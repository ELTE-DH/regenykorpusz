<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00991" xml:lang="hu">
   <teiHeader>
      <fileDesc>
         <titleStmt>
            <title>Légy jó mindhalálig</title>
            <author ref="viaf:22179627">Móricz Zsigmond (1879-1942)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">82131</measure>
            <measure unit="pages">183</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Légy jó mindhalálig</title>
               <date>1997-05-20</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00900/00991"/>
               <respStmt>
                  <resp>Original Electronic Edition</resp>
                  <name>Werner Zsolt</name>
                  <name>Laskay Gabriella</name>
                  <name>Szabolcsi József</name>
                  <name>Mészáros Atilla</name>
               </respStmt>
       
                  <bibl type="digitalSource">
                     <title>Légy jó mindhalálig</title>
                     <date>1997-05-20</date>
                     <ref target="https://mek.oszk.hu/00900/00991"/>
                  </bibl>

                  <bibl type="printSource">
                     <title>Légy jó mindhalálig </title>
                     <author>Móricz Zsigmond</author>
                     <pubPlace>Budapest</pubPlace>
                     <publisher>Editorg</publisher>
                     <date>1993</date>[1993]
                     <idno>ISBN 963 7438 61 0</idno>
                     <ref target="https://mek.oszk.hu/00900/00991/00991.pdf"/>
                  </bibl>
               
            </bibl>
            <bibl type="firstEdition">
               <title>Légy jó mindhalálig</title>
               <author>Móricz Zsigmond</author>
               <date>1920</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2020-07-22"/>
         <change when="2020-11-04"/>
      </revisionDesc>
   </teiHeader>
  <text>
      <body>
			<div type="chapter">
            <head>ELSŐ FEJEZET</head>
               <head>amelyben egy kisdiák elveszíti a kalapját, s emiatt késő télig hajadonfővel jár
                  szegényke esőben, hóban, míg csak a közömbös világ is észre nem veszi a
                  rendellenes állapotot</head>
               <p>A kollégium nagy, komor, négyszögű épület. Voltaképpen csak az első része komor, a
                  Nagy­templom felőli ősi épület, a hátulsó három szakasz, amely úgy van építve,
                  hogy az egész egy négyszögű udvart zár be, inkább sivár. De a kisdiáknak
                  elöl-hátul, mindenfelől rendkívül im­po­­­­nál s még bent a coetusban is állandóan
                  valami templomi félelmet érez, amint behal­lat­szik, hogy kopognak a kemény kis
                  cipősarkak a sivatag folyosókon, s hogy zúg be a százezer­nyi veréb csiripelése az
                  udvaron álló ménkő magas jegenyeakácok lombja közül.</p>
               <p>A kisdiák e percben a szoba közepén álló nagy asztal legutolsó, legbelső fiókját
                  kihúzva, abban kotorász. Ennek a fióknak az első oldala zöldre van festve, mint
                  maga az asztal. De az asztal felső lapja már erősen meg van kopva, a fiók azonban
                  még mindig friss zöld, s ez igen tetszik a kisdiáknak, csak azt sajnálja, hogy a
                  fiók régi birtokosai a kulccsal már ezt is össze-vissza karmolászták.</p>
               <p>A fiókba szép rendetlenséggel volt belegyömöszölve egy rakás iskolai könyv és
                  füzet. A kisdiák a Békési latin nyelvtanért nyúlt bele, mert mennie kell a
                  füvészkertbe latint tanulni, éspedig a gerundiumok s gerundivumok titkos
                  fejezetét, azonban sietve odapillant a másik, kicsit nagyobb diákra, aki
                  osztálytársa s Böszörményinek híják, s szintén ott van a coetusban, a szobafőnök
                  legszigorúbb tilalma dacára végigheverve az ágyán. Böszörményi, úgy látszik, a
                  mennyezeten piszmogó pókot figyeli, s jobb lábát egyenletesen lógatja le az
                  ágyról, szóval a kisdiák lopva néhány percet mer szentelni kincsei zsugori
                  szemléletének. Volt ott a fiókban tudniillik egy Csokonai Vitéz Mihályról szóló
                  könyv, amelyet harminc krajcárért vett az antik­váriusnál, akinek a kirakatában
                  töltötte az egész múlt évet ez a könyv, s ő akkor még nem lévén bentlakós,
                  ahányszor iskolába jött, mindig odapillantott a kirakatba, hogy megvan-e még ez a
                  könyv. Ez ugyan kissé túlzás, hogy az egész múlt évben, mert csak úgy májusban
                  fedezte fel, vagyis az év végén már, de hisz ez nem csoda, mert még eleinte olyan
                  kis ügyet­len fiú volt ő, hogy még gyerekszámba is alig ment. De az első gimnázium
                  végén már meglehetősen megemberesedett, s akkor már észrevette az antikvárium
                  kirakatát, s benne a Csokonait.</p>
               <p>De csak a nyáron jutott odahaza a vakációban odáig, hogy arra gondolt, hogy meg
                  kellett volna venni.</p>
               <p>No, erre a gondolatra aztán el volt rontva a nyara, mindennap eszébe jutott a
                  könyv, hogy vajon ott van-e még a kirakatban, vagy már megvette valaki. Még az
                  úton is eszébe jutott, mikor jött Debrecen felé a vonaton, s kinézett az alföldi
                  sík mezőkre, hogy vajon, istenem, megvan-e még a Csokonai.</p>
               <p>Még be sem iratkozott, csak éppen hogy elhelyezkedett a kollégium második emeletén
                  a 19. számú coetusban, ahol a legutolsó ágyat kapta, azt, amelyik külön áll az
                  ajtó mellett, mert hét ágy lévén a szobában, három-három egymással szemben volt a
                  főfalon, a hetedik pedig keresztben az ajtó kisebb falán; szóval azt az ágyat,
                  amelyet minden diák megvetett, ő azonban ennek az ágynak különösen s rendkívül
                  örült, mert úgy tűnt föl neki, hogy ez az ágy olyan, mint egy önálló vár, nagyon
                  szerette, hogy nincs a többiek közé bedugva, hanem neki magának egészen külön
                  fészke van. Szóval az első délután már leszaladt Harmathy boltja elé, benézett a
                  kirakatba, hát uramfia, ott volt a Csokonai. Szép rózsaszínű fedele egy kicsit
                  megfakult a délutáni naptól, és sok por telepedett rá, de a fő, hogy megvolt, s
                  ott volt.</p>
               <p>Szerette volna megvenni, de nem merte, még nem érezte magát elég erősnek hozzá,
                  hogy a szüleitől kapott pénzt ilyen fölösleges valamibe ölje bele.</p>
               <p>Hanem minduntalan leszaladt egy pillanatra a kirakat elé, s megnézte, megvan-e
                  még.</p>
               <p>Egy reggel borzasztó rémülete volt. A segédet a kirakat előtt látta, éppen akkor
                  nyitotta ki kulccsal a nagy üvegablakot, s ő messziről s remegve leste, hogy nem a
                  Csokonait akarja-e kivenni.</p>
               <p>Nem vett ki semmit, hanem elkezdte az összes könyveket összeszedni, magas oszlopba
                  rakta, s behordta őket a kirakatból.</p>
               <p>Nem várhatta végig, mit csinál, mert máris csengettek az első órához, ment hát az
                  iskolába, de a tízpercben lélekszakadva rohant ki a kapun az antikváriushoz. Akkor
                  már teljesen üres volt a kirakat, s tollseprővel kényelmesen sepergette a segéd a
                  sok piszkot.</p>
               <p>Ő csak éppen odapillantott, azzal megfordult s ugyanolyan gyorsan vágtatott vissza
                  a kollégium udvarára.</p>
               <p>Egész délelőtt nem bírt figyelni, folyton azon járt az esze, hogy mi történik
                  azokkal a köny­vek­kel, amiket a segéd behurcolt. Talán jött egy gazdag ember,
                  meglátta a kirakatot, s azt mondta: ezt mind megveszem.</p>
               <p>Elszorult a szíve, mintha meghalt volna egy testvére, vagy valaki, akit nagyon
                  szeretett, s csak néhány nap múlva mert a kirakat felé menni. Álmélkodva látta,
                  hogy tele van könyvekkel a kirakat, éspedig olyanokkal, amelyeket ő még sohasem
                  látott. Később, éjjel, álmatlankodva kisütötte, hogy azok a könyvek nyakán
                  maradtak a kis öreg Harmathynak, aki fűszerkeres­kedő és antikvárius volt (mióta
                  megvette a Városi Nyomda ócska szemeteit), s azóta olyan mérgesen is szokott a
                  boltja ajtajában ácsorogni, csak akkor lett nyájas, ha valaki bement hozzá
                  vásárolni, s most újakat rakott ki, hogy hátha ezek inkább megtetszenének a
                  jövő-menőknek. De rossz helyen volt a bolt, arra nem szokott senki sem menni, csak
                  cselédlányok kannával a karjukon, meg egyik tanár, aki arrafelé ment haza.</p>
               <p>Hanem azért október közepére odáig érett lelkében az elszánt vágy, hogy lángvörös
                  arccal egyszer mégis bemerészkedett a boltba, s a rábámuló segédnek azt mondta,
                  hogy “kérem szépen, a kirakatban láttam egy könyvet, Csokonait, ha még megvolna,
                  tessék szíves lenni megnézni.”</p>
               <p>A segéd megkereste s meg is találta. Harminc krajcárt kért érte, s ő ezen nagyon
                  elbámult, mert el volt készülve a legrosszabbra, egy egész forintra is. Annál több
                  pénze tudniillik nem volt.</p>
               <p>Úgy futott el a könyvvel, mint a kiskutya, ha jó falatot vetnek neki. A csontot
                  ott rágja az asztal alatt, de ha valami igen jót kap, akkor elfut, mert attól fél,
                  hogy észreveszik a tévedést, s visszakéri a gazda...</p>
               <p>Hát ez a könyv nem az volt, aminek ő gondolta, nem a Csokonai versei voltak benne,
                  hanem valami fecsegés az életéről.</p>
               <p>Az első oldalon, ahogy olvasni kezdte, mindjárt olyat olvasott, amiből egy szót
                  sem értett: “A physiologia által ma már igazsággá emelt ama sejtésnek, miszerint a
                  léleknek minéműségei s ereje épp úgy által mennek a származással együtt a
                  gyermekekbe, mint a testéi, a szellemi öröklésnek érdekes példája Csokonai Vitéz
                  Mihály.”</p>
               <p>Ezt sokszor kezdte, próbálta olvasni, de nem értette.</p>
               <p>Így volt aztán az egész könyvvel, úgyhogy lassacskán nem is tartotta sürgősnek az
                  elol­vasását, de azért nagyon boldog volt, hogy megvette, s hogy megvan, sokszor
                  megnézte a címlapját, amelyre fent a felső jobb sarkán ráírta erélyesen a nevét,
                  hogy: “Nyilas Mihály 1892.” Lent a lap alsó felén kék festékkel volt oda nyomva
                  egy cifra bélyeg, hogy “Spitz Ödön jogász.” Ezt könyörtelenül tintával
                  keresztülhúzta.</p>
               <p>Rendkívüli és kimondhatatlan gyönyöröket élvezett, hogy neki van egy saját
                  vásárlású, igazi, vastag könyve, amire ráírta a nevét.</p>
               <p>Most már egyéb is volt a fiókban. Egyik osztálytársától megvett egy füzetet öt
                  krajcárért a Történelmi Arcképcsarnokból, aki biztosan otthonról lopta el, s úgy
                  árulta tízpercben az osztályban, s megígérte, hogy többet is fog szerezni. Azt a
                  fiút különben Kelemen Imrének hívták, s nagyon gyenge tanuló volt, az öt krajcáron
                  rögtön vett két almát és egy zsemlyét, s azt megette az ő szeme láttára, így hamar
                  végzett az öt pénzzel; ellenben ő nagyszerű örömö­ket érzett, hogy koronás
                  királyok és üstökös hősök laknak a fiókjában, a boldog hideglelés is utolérte, ha
                  csak a sarkát megpillantotta a füzetnek, s különben elhatározta, hogy le fogja
                  valamennyit rajzolni, s e célra már vett is öt darab rajzlapot.</p>
               <p>De a legújabb s legfőbb kincse ezen valamennyin túltett.</p>
               <p>Ott, ahol tavaly lakott, a Nagymester utcai tanító bácsinál, a kamrában talált egy
                  pergament kötésű könyvet, amelyet a gyerekek labdának használtak. Ezt a könyvet,
                  abban a pillanatban, ahogy meglátta, rögtön elhatározta, hogy el fogja sajátítani.
                  Nem is a könyvet, mert ahogy belenézett, látta, hogy valami latin, s a latinból
                  elég volt neki az, amit az iskolában nem tudott, hanem a fedele! A fedelét kívánta
                  meg rettenetesen. Második, harmadik vasárnap is elment a bácsiékhoz, s egy óvatlan
                  pillanatban győzött a szenvedély, kiszakította nem kis munkával a könyvet a
                  fedeléből, a könyvet otthagyta a kamrában, de a fedelét bedugta a kabátja alá.</p>
               <p>Jóformán búcsúzás nélkül menekült a kollégiumba. Ott sem mutatta meg senkinek a
                  világért sem, de se aludni, se tanulni nem tudott, míg csak ötven ív papírt nem
                  vett, s elment a Darabos utcába a könyvkötőhöz, aki ott lakik a Csokonai szülőháza
                  mellett, s teleköttette a pompás fedelet fehér papírral.</p>
               <p>Hogy becézte aztán ezt a sárgás, finom bőrkönyvecskét! A könyökével tisztítgatta,
                  mert sok volt még rajta a plezúr s a föld, labdakorából... Ebbe a könyvbe mindent
                  bele akart írni. Még nem is tudta, hogy mit kellene, de tele volt izgalommal s
                  izgatottsággal, csak a gondolatára is, hogy ezt ő mind teleírja. A gyomra mindig
                  idegesen remegett, a belei, valami belső láztól, ha erre a könyvre nézett, ebbe ő
                  valami olyan szépeket akart írni, amilyent még senki soha... ő nem tudja, hogy
                  mit, de nagyon szépet... Mindjárt az elejére beírta a nevét, úgy csinálta meg ezt
                  az első oldalt, ahogy a könyvek címlapja szokott lenni. Címül ezt az egyszerű szót
                  válasz­totta: Jegyzetek. Ebbe senki sem köthet bele.
                  Középre megint a nevét, szépen, nagy s erélyes, megrángatott betűkkel: Nyilas Mihály. Alul odaírta hogy: Debrecen, s ez alá az évszámot: 1892.</p>
               <p>De aztán napok teltek, s nem írt bele semmit.</p>
               <p>Félt is írni, mert hátha valaki belenéz s elolvassa, megkritizálja... esetleg
                  följelenti érte... esetleg ellopja... esetleg kineveti... Máris nem volt
                  megelégedve még ő maga sem... nem szépen sikerült a címlap... Ahhoz képest szép,
                  hogy ő csak második gimnazista; de ő valami olyan szépet szeretett volna, amilyen
                  szépet csak álmodni lehet... Azt látta, hogy a betűi nem lettek szebbek, mint
                  amilyet az iskolai füzetekbe ír; pedig ő azt gondolta, hogy ebbe a könyvbe
                  százszor szebbet fog tudni írni... Azt hitte, hogy ebbe a könyvbe olyan betűket
                  ír, hogy aki meglátja, felkiált: ejnye!...</p>
               <p>Nem lett szép, csúnya lett, inkább csúnyább, mint az iskolai írása, mert ott
                  muszáj gondosan írni, de itt merészen akart írni, s csak olyan gyerekes firka
                  sikerült... Kínt okozott neki ez a címlap, nagy csalódást okozott, a saját
                  erejéből, a képességeiből kellett kiábrándulnia... s mégis a kín mindig örömmel
                  vegyült, valami nagy, nagy feladatot látott ebben a könyvben, amit meg kell, amit
                  meg fog oldani... egy megostromlandó vár volt ez, ami a legfőbb dicső­séget szerzi
                  meg, ha sikerül...</p>
               <p>A Böszörményi megmozdult, erre ő lángvörös lett s odanézett.</p>
               <p>Nem, nem figyelt ide, erre megnyugodott.</p>
               <p>Mindjárt utána az jutott eszébe, ugyan miért maradt itt ez a Böszörményi, a
                  többiek lent vannak a kollégium hátsó udvarán labdázni, vagy kimentek a
                  Nagyerdőre, a homokdombra. Ijedten gondolt rá, hogy vajon nem az ő festékjére
                  spekulál-e megint... Tegnap vett ötért egy nagyon finom kármint Pongrácnál, talán
                  már észrevette, s most el fogja kérni kölcsön, aztán kimázolja az egészet, mint a
                  múltkor, s nem adja meg soha.</p>
               <p>Gyorsan el akart iszkolni a latin könyvvel a füvészkertbe, de ahogy a fiókot
                  becsapta, Böször­ményi megszólalt:</p>
               <p>- Te!</p>
               <p>Ijedten nézett a pajtására, annak semmi jót nem ígért az arca, már biztos, hogy
                  festéket akar.</p>
               <p>- Mongyad csak, van festéked? - kérdezte Böszörményi.</p>
               <p>Annyira várta ezt a szót, hogy már nem is volt meglepetés.</p>
               <p>- Milyen? - szepegte ijedten.</p>
               <p>- Szépia.</p>
               <p>- Szépia nincs.</p>
               <p>Egy kis szünet támadt, s ő már kezdett fellélegezni, hogy ennek csak szépia kell,
                  s más nem.</p>
               <p>- Hát kárminod van?</p>
               <p>- Kármin?</p>
               <p>- Igen.</p>
               <p>- Van - mondta csendesen, s pislogott hozzá. Már vége a kárminnak, mert az nagyon
                  olvad.</p>
               <p>- Igazán? Van? Hisz az naccerű! - kiabálta Böszörményi.</p>
               <p>Mindjárt fel is ugrott az ágyáról, s megállott az asztal előtt.</p>
               <p>A kicsike Nyilas Mihály, aki olyan kicsi volt az osztályban, hogy mikor a tornában
                  felállottak, hátulról a harmadik volt nagyság szerint, minden további felesleges
                  cigánykodást megelő­zendő, belenyúlt a fiókja hátuljába, s elkezdte szó nélkül
                  kikotorni a festéket, mert azt úgy eldugta, hogy azt rajta kívül senki meg nem
                  találta volna, egész külön a többitől, úgyhogy egész karral kellett belenyúlni a
                  fiókba, egész hátra, a bal sarokba.</p>
               <p>Kivette a kármint, s letette az asztalra.</p>
               <p>- Naccerű - mondta újra Böszörményi, ránézett a kárminra, jól megnézte, hunyorítva
                  nézte, akkor kinyújtotta kezét, körömmel felcsípte, a tenyerébe vette, feldobta a
                  levegőbe magasan, s másik kézzel elkapta, s még egyszer azt mondta: - Naccerű!</p>
               <p>A kis Nyilas Mihály csak nézett a repülő kármin után, ő sohasem merte azt
                  feldobni, mert félt volna, hogy esetleg leesik, eltörik, esetleg nagyon
                  megszorítaná, s az ujjához ragadna, eset­leg... sok mindentől félt volna, de
                  legjobban attól iszonyodott, hogy egy festéket labdának használjanak...</p>
               <p>- Hol vetted? - kérdezte rém komolyan Böszörményi.</p>
               <p>- Pongrácnál.</p>
               <p>- Háromért?</p>
               <p>Ez a legnagyobb sértés volt, mert háromért is lehet venni kármint, de az egész
                  lapos és száraz, s a vak is messziről megismeri, hogy az csak olyan háromért van,
                  de ez olyan finom, zsíros tapintású volt, víz se kell rá, máris olvad, odaragad az
                  ember ujjához, igen pompás kis kövér festék. Böszörményi a legnagyobb szamár az
                  osztályban, nagyon tud verekedni, úgyhogy nem érdemes vele... Még a festéket se
                  ismeri.</p>
               <p>- Ötér - mondta hát egyszerűen.</p>
               <p>Böszörményi kinyitotta a szemét, s szinte beledugta a festéket, úgy nézte.</p>
               <p>- Jó! Jó festék - mondta, s kicsit el is pirult. - Majd veszek én is. Most várok
                  hazulról pízt.</p>
               <p>Evvel letette a festéket arra a helyre, ahonnan felvette. A kicsi már örült, hogy
                  addig vissza­tartja a festési szenvedélyét, míg hazulról píz jön.</p>
               <p>De Böszörményit izgatta a dolog.</p>
               <p>- Baráték, ha én eccer pízt kapok hazulról - mondta fennhéjázva -, akkor én veszek
                  hat darab festéket. Nem is hatot, tízet. Ötven krajcár árát. Isten bizony!</p>
               <p>A kicsi egy kicsit elszégyellte magát, hogy ő csak egyet vett, s hogy ő nem
                  dicsekedhetik avval, hogy majd kap otthonról pénzt. Pedig ennek a Böszörményinek
                  se igen gazdagok a szülei, azt már hallotta; mégis egyszer ő maga is látta, mikor
                  öt koronát hozott neki a postás; hogy másodszor mennyit kapott, azt nem tudja,
                  nagyon szerette volna megkérdezni, de restellte, mert még azt hinnék, hogy
                  kíváncsi rá.</p>
               <p>Néztek hát egymásra szótalan. Akkor Böszörményi felvette a festéket újra az
                  asztalról. Nem­csak úgy egyszerűen vette föl, hogy odanyúlt volna s felveszi,
                  hanem előbb fölibe hajolt, s bal szemmel nézte, akkor a bal szemét behunyta, s a
                  jobb szemmel nézte. Úgy nézte, mintha vala­mi piszkot látna benne, szemetet vagy
                  kavicsot vagy szőrszálat, vagy mintha a festék vegyi össze­tétele nem tetszenék
                  neki. Akkor óvatosan a markába vette, s meggörbített térdekkel az ablakig ment
                  vele, olyanformán, mintha a festék egy kis madár volna, amire nagyon vigyázni
                  kell, hogy ki ne repüljön.</p>
               <p>A kicsi utána pillantott, csakugyan ő is olyanforma rémülettel a nyitott ablak
                  felé, mintha ettől kellene félni éppen, de Böszörményi csak nézte a festéket, s az
                  nem repült el.</p>
               <p>Az ablakon besütött a délutáni nap, s bejött a prepák hegedűcincogása. A
                  tanítóképezdészek ott laktak az alattuk levő emeleten, s mindennap olyan
                  rettenetesen nyikorogtak a hegedű­ikkel, hogy a kisdiák egész életére megutálta a
                  hegedűszót. Most pláne nagyon sértette a fülét a nyivákolás, hogy még a festékje
                  is kockán volt. Még mindig nem tudta biztosan, elveszi-e hát Böszörményi vagy nem,
                  attól különösen rettegett, hogy az ablak nyitva volt.</p>
               <p>- Nem rossz festék - fordult vissza Böszörményi az ablaktól. Jöttében feldobta
                  újra a plafonig jobb kézzel, s megint a ballal kapta el.</p>
               <p>A kicsi szerette volna azt mondani, hogy ne dobáld, de nem szólt, mert nem
                  szeretett vere­kedni, pláne nála erősebbel. Különben is Böszörményi sértetlenül
                  tette le az asztalra a festéket.</p>
               <p>- Hol vannak ezek a betyárok? - kérdezte Böszörményi.</p>
               <p>A kicsi elkezdett reménykedni.</p>
               <p>- Lementek labdázni a hátulsó udvarra - mondta szolgálatkészen, hogy talán
                  eltereli a figyelmét a festésről.</p>
               <p>- Labdázni?</p>
               <p>- Igen.</p>
               <p>- Mit?</p>
               <p>- Longamétát.</p>
               <p>- Longamétát? - szólt Böszörményi szórakozottan, mérlegelve a dolgot.</p>
               <p>- Azt.</p>
               <p>- Hm. Longamétát?... az jó... mer ahho sok kell...</p>
               <p>- Sokan lesznek - ajánlkozott a kicsi -, mondta Sándor Mihály.</p>
               <p>Böszörményi azt felelte:</p>
               <p>- Te mér nem mentél?</p>
               <p>A kicsi elpirult, őt nem szokták híni, mert nemigen ügyes a labdakapásban, hogy
                  súlyosabb kifejezést ne használjunk.</p>
               <p>- Én megyek a füvészkertbe tanulni.</p>
               <p>- Úgy - szólt Böszörményi, aki úgy látszik, már csak éppen ennyit akart tudni -,
                  én meg festeni fogok.</p>
               <p>A kicsi elhallgatott, tudomásul vette, nem szólt rá semmit. Megvolt ugyan a
                  véleménye Böszörményi festéséről, aki inkább ezt választja, mint a longamétát...
                  Mert nem kell ám azt gondolni, hogy ez a Böszörményi valami Munkácsy volt, mert
                  ennek a festése voltaképpen egyszerű festékpocsékolásból állott. Borzasztóan
                  tetszett neki, hogy egy rakás tuscsészét telekeverjen különböző színű festékkel,
                  már ez maga kielégítette, valami vandál gyönyörű­séget adott ennek a kisfiúnak,
                  hogy a szilárd kis gomb alakú festékeket vízzé hígítsa. Már a rajzolás nem is volt
                  olyan fontos, mert nem festett, hanem rajzolt az ecset hegyével, mint a ceruzával.
                  Virágot, ahogy az elemisták szokták, cserépben, meg zsidóorrot, jó nagy kampós
                  orrokat, de ez mind hamar összefolyt, akkor egy-kettőre telepaccolta a fehér
                  papírt, ez igen, ez hasonlított az előbbi művelethez: fehér lapokat elrondítani. A
                  rontás démona motoszkált az idegeiben, s természetesen csak akkor volt elemében,
                  ha sem a festék, sem a papír nem a sajátja volt.</p>
               <p>A kicsi kétségbeesetten le is mondott a festékjéről, hóna alá szorította a latin
                  nyelvtanát, s fejébe készült nyomni a kis kalapját.</p>
               <p>Még ez a kalap megállította egy pillanatra, mielőtt feltette volna a fejére,
                  reménytelenül nézte meg. Ez a kalap nagy seb volt a lelkén, nem szerette, mert
                  hátul sörte volt hozzácsirizelve dísz­nek, olyan fehér disznósörte, a vége fekete
                  minden szálnak, szétterítve, mint egy kis legyező. Ez nem neki való kalap volt, ez
                  egy olyan verekedőshöz való lett volna, aki hátra­csapja a feje búbján, s
                  akárkinek a szemébe néz, azzal a kihívó, hetyke pillantással, hogy: no, testvér,
                  kell egy pofon?... De ő olyan szélesebb karimájú barna kalapot szeretett volna,
                  felhaj­ló szélű komoly kis kalapot, amit jól lehúzhat a szemére, s mehet magának
                  alatta, gondol­kodva, ahogy éppen jólesik. Ma különösen égette az arcát ez a
                  szemtelen kalap. A színe sem tetszett neki, zöld volt, s a szalag helyett vékony
                  zsinór volt rajta, két szál, s a vége por­celánkörmöcskékbe belecsinálva. Már
                  ezeket a körmöket ugyan ügyesen letépte róla, meg­próbálta a sörtét is
                  le­fesze­getni, hátha anélkül formásabb lenne, de ahogy alánézett, rémülten látta,
                  hogy ha leveszi, nagy enyvfolt marad a kalap oldalán, attól megijedt, hogy akkor
                  még sokkal csúfabb lesz. Most pedig azt nézte meg, mint mindig, ahányszor
                  föltette, hogy vajon a sörte nagyon lekonyul-e amiatt, hogy úgy
                  lefeszegette...</p>
               <p>Végre mégiscsak a fejébe nyomta a kis kalapot, akkor Böszörményi utána szólt:</p>
               <p>- Nyilas!</p>
               <p>Ő visszafordult.</p>
               <p>- Hát itt hagyod?</p>
               <p>Bámészan nézett rá.</p>
               <p>- Hisz akkor szüret! - kiáltott fel Böszörményi, s felcsípte a festéket.</p>
               <p>A kisdiák csámborogva ment ki az ajtón, s egy új motoszka került a lelkébe: nem
                  kellett volna otthagyni!</p>
               <p>A tornác nagy, tágas, nyílt folyosó volt, vörös téglával volt kirakva a talp
                  alatt, olyan bíbor­vörös téglával, amilyen sehol másutt nincsen, csak Debrecenben,
                  náluk otthon egészen sárga téglák, betegesen sápadt téglák vannak, ő mindig
                  gyönyörködve, szinte csodálkozva nézett a folyosó tégláira, mitől ilyen vörösek,
                  olyan sok a vérük? Nem is mert rajtuk nagyon tapodni, nagyon ragadtak a talpra, s
                  még tíz lépés múlva is festett a cipőtalpa, ha már le is ment róla.</p>
               <p>Lenézett az udvarra, mert ezt sohasem mulasztotta el, hogy egy pillantást ne
                  vessen a magas­ból a szédítő mélységbe.</p>
               <p>Az udvar közepén ott állott lent a kút, magányosan, törpe fák alatt. Ezen a
                  délutánon iskolai szünet volt, s alig lézengett egy-két diák itt-ott. A kút
                  sárgaréz kereke idáig csillogott, s a hosszú sárgaréz cső is, amely a másik
                  oldalon kinyúlik a kútból. Az a hosszú cső mindig izgatta a fantáziáját, olyan
                  volt ez, mint egy hanyatt fekvő anyabárány; vagy egy tucat csöcs van rajta, s ha a
                  vizet húzzák, s valaki a cső nyílt végét befogja tenyérrel, akkor ezeken a likakon
                  magasra szökik a víz. A kisdiákok ráborulnak, s ezeken át szopják a vasas ízű
                  kutat.</p>
               <p>Le kellett volna tagadni a festéket. Senki sem tudott róla, hogy vett új festéket,
                  s még ha tudták volna is, olyan jól eldugta, hogy senki se találta volna meg, s
                  még ha megtalálta volna is, nem szabad úgyse belenyúlni a más fiókjába, de ha
                  belenyúl s elfesti, akkor a szobafőnök biztosan megvéteti vele... De így, hogy ő
                  odaadta, most már mindegy...</p>
               <p>Balra fordult el a vén kollégiumon, s a sötét falépcsőkön ugráncsolt lefelé, úgy
                  ugrált éppen, mint a veréb egyik ágról a másikra. Közben évődött magában, s nagyon
                  nyugtalan volt. Az első emeleten a prepák énekterme előtt megállott, s a kulcslyuk
                  felé bámult, nagyon szeretett volna benézni. Énekóra volt, s pár pillanatig
                  megleste a furcsa éneket, ami bentről kiszű­rődött. Kínosan skáláztak odabent, de
                  ő nem tudta, mi az, csak leskelődött egy kicsit, mint az őzike, ha idegen neszt
                  hall, kinyújtott nyakkal, aztán odább ugrált.</p>
               <p>Mikor leért a földszintre, uszgyé, úgy kiszaladt a szabadba, mint ha a madár a
                  kalitkából szabadul.</p>
               <p>Még csak egy hónapja lakik a kollégiumban, mert tavaly egy családnál volt
                  kosztkvártélyba adva, de az idén megkapta az ingyenes tápintézetet, a
                  tandíjmentesség már tavaly is megvolt, s bejött a nagy, sötét épületbe lakni,
                  mintha a szabadból befogták volna.</p>
               <p>Különben ő rendkívül büszke volt erre a kollégiumra. Az öccsét már Patakra vitték,
                  s őt is az a veszedelem fenyegette, hogy jövőre odaviszik a szülei, mert az
                  közelebb van hozzájuk. De ő már tele volt itatva a debreceni kevélységgel, s meg
                  volt győződve, hogy ilyen kollégium nincsen több a világon. Fölpillantott a
                  rengeteg magas épületre, amelynek az oszlopfői felett furcsa duzzadt fejek voltak
                  kőből kifaragva. Ezek a fejek is benne éltek a lelkében, borotvált arcuk
                  duzzadtságával, szakálluk görög kondorodásával. Alattuk a vak hajlásban ott volt a
                  kofa gyékénysátra. Odapillantott a hasított hátú apró veknyikre, a pici, négyes
                  szarvú császár­zsemlyékre, a fakó almákra, de nem is gondolt semmit, sohasem
                  szokott ő itt vásárolni, még negyvenöt krajcárt szorongatott a kis kattanós zárú
                  bugyellárisában, s fogalma sem volt róla, hogy fizeti ki egy hét múlva Csigainénak
                  a hatvan krajcárt. Ha ez eszébe jutott, csaknem meghalt a félelemtől.</p>
               <p>A kert mellett bodászva ment el, minden vaspálcáját megérintette egy ujjal, s
                  bepillantott a Nagytemplom óriás épülettömegére. A könyvet nem kellett volna
                  beköttetnie, amiatt nincsen most pénze. De akkor azt gondolta magában, hogy ha azt
                  a könyvet meg nem csináltatja, akkor nem érdemes tovább élni, nem lehet tanulni,
                  nem érdemes semmit. Olyan kimond­hatatlan láz vett erőt rajta, hogy nem bírt magán
                  uralkodni. Azt semmiség megtenni, hogy az ember egy hónapig mindennap elmenjen a
                  két kofa előtt, s soha egyetlen szem almát vagy szilvát vagy egy falat dinnyét ne
                  egyen, se zsemlyét vagy kiflit vagy törökmézet; de hogy a maga Csittvári
                  Króniká­ját meg ne csináltassa... az lehetetlen... Bezzeg most már, hogy
                  közele­dik Csigainé a vasalt ruhával, most nem tudja, mit tegyen...</p>
               <p>Bement a füvészkertbe, az ott van mindjárt a kollégium mellett. Nem szép ez a
                  füvészkert, sosem szerette. Ritkán is jön ide, mert zavarja, hogy minden növény
                  mellé táblácska van szúrva. Szeretné ugyan tudni ezeknek a növényeknek a nevét, de
                  mind latin név, s egy év alatt egyet sem tanult meg belőlük.</p>
               <p>Próbált latint tanulni, de folyton Csigainé volt az eszében, a kis, csöndes,
                  szelíd mosónő, aki olyan nesztelen és szótlan mosollyal jön a fehérre mosott
                  ruhákkal, s nem bírt a rendhagyó igékkel semmire menni.</p>
               <p>Hosszú, fekete teológusok járkáltak hosszú léptekkel, azok is tanultak, ilyen kis
                  diák, pláne másodikos, nem volt egy sem a kertben. Azok labdáztak a hátsó
                  udvarban; ő nagyon szeren­csétlennek érezte magát, hogy neki itt kell lenni
                  egyedül. Csupa bánattal volt tele, nem bírt figyelni a latinra. Böszörményi nem
                  tanul, hanem az ő festékjét pusztítja... ezt a sebet, a tövist sem lehet feledni;
                  Gimesi is hűtelen, az egyetlen jó társa, aki a Péterfia utcában lakik, egészen
                  kint az erdő felé, egy olyan furcsa lakásban, amilyen nincs több a világon. A
                  nagyanyjával lakik egy kapubolt felett, egy olyan pici szobában, hogy csoda. Csak
                  ők tudnak ott lakni, mert másnak alacsony volna, de Gimesi még kisfiú, még
                  valamicskével őnála is kisebb s véko­nyabb, de nagyon vakmerő, a fejével szokott
                  verekedni, csak úgy fejjel, mint a faltörő kos, nekimegy akárkinek, s hasba döfi a
                  fiúkat, még a legnagyobbak is elfutnak előle. Ez a Gimesi a nevét úgy írja
                  Ghimessy, de csak úgy mondják Gimesi, ez úgy benne van a lelkében, egy pillanatig
                  sem tud anélkül lenni, hogy ha nem gondol is rá tisztán, de ne érezze őt, a
                  szere­tetet. Bele-belenézett a könyvbe, s mereven magolta a következő sorokat:</p>
               <p>A többi alakok rendesen alakulnak az egyes időalakokból, így a) a Praes. tőalaktól: Ind. impf, ferèbam
                  stb., pass. ferèbar stb., fut. I. feram,
                     ferès stb., pass. ferar, feraris stb., Coni. praes.
                     feram, feras stb., pass. ferar,
                     feraris stb. Gerundium G. ferendi stb. Gerundivum:
                     ferendus, a, um; b) Perf.
                     tőalaktól: Ind. perf. tuli, tulisti stb., plqpf.
                     tuleram stb., fut. II. tulero
                  stb. Coni. perf. tulerim stb., plqpf. tulissem stb. Inf. perf. tulisse; c) a Sup. tőalaktól: Pass. Ind. perf. praes. latus, a, um, sum stb., plqpf. latus, a, um eram
                  stb...</p>
               <p>Szerette volna megtanulni, de nem lehetett. Tele volt a szíve, a feje, valami nagy
                  fájdalom­mal. A szüleire gondolt, s a szemébe könny jött, mert tőlük nem kérhet
                  pénzt, mert nekik nincs, mert ha eszébe jut, hogy ő itt a konviktusban húst eszik
                  és jó falatokat, otthon pedig hitvány krumplilevest esznek, nagyon szégyelli
                  magát, s most míg a latin coniugatiót hajto­gatja gépiesen, folyton ég az arca a
                  szégyentől, hogy azt a könyvet beköttette. Otthon az édesanyja biztosan jól tudja,
                  hogy neki elsején ki kell fizetni Csigainénak hatvan krajcárt, de meg van
                  nyugodva, hogy még kell lenni őnála egy forintnak, vagy többnek is, mert nem tud
                  arról, hogy a Csokonait harmincért vette, és a Történelmi Arcképcsarnokért öt
                  krajcárt adott, s a könyv papírja benne van tizenöt krajcárban, a kötés pedig
                  húszban, festék és rajzpapír tizen­három, ez nyolcvanhárom krajcár; ha ezt nem
                  vette volna, akkor megvolna, akkor Csigai­­nénak kifizethetné a hatvanat, s még
                  maradna az a negyvenöt, ami megvan a ládában, s még maradt volna almára is
                  huszonhárom krajcár, vagy akármire.</p>
               <p>Csak a Csokonait ne vette volna... Vagy a köttetést... De a Csokonai-könyv olyan
                  vastag könyv, s neki még soha nem volt igazi könyve, csak amit tavaly kapott az
                  elsőben, vizsgán, az Ezeregyéj jutalomkönyv, de azt otthon hagyta, ezért is nagyon
                  sokat retteg, hogy az öccsei nem szakítják-e el, s nem piszkítják-e be, mert
                  otthon nem lehet úgy vigyázni semmire, mert a második öccse, Béla, egész könnyen
                  ki tudja húzni a komót fiókját, s onnan kiveszi a köny­vet, az megígéri, hogy csak
                  szépen játszik vele, de biztos, hogy mire hazamegy a vakációban, már egészen
                  piszkos lesz, a szép képeket ki fogják szakítani, mert a negyedik öccse, az még
                  egészen pici, az nem tud olvasni semmit, csak eltépni. Vagy tán meg se lesz, mert
                  a szom­szédban lakik Kocsis Jóska, az mindent lop, az lopta el nagybátyjának a
                  szerszámját is, mikor a nyáron otthon volt a nagybátyja, akinek egy susztersághoz
                  való olyan ügyes kis szerszámját ellopta az a Kocsis Jóska, s amikor megismerték
                  nála, annak az apja, az öreg Kocsis szomszéd azt mondta, hogy “nem azé a madár,
                  aki elereszti, hanem aki megfogja”.</p>
               <p>Ott ült a fűben, mindjárt az út mellett. A lába a kavicson volt, de a füves
                  szegély kicsit magasabb volt, s arra ült le, mert elfáradt a sok járkálásban.</p>
               <p>De már odaadná azt a bekötött könyvet, pedig istenem, az mindennél becsesebb, mert
                  a Csokonai, ha elolvassa, akkor már nem kell annyira tovább az embernek, meg nehéz
                  is olvasni, néhol nagyon szép, mikor azt írja a könyv, hogy Csokonai mindig álmos
                  volt, s a tanára megengedte neki, hogy reggel ne menjen a reggeli órára... Igaz, a
                  könyv írója ezért megsérti a tanárt, aki ezt megengedte Csokonainak, de Misi nem
                  érez együtt ebben a dolog­ban evvel az íróval. Egy ilyen tanárt ő is nagyon
                  szeretne, nem azért, hogy reggeli első órára ne kelljen menni, mert most nem kell
                  hat órakor senkinek iskolában lenni, csak nyolckor, hál’ istennek, de azért most
                  is sok minden van, amit egy jó tanár elengedhetne az embernek, például a rendhagyó
                  igéket, vagy legalább a supinum tőalakot; éppen azt kellene most tanul­nia, de nem
                  képes figyelni rá, s az órán sem értette... Igaz, hogy az órán is folyton
                  Csigainén járt az esze, hogy miből fizeti ki a hatvan krajcárt, de nem is értett
                  egy szót sem a tanár úr magyarázatából, valamit nem hallott biztosan, lehet, hogy
                  akkor nem hallotta, mikor a könyv­re gondolt, hogy abba bele fogja írni A szívet, mert elhatározta, hogy mindennek le fogja írni a
                  tartalmát, amit csak olvas, és most legszebb volt A szív, s
                  már végig is gondolta magában, hogy mi volt annak a tartalma, A
                     kis dobos... Nem, nem az tetszett neki legjobban, hanem az, mikor az a kis
                  fiú (a nevére sem emlékszik), de Turinban élt, Olaszországban, egy szegény
                  embernek egy kisfia, aki éjjel, mikor az apja lefeküdt, felkelt, és helyette
                  tovább írta a cím­szalagokat, s az apa reggel így szólt: “Fiam, lásd, apád még nem
                  olyan gyenge legény, mint gondolnád. Az éjjel is százötven darabbal írtam többet,
                  mint rendesen.” A fiú ezt hallva, nagyon megörült, és magát még jobban biztatta a
                  munkára, hogy apjának örömet szerezhes­sen, ezután minden éjjel felkelt és
                  dolgozott. Az apa semmit sem vett észre, csak egyszer így szólt: “Csodálatos, hogy
                  egy idő óta mennyi petróleum fogy el.” A fiú már meg akarta vallani tettét, de
                  ekkor apja elhallgatott, és ő nem szólt semmit. Hónap végén az apa örömmel ment
                  haza, sőt vásárfiát is hozott, így szólította meg fiát: “Látod fiam, én mennyit
                  küzdök, mennyit dolgozok, hogy téged és testvéreidet felnevelhesselek. Csak te
                  tanulj szorgalmasan, hiszen tudod, mennyi szükségünk van a segítségre...” A fiú
                  könnyezett, és még jobban felbiztatta magát a munkára. De ennek az éjszakázásnak
                  megvolt a káros következménye, ugyanis a fiú sohasem tudta magát jól kialudni,
                  ezért álmos volt, egész nap ásítozott, rosszkedvű volt, sőt egy este életében
                  először, elaludt a tanulás mellett, az apa felköltötte. Ezután ez igen sokszor
                  ismétlődött, sőt később minden­napivá lett. Az apa gyanúsan nézte fiát, nem tudta
                  elgondolni, hogy mi baja lehet, sokszor megintette, és haragjával fenyegette. A
                  fiú sokszor, de sokszor feltette magában, hogy azon az éjjelen nem kél fel, de a
                  megszokott órában úgy érezte, hogy bűnt tesz, ha fel nem kél...</p>
               <p>Nem tudta tovább elviselni e gondolatban végig elmondott mesét, a szemébe könny
                  gyűlt, s egyszerre heves zokogásban fakadt ki.</p>
               <p>Bezzeg ő rossz, haszontalan, könnyelmű fiú. Aki ahelyett, hogy segítségére volna a
                  szüleinek (pedig jól tudja, hogy az ő apja százszor nehezebben keresi a kenyerét,
                  mert nehéz fejszét kell forgatnia reggeltől estig, s óriási fákat faragnia, hogy a
                  családjának a mindennapi kenyeret megkeresse, nemcsak lúdtollal, amely a meleg
                  szobában vagy a hűvösön perceg a papíron), mégis gonosz hiúságának s vágyainak a
                  kedvéért elpazarolta azt a pénzt, ami rá volt bízva. Harmincöt krajcárt adni egy
                  üres könyvért, amiben csak tiszta papír van, mikor öt krajcár ára papírra
                  ugyanannyit lehetett volna írni... S nem is kellett volna egyszerre még öt krajcár
                  árát sem venni, csak egy krajcárért három ívet, azt sem győzte volna teleírni
                  egész diligencia alatt...</p>
               <p>Nagy fájdalom szorította a szívét, de félt, hogy meglátják, s kíváncsiskodni
                  fognak, mért sír, esetleg megróják, esetleg kinevetik, esetleg feljelentik, s még
                  meg is büntetik, ha kisül, azért felállott, s elment a füvészkert hátuljába, és
                  ott a nagy bokrok alatt elbújva akart tovább sírni. De már a mozgástól elvesztette
                  a síró kedvét, csak szomorú volt, s elhatározta magában, hogy legalább nagy
                  szorgalommal teszi jóvá, amit vétkezett, s abba a könyvbe le fogja fordítani az
                  összes mesét, ami a nyelvtan hátuljában van... Egy másik szakaszt is fog nyitni a
                  könyvben, abban eredeti fogalmazványokat fog írni, ezt a szegény kis másoló
                  történetét is, és minden könyvnek, amit olvas, ebben a részben fogja eredeti
                  fogalmazványban a tartalmát elmondani. Aztán egy harmadik szakaszt is nyit a
                  könyvben, s abban vegyes különféle jegyzeteket fog írni. Így legelőször a
                  tanrendet, mert azt nem képes megtartani, sohasem tudja, hogy holnap milyen órák
                  lesznek... Azután ebben fel fogja írni azt, hogy mennyi pénze van, s mit
                  vásárolt...</p>
               <p>Ennél a pontnál hirtelen meghökkent, mert ha felírja, hogy mennyi pénzzel jött el
                  hazulról, s azóta mit költött: fel kell írni a Csokonait és az Arcképcsarnokot, s
                  a könyvet is, akkor akárki meglátja majd, milyen könnyelmű és haszontalan volt...
                  Ezért erről lemondott, csak annyiban egyezett ki magával, hogy majd a jövőben: ha
                  valahonnan, mondjuk pénzt kapna, majd arról fog elszámolni... Ha például otthonról
                  küldene az édesapja, egy forintot például, azzal már sokkal jobban fog
                  gazdálkodni, s azt csak olyanra fogja költeni, amit szabad lesz fölírni a könyvbe,
                  mert tisztességes kiadás lesz: például mosóné, iskolai füzet, ceruza, festék, de
                  csak annyi, ami éppen az iskolában valósággal szükséges, még azt is fel fogja
                  írni, hogy mikor vett egy ceruzát, s az meddig tartott...</p>
               <p>De most alattomosan az eszébe ötlött a festék, a kárminpiros, amit azóta
                  Böszörményi talán már mindenestől el is használt.</p>
               <p>Erre borzasztó ideges lett, s minden meggondolás nélkül elkezdett hazafelé
                  szaladni. A köny­vet becsukta ott, ahol az ujját benne tartotta, mert egész
                  délután készenlétben volt, hogy bár­mely pillanatban tanulhassa a leckét.</p>
               <p>Szinte futva ment vissza ugyanazon az úton, ahol jött, most is a Csokonai-szobor
                  felőli kapun akart bemenni, de siettében elfelejtette, hogy az már ilyenkor, késő
                  délután, be van csukva. Szinte beleütődött a nagy vaskapuba, meg kellett fordulnia
                  vissza, s a másik kapun menni be. Körül kellett kerülnie az egész épületet, pedig
                  nem szeretett ilyen hosszú úton menni, mert minél hosszabb az út, annál jobban ki
                  van téve az ember annak, hogy valakivel találkozik, ismerőssel, vagy
                  osztálytárssal, aki megbámulja, esetleg szól hozzá valamit, vagy a tanárral, aki
                  végignézi, esetleg azt mondja: “Mit futkározol itt hiába!” Vagy nagydiákkal, aki
                  utána kiált: “Hé, dárdás, gyere csak, szaladj, hozzál két cigárót, itt egy hatos,
                  de el ne veszítsd!” Ez pedig a legrettenetesebb, mert a nagydiák rendesen szokott
                  az ilyen kisdiáknak a szolgálata­iért valamit adni, vagy egy krajcárt cukorra,
                  vagy valamit... vagy pláne egy barackot: ő elájul a rettegéstől, hogy ezek közül
                  valamelyiket megkapja. Ha mégis úgy kerül, hogy el kell mennie valakinek, akkor
                  amint átadja, s a pénzt visszaszámolja, már szalad is, de olyan ész nélkül, hogy a
                  nagydiáknak ideje se legyen még annyit se mondani, hogy jól van.</p>
               <p>De most az egyszer szerencsésen evezett végig a sok Scylla és Charybdis között,
                  amik fenye­gethették. Csak a levéltár előtt kellett a falhoz lapulnia. Az öreg
                  levéltáros professzor jött ki a vasajtón, s a kulccsal kétszer ráfordította a
                  zárat.</p>
               <p>A zár hangosan csikorgott, az öreg professzor eltávozott az ajtótól, de amint a
                  folyosó sarkáig ért, gyorsan megfordult, visszament, megrázta az ajtót erősen,
                  kipróbálta, hogy nem hagyta-e nyitva. Mikor látta, hogy semmi rázásra és
                  döngetésre nem nyílik ki, akkor megnyugodott, s szórakozott lépéseivel továbbment,
                  s nemsokára eltűnt a lépcsőn.</p>
               <p>Ezt már jól ismerte Misi, tudta, minden diák mesélte, hogy az öreg az első
                  emeletről is visszafordul, s újra megnézi, hogy jól zárta-e be az ajtót, akkor
                  lemegy, s mikor a kapun ki akar lépni az udvarról, akkor megint megijed, s
                  visszafordul, és újra felmászik a második emelet­re, hogy megbizonyosodjék felőle,
                  vajon nem hagyta-e nyitva. Hallotta ezt sokszor az öreg tanárról, de még maga
                  szemével nem látta. Most aztán elfeledkezett festékről, mindenről, s
                  kimondhatatlan rettegéssel ott maradt a sötét folyosón, hogy kitapasztalja,
                  igaz-e?</p>
               <p>A lépcső tetejéről utána nézett az öreg tanárnak, s a vér megállott a testében,
                  mikor meglátta, hogy az az első emeleti fordulónál, ahol le kell már menni a
                  földszint felé, pontosan az első lépcsőről, ahogy lelépett, hopp, egy ideges
                  kézmozdulattal visszafordult, s egyenesen felfelé indult, vissza a második
                  emeletre.</p>
               <p>Misi úgy meg volt rémülve, szinte fává lett, a lábát alig bírta megmozdítani,
                  mintha most kísértet támadt volna fel valósággal a szeme előtt. De amint
                  megmozdulni érezte a testét, uccu, el is szaladt, mint a nyúl. Mire a professzor
                  feljött a lépcsőn, akkorra ő már régen kint volt a sötét folyosóból; isten
                  őrizzen, hogy rajtakapta volna az öreg tanár, hogy utána leske­lődik, esetleg azt
                  hitte volna, hogy ő is csúfságból leste meg, mint a többi kisdiák, esetleg
                  megismerte volna, s beadta volna az igazgatónak, aki úgy tud ordítani, mint az
                  oroszlán, isten őrizzen, hogy valaki a szemébe kerüljön, az ő termük szemben van
                  azzal, amelyikben az igaz­gató, más néven “a vín baka” tanít, s áthallatszik két
                  bezárt ajtón át, hogyha üvölt, olyan­kor a kisdiákok elkezdenek nevetni, s a tanár
                  is nevet, s kopogtatja az asztalt: “Ide figyeljetek!”</p>
               <p>De nem bírt mégsem a szobába menni. Ott leskelődött a sötétedő folyosón, s
                  óvatosan és megfigyelhetetlen módon leste az öreg professzort, aki valósággal
                  feljött a földszintről másodszor is, s a kapu alól harmadszor is, megnézni a
                  levéltár nagy vasajtaját, csakugyan bezárta-e.</p>
               <p>Csak mikor már végképp nem lehetett arra számítani, hogy még egyszer vissza fog
                  jönni, akkor ment be a coetusba.</p>
               <p>Már mindenki otthon volt, s előkészítették a brúgót a vacsorához.</p>
               <p>A szobafőnök cigarettázott, kihajolt az ablakon, s kifelé fújta a füstöt, a kis
                  törpe Nagy úr az asztal mellett ült, és cigarettát töltött nagy szorgalommal. Ezek
                  ketten nyolcadgimnazisták voltak. A többi öt gyerek, vele együtt, második
                  osztályos.</p>
               <p>Amint belépett a coetusba, egyszerre nagy kacagás tört ki.</p>
               <p>Ijedten nézett rájuk.</p>
               <p>Böszörményi már nem festett, hanem a brúgót, a barna diákkenyeret majszolta, s még
                  jobban röhögött, mint a többi.</p>
               <p>- Mi van a fejeden? - kiáltottak neki.</p>
               <p>Ő rákvörös lett, s a fejéhez kapott, már eszébe jutott, hogy a hajába
                  olajfaleveleket tűzdelt, egészen öntudatlanul, mikor a phaedrusi mesék
                  lefordításáról gondolkodott, a fehér olajfa hosszú illatos leveleit úgy tűzögette
                  a hajába, mint a latin költők fején szokott rajzolva lenni.</p>
               <p>De nemcsak ezért vörösödött el, hanem mert eszébe jutott, hogy ottfelejtette a
                  kalapját a kertben.</p>
               <p>Letette a könyvet az asztalra, s visszaszaladt egy szó nélkül.</p>
               <p>De akármilyen sebesen szaladt, mire odaért, a füvészkert nagy vasrácsos ajtaja már
                  zárva volt, reszketve fogta az ajtó földig érő vaspálcáit, s kétségbeesett
                  szorongással nézett be a kertbe. Szeméből sűrűn ömlött a könny, s ott állott
                  sokáig. Feje fölött csüngött a fekete vas csengő­húzó, csak meg kellett volna
                  rántani, s akkor kijött volna valaki, kinyitja a kaput, s ő bemehet meg­keresni a
                  kalapját, de nem merte megfogni a csengőt, még a kezét sem merte kinyújtani felé,
                  s mikor meglátta, hogy valami kertészlegény az úton a kapu felé közeledik,
                  rémülten vissza­húzódott, hogy meg ne lássa, s meg ne találja kérdezni, hogy mit
                  akar.</p>
               <p>Soká állt a kollégium sarkánál, elbújt az emlékkertben az orgonabokrok megett, s
                  addig sírdo­gált, míg csak meg nem hallotta a konviktusi csengőt.</p>
               <p>Akkor a hátulsó lépcsőn felszaladt a coetusba, a fiúk már mindnyájan lementek a
                  vacsorára, hamar kinyitotta az ajtót az ajtófélre felakasztott kulccsal, gyorsan
                  előkereste szalmakalapját, azt a rosszat, amit már nem akart többet viselni, mert
                  a múltkor, mikor a Nagyerdőn voltak, megázott, s kajla lett. A szemébe húzta és
                  ész nékül szaladt le a lépcsőn, hogy még az étte­rembe bejusson.</p>
               <p>Mire odaért, éppen felállottak, s imádkozni kezdett az esküdtfelügyelő, de az ajtó
                  a nyárias meleg miatt nem volt bezárva, s neki sikerült becsúsznia. Kár is lett
                  volna a vacsoráért, mert jó étel volt, olyan, amit ő nagyon szeretett: köleskása
                  tejben, sok cukorral.</p>
               <p> </p>
            
         </div>
         <div type="chapter">
            <head>MÁSODIK FEJEZET</head>
          
               <head>amelyben a kisdiák pakkot kap hazulról, s egyszerre nevezetes ember lesz,
                  megszokja, hogy a szemek ránézzenek, aztán nagy veszélybe kerül, és az ösztön
                  vakmerően ügyessé teszi; végre pompás kondíciót kap, s pénzt keres</head>
               <p>Október közepén egy szomorú és borús pénteki napon, óraközben, mint mindennap,
                  elszaladt a pedellushoz, s megnézte a kátrányszagú, vasrácsos fekete hirdetőtáblán
                  az érkezett levelek lajstromát. Legnagyobb rémületére ott látta a nevét a többi
                  közt. Ha a nevét kimondták, vagy leírva látta, mindig szívdobogást kapott.</p>
               <p>Két krajcárt kellett fizetni a pedellusnak minden levélért, s előre kikészítette a
                  markába, mikor bement a nagy pedellusi szobába.</p>
               <p>Végignézték az összes leveleket, nem találták az övét.</p>
               <p>- Hogy híják?</p>
               <p>- Nyilas Mihály második gimnázium.</p>
               <p>A csizmás kis pedellus a pipát a másik oldalra tolta a szájában, s még egyszer
                  végignézte a leveleket.</p>
               <p>- Óvasta odaki a nevit?</p>
               <p>- Igen.</p>
               <p>- Osztig Nyilas András?</p>
               <p>- Nem András: Nyilas Mihály második gimnázium, bé.</p>
               <p>- Az a, ‘sz ipp a nincs.</p>
               <p>Egyszer csak a homlokához kap, s még a kalapot is feltolja rajta, a kis karimás
                  kerek kalapot, amilyet a debreceni cívisek viselnek:</p>
               <p>- Nízzík csak! Iszen magának nem levele van, hanem pakkja!</p>
               <p>Pakkja! A kis Misinek a szívébe csapott egy újabb öröm ijedtsége. Pakkja! Az
                  édesanyja pakkot küld! Egész elsápadt bele, aztán újra elpirult. Odahaza megmondta
                  az édesanyja, hogy “Fiam, csomagot ne várj, mert én nem tudok olyan finomságokat
                  küldeni, mint a többi gyere­keknek a szülei, hát inkább nem küldök, minek lássák
                  azt mások, hogy milyen szegények vagyunk, édes kis fiam.”</p>
               <p>Aláírta az ívet, hogy átvette a szállítólevelet, s odaadta a két krajcárt.</p>
               <p>- Öt píz - mondta foghegyről a pedellus.</p>
               <p>De ő olyan izgatott volt, hogy nem figyelt rá.</p>
               <p>- Hajja? Öt píz!</p>
               <p>Csak az újabb kiáltásra figyelt, hogy ez neki szól.</p>
               <p>Erre olyan zavarba jött, hogy elkezdett minden zsebében kutatni, s végre is
                  szerencsésen kifordította az összes pénzét a földre, úgy kellett asztal alá
                  bujkálni érte, majd elsüllyedt a szégyentől. Kint csengettek, erre még jobban
                  sietett, s újra kipotyogtatta a markából a harminc­hat krajcárt; már csak annyija
                  volt, pedig elsején nem fizette ki Csigainét sem.</p>
               <p>Az órán már bent volt a latintanár, Gyéres tanár úr, de még a katedrán volt, s az
                  osztály­könyvbe írta be a tananyagot.</p>
               <p>Gyorsan a helyére ült.</p>
               <p>- Hun voltál? - súgta a fülébe Gimesi, aki belül ült.</p>
               <p>- Pakkot kaptam.</p>
               <p>- Pakkot?!</p>
               <p>Misi érezte, hogy Gimesi irigykedve néz rá, s boldogan mosolygott.</p>
               <p>A tanár úr felállott a pódiumon, s körülnézett az osztályán.</p>
               <p>Ez egy feszült s kínos pillanat volt, mert most nézte ki, hogy kit szólítson fel
                  feleletre. Igye­kezett tehát mindenki olyan közönyös és fel nem tűnő lenni, hogy
                  valamiképp ki ne híja a figyelmét. A diákok úgy értenek a mimikrihez, mint
                  semmiféle más moszat sem a termé­szetben. Misi pláne a mindent tudó és semmire sem
                  gondoló gyereket utánozta; isten ments, hogy meglássék rajta a pakk boldogsága,
                  akkor a tanár szeme most mindjárt rácsapna, s jaj.</p>
               <p>Valahol egy hátulsó padban szólított ki egy gyereket a tanár, s Misi fellélegzett,
                  most már látta, hogy meg van mentve, mert a tanár szokása az volt, hogy rávetette
                  magát az osztálynak egy-két tájékára, s az egyforma tudású tanulókat leckéztette
                  ki. Hát most a jó tanulók meg­pihentek, most a gyengék fognak izzadni máma.</p>
               <p>Ez a tanár fiatal ember volt, amint lejött a katedráról, illatszer szaga áradt
                  utána, aztán le s föl járt a teremben, szórakozottan, a kezét mindig letette
                  minden lépésnél egy-egy pad szélére, a keze nagyon erősen meg volt mosva, a körmei
                  igen fényesek voltak. Misi drukkolt, ha köze­lében volt, mert sohasem volt
                  biztosítva az ember, hogy meg nem szólítja azt, aki éppen a keze ügyében van. A
                  kézelője mindig ragyogó fehér volt, s az aranygomb csillogott benne, mindig tarka
                  selyem nyakkendője volt, egészen lazán kötve, de sohasem csokorra. Ez a tanár nagy
                  gigerli volt, a nadrágja olyan bő volt, mint a cipője hossza, s fel volt hajtva
                  tenyérnyi magasan, még ha sár nem volt is. Nem lehetett a beszédére figyelni, mert
                  minden szaván érzett, hogy nem az a fontos, amit mond, hanem az, hogy a nadrágján
                  gyűrődés ne legyen, hogy a mellénye kifogástalanul simuljon, s egy porszem se
                  szálljon rá. A szegény kis debre­ceni diákok nem értették, mert a szegény ember
                  luxusa az, hogy ne törődjék a ruhával, a külsővel, s malacbátran hemperegjen a
                  porban. Ki is csúfolták az elegáns tanárokat, egy jó helyen fel volt írva
                  krétával, hogy:</p>
               <p>Gyéres Báthori Sarkadi </p>
               <p> Három büdös gigerli</p>
               <p>Ez volt a latintanár, a számtantanár, meg a rajztanár. Hát a latintanártól nem is
                  latint tanult, hanem azt, hogy tíz év múlva egyszer csak kilobbant benne is a
                  testiség kultusza, s a Gyéres tanár csodálatos önérzete és fesztelensége tette
                  bátorrá és biztos fellépésűvé, mikor olyan társaságba került, ahol erre volt
                  szükség.</p>
               <p>- Hazulról kaptad? - kérdezte Gimesi.</p>
               <p>- Igen.</p>
               <p>Odatette elébe a szállítólevelet, amelynek már elolvasta a szelvényén az édesanyja
                  vékony kis dőlt betűivel az üzenetet. Mennyire dobogott a szíve ettől az írástól,
                  mintha valósággal látta volna az édesanyja fehér, sápadt arcát, ijesztő, nagy,
                  fekete szemét. Le is vágta hamar a szelvényt, s eltette, s csak akkor mutatta
                  aztán a sárga lapot.</p>
               <p>Gimesi végigolvasta az egész szállítólevelet, “három és fél kiló”.</p>
               <p>- Mi az? - súgta most oda Orczy is, aki a másik oldalán ült. Mert hárman ültek egy
                  padban, s mivel érdem szerint ültek, tehát Orczy volt az első az osztályban, ő a
                  második, s Gimesi a harmadik. Orczy a latintanár kedvence volt, tehát most minden
                  lépését leste, s folyton készen volt, hogy bárki helyett tudjon felelni. De azért
                  megérezte, hogy itt valami történik mellette, s odahajolt hozzájuk.</p>
               <p>- Pakk - mondta Misi.</p>
               <p>Orczy hallgatott, nem tudta, mi az.</p>
               <p>- Nyilas elemózsiát kapott hazulról - súgta Gimesi.</p>
               <p>- Ja - mondta Orczy, s látszott rajta, hogy még mindig nem tudja mi az, mert az ő
                  apja igen nagy úr, egész Debrecenben a legnagyobb, persze ő meg olyan úrfi volt,
                  hát mit tudta a kollégiumi szokásokat, csak bejárt oda, csúfolták is eleget
                  titokban, a háta mögött, a bársony­ruhája miatt, meg a térdnadrágja s a karcsú
                  lábszárai miatt, amelyeken úgy lépett, hogy min­den lépésnél meghajlott a térde,
                  mintha ringatná magát a menéssel. Szóval, rettenetesen nagy úrfi volt, s nem
                  illett a csikó mellől beszabadult fiúk közé.</p>
               <p>Gimesi lesütötte a fejét, s nagyon soká nevetett Orczyn, mert látta, hogy ennek
                  fogalma sincs arról, hogy mi az elemózsia. Ő már tudta, mert az ő nagyanyja
                  szokott pakkot küldeni a többi rokonának. Persze annál jobban vágyott rá, hogy
                  egyszer ő is kapjon; ezzel nagy embernek érezte volna magát.</p>
               <p>Óraközben aztán megbeszélték a pakkot alaposan. Mi lehet benne, mindenki elmondta,
                  hogy mit szeretne pakkban kapni, a hátuk mögött két padsor tudomást vett a
                  pakkról, s mindenki kíváncsian és irigykedve nézte a kis Nyilas Mihályt.</p>
               <p>A következő óra számtan volt, s Báthori tanár úr robogott be.</p>
               <p>Ez egy ideges, kemény legény volt, agyagsárga, lobogó haja volt, s felfelé törülve
                  viselte, szigorú, villámló szeme volt, s kemény ökle; beszélték, hogy egyszer egy
                  pedellust úgy vágott pofon, hogy kicsuklott az állkapcsa. Ez nagyon imponált a
                  gyerekeknek, mert a csizmás pedellusokkal sok bajuk volt, viszont nem volt igaz.
                  Ez a tanár is nagyon öltözött, de legalább nem szagosította magát, vőlegény volt,
                  s úgy csapkodta a krétát a táblához, hogy pattogott, néha az ötödik padban ülőknek
                  is majd kiverte a szemét a krétadarab. Nem is sokat törődött a számtannal, eszében
                  sem volt, hogy a számtan törvényeit megfigyeltesse, megértesse, meg­szerettesse,
                  hogy a gyermeki lelkeket felnyissa, mint a drága kis kapukat a tudás számára;
                  hanem abban a pillanatban, mikor egy gyerek csukott szemekkel állott a törtszámok
                  előtt, kitört rajta a düh: “Még ennyit se tudsz, te szamár!” - s zengett a négy
                  fal. Misi szégyellte magát a felelő helyett, s úgy súgta, mondta volna neki, s a
                  végén kisült, hogy ő sem értette...</p>
               <p>Aztán tizenkettőt csengettek, s felszabadultan rohantak ki az iskolából. Misi két
                  perc múlva már fent volt a coetusban, s bár elhatározta tízszer is, hogy senkinek
                  sem fogja mondani, hogy pakkot kapott, mert az édesanyja a szelvényre is ráírta,
                  hogy: “Ne dicsekedj vele, nincs mivel dicsekedni fiacskám” - mégis az volt az első
                  szava, hogy:</p>
               <p>- Pakk!</p>
               <p>- Mit?! - kiabáltak a fiúk - pakk!?</p>
               <p>- Nyilas pakkot kapott, Nyilas pakkot kapott! - kiabált Böszörményi -, de én is
                  fogok a napokban, már megírták otthonról, egész sült libát fognak küldeni!</p>
               <p>Misi szégyellte előre a pakkját, most már muszáj lesz megmutatni, s kitenni az
                  asztalra, ahogy mások is szokták. Ő ugyan nem hagyja magát megvendégelni senkinek,
                  de azért ő is kény­telen volt egy pogácsát megenni, mikor a minap a szobafőnök
                  pakkot tett ki. A szobafőnök szokott legtöbbször pakkot kapni, s már amiatt is
                  muszáj kitenni, nem tudja azt az édesanyja, hogy mi az: elemózsiát kapni.</p>
               <p>Csengettek a konviktusba ebédre, s mindnyájan egy perc alatt elrohantak.</p>
               <p>Mikor aztán a negyed brúgóval a markukban, jóllakva, csendesen kifelé oszlottak,
                  Sándor Mihály odaállt mellé:</p>
               <p>- Voltál már a postán?</p>
               <p>- Nem.</p>
               <p>- Akkor nem is tudod kiváltani a pakkot.</p>
               <p>- Nem.</p>
               <p>- Majd én elmegyek veled.</p>
               <p>Ennek nagyon megörült. Úgy mentek el ketten.</p>
               <p>Két órára már itthon is voltak. De mire megjöttek, órára csengettek, s le kellett
                  futni; a pakk ott maradt a ládáján.</p>
               <p>A délutáni óra még keservesebb volt, mint a délelőtti. Először vallás volt, aztán
                  magyar.</p>
               <p>A vallástanár nagy, kövér, fekete ember volt, a bőre olyan, mint a kordován, s
                  igen kevés kis fekete bajusza volt. Méltóságosan szokott bejönni, most is a hóna
                  alatt nagy paksaméta írás volt, azt le sem tette az asztalra, hanem megállott a
                  tanári asztal előtt, végignézett az osztá­lyon, s intett, hogy: üljetek le.</p>
               <p>- Nahát, kisfiam, mondjad csak, mi volt feladva mára - mutatott rá egy fiúra.</p>
               <p>Az ijedten felugrott, s elkezdett hebegni és habogni, s kapkodta a szókat. Pedig a
                  vallástanár, Valkai tanár úr, nem volt emberevő, szépen kisegítette a felelettel a
                  gyereket: ugye, ez volt... s elmondta a leckét, annak csak éppen rá kellett
                  mondani, hogy igen vagy nem... És aztán lehetetlenség volt, hogy valaha egy gyerek
                  nemet mondott volna, mikor igent kellett mondani, mert Valkai tanár úr úgy
                  kérdezett, hogy: “Ugye Jákóbnak tizenkét fia volt? - Nagyon jól van”.</p>
               <p>Misi még késő öregkorában is visszaemlékezett ezeknek az óráknak az unalmára: mert
                  ez az áldott jó ember oly halálos közönnyel foglalkozott a tananyaggal, mintha
                  kukoricát morzsolt volna szakmányba. Később a kisdiák kereste, hogy hol találta
                  meg legelőször életében a természetfölötti dolgokra való gondolást, de olyankor
                  sohasem jutott eszébe sem Valkai tanár úr, sem a többi vallástanár. Az édesanyja
                  jutott eszébe, akivel néha éjjel, nyáron kint ültek az eperfa alatt,
                  összegubbaszkodva, s várták az édesapját, aki távoli tanyákon épített, de minden
                  éjjel hazajött; olyankor felnéztek az égre, s az édesanyja azt mondta, hogy azok a
                  kis csillagok éppen olyan nagy világok, mint a Föld... s azokon túl újabb
                  csillagok vannak, meg azokon túl megint több akkora földek s így tovább, míg el
                  nem szédült az elgondolásában... hogy mek­kora a világ... s hogy mi minden van
                  rajta... s fogott az édesanyja egy kis bogarat a lábuk alatt, s megnézték, milyen
                  szép, hogy semmiféle művész olyat csinálni nem tudna... semmiféle ember soha... és
                  milyen finom a pici lába... és van egy kis féreg, amely ennek a kicsi bogárnak a
                  belse­jében él, és az is egy élő élet, és az is oly tökéletes, és talán annak is
                  megvan a maga élősdije, de ha nincs is, milyen finom a láthatatlan kis szervezete,
                  vére, sejtje... Hát ki csinál­ta, ki csinál­ta, ki találta ki... Van... de miért
                  van... meddig van... mi lesz aztán... mi volt azelőtt... Mikor ezekre gondolt,
                  mindig összegubbaszkodott egészen kicsire, s a térdét átfonta a karjával, mint
                  azokon a csillagos éjszakákon... s ez volt az ő vallása...</p>
               <p>De mikor a hittanórákra gondolt, fáradtság lepte meg és unalom, hatodikban fekete
                  pápa­szemet kellett viselnie, mert fájt a szeme; akkor mindig aludt a vallásórán,
                  mert soha olyan vallástanárral nem tudott találkozni, aki e legiszonyúbb és
                  legizgatóbb dolgok tárgyalásánál képes lett volna gyermeklelkét
                  megrezdíteni...</p>
               <p>- Jaj, csakhogy vége volt! - sóhajtott fel Gimesi is, és ásítást nyomott el, s a
                  szeme is könnyes volt, mikor a vallásóráról kiment a jóságos Valkai tanár úr, aki
                  pedig még a legemberibb volt a tanárok közt. Ilyeneket szokott mondani: “Hol
                  szakítottad el a kabátodat?” Vagy, hogy: “Miért nem mosod meg a nyakad?” Ez
                  szokatlan volt, mert a tanárok a diákok közt úgy járnak, mint felsőbb lények: nem
                  nevelnek, nem tanítanak, csak szerepelnek.</p>
               <p>- Má megkaptad a csomagot? - kérdezte nyújtózkodva Gimesi.</p>
               <p>- Meg.</p>
               <p>- Meg?!... Mi van benne?</p>
               <p>- Még nem bontottam fel.</p>
               <p>- Hogy néz ki?</p>
               <p>- Vászonba van varrva.</p>
               <p>- Vászonba? Mér nem bontottad fel?</p>
               <p>- Nem vót idő, jönni kellett órára.</p>
               <p>Akkor odajött hozzájuk Sándor Mihály, aki két paddal hátrább ült, de a sor
                  szélén.</p>
               <p>- Tudjátok, hogy Nyilas csomagot kapott?</p>
               <p>- Komám, hogyha nekem jött vón, akkor én nem jöttem vóna órára, hanem felbontottam
                  vóna - szólt Gimesi.</p>
               <p>Orczy csak most jött, mert ő katolikus volt, s nem volt vallásórája, s a csomag
                  volt az első kérdése; Misi sose volt ilyen nevezetes ember, mint most.</p>
               <p>A második óra magyar volt. A magyart egy fiatal segédtanár tanította, akinek már
                  megjelent egy-két verse egy budapesti lapban, s mindenki azt mondta róla, hogy rém
                  nagy költő. Tulaj­donképp esküdtfelügyelő volt, vagyis végzett teológus, aki
                  néhány órát tanított a gimná­ziumban, s felügyelt a bentlakósokra. Ez a tanár
                  fiatal volt, még semmi bajusza se volt, de már olyan szórakozott ember volt,
                  amilyet sose látott életében, akárhányszor egészen össze­vissza szavakat mondott,
                  s mindjárt elpirult, aztán olyan ijedten nézett körül, mint egy meg­ijesztett
                  kiskutya. Ahogy belépett, mindenki elkezdett nevetni.</p>
               <p>- Mit nevettek? - kérdezte Misi.</p>
               <p>- Nem látod?</p>
               <p>- Mit?</p>
               <p>- Birkanyírás vót.</p>
               <p>Először nem értette, aztán egyszerre neki is annyira komikusnak tűnt fel a tanár
                  feje, aki frissen nyírva jött a borbélytól, hogy fuldokló kacagásban tört ki.
                  Bedugta az öklével a száját, s mikor leültek, lehajtotta a fejét a padba, s a
                  könnye potyogott.</p>
               <p>A tanár sem értette őket, de mikor rendes mozdulatával a fejéhez nyúlt, mert
                  minden két percben végigtúrta a haját az ujjaival, s erre erősebb lett a nevetés:
                  rájött.</p>
               <p>Lángvörös lett s lesütötte a fejét, és ő is elkezdett nevetni.</p>
               <p>- Látom, hogy ezen nevetnek - mondta magázva, mert ő volt az egyetlen, aki máris
                  magázta őket. Pedig ki volt adva a tanárok közt, hogy az ötödik gimnáziumig
                  tegezni kell a diákokat. - Hát kérem, ne csodálkozzanak rajta, hogy
                  megnyiratkoztam, én legjobban szeretnék hosszú hajat viselni, egészen hosszút, de
                  akkor Debrecenben megbámulnának az utcán, s így osztán addig halasztom a
                  nyiratkozást, míg egyszer csak olyan leszek, mint egy vadember, s máma még az a
                  pech is ért, hogy a szél elvitte a kalapomat. - Erre még hangosabb lett a kacagás.
                  - S míg utána szaladtam, a szél fújta a hajam: hát szóval, bementem a legelső
                  borbélyhoz és megnyiratkoztam; hát ez rettenetes, mit csinált velem, nagyon
                  megnyírt, én mindig szerettem volna neki megmondani, hogy az istenért kedves
                  mester... de hát a borbélynak nem lehet szólni, mert még levágja a géppel az ember
                  fejét, nem igaz? - Erre iszonyú hahota lett. - Hát most már viselni kell így a
                  fejemet, míg megint meg nem nő a hajam... hiába, mindenki olyan kalappal köszön,
                  amilyen van neki, illetve mindenki olyan fejet hord, amilyet a borbély csinál
                  neki... nem igaz?</p>
               <p>Rettentőket nevettek, s az egész óra nem ért semmit, hiába könyörgött a tanár
                  egész megapre­hendálva:</p>
               <p>- De hát, az istenért, ne nevessenek, mert mindnyájuknak ötöst írok be.</p>
               <p>Ezen még jobban kacagtak, mert nincs ötös; a legrosszabb kalkulus a négyes, de a
                  tanár a leányiskolában is tanít, s a kislányokat ezzel szokta ijeszteni.</p>
               <p>Hát ezen a napon bizony a kisdiák nem sokat tanult, de annál nagyobb önérzetre
                  tett szert: a pakk büszkesége dagasztotta a szívét, s még soha ilyen frissen nem
                  ment fel a coetusba.</p>
               <p>Ahogy benyitott, látja, hogy mindenki az asztal körül áll s eszik. Gyanút fogott,
                  nem tudta, mit esznek, de megérezte, hogy baj van.</p>
               <p>Az ő csomagja fel volt bontva, azt ették.</p>
               <p>Persze óriási kacagás lett az ő rovására.</p>
               <p>A szobafőnök csak később jött be, s szigorú lett.</p>
               <p>- Ki bontotta fel?</p>
               <p>Nem akadt gazdája, azt mondták, hogy mikor bejöttek, akkor már fel volt bontva, s
                  az asztalra téve; azt hitték, Misi tálalta ki, de ez hazugság, mert Misi nem
                  bontotta fel, ő a ládáján hagyta.</p>
               <p>Bár bezárta volna!</p>
               <p>Szégyellt szólni, csak félt, hogy valami olyan is van benne, amit nem szabad
                  másnak látni.</p>
               <p>A levelet keresgélte legelébb.</p>
               <p>- Itt a levél! - kiáltott fel Andrási, aki első diák létére szintén ludas volt a
                  dologban. Az A-istáknak nem volt második órájuk, s feljöttek a coetusba; ők hárman
                  bontották fel, Andrási, Böszörményi, s egy 21. coetusbeli, akit Tök Marcinak
                  csúfoltak.</p>
               <p>Pogácsa volt a levélbe pakolva, mert nem szabad levelet küldeni a csomagban. Misi
                  az ablakhoz sietett vele, s elolvasta, közben egy pogácsát majszolt. Mikor gyorsan
                  végigolvasta:</p>
               <p>- Hol a kenőcs? - mondta.</p>
               <p>- Micsoda kenőcs?</p>
               <p>- Azt írja édesanyám, hogy kenőcsöt csinált, azzal kenjem a kezemet, ha a szél
                  kifújja, meg a cipőmet is itassam által vele, akkor nem járja át a víz... itt van
                  megírva!</p>
               <p>- Kenőcs! - mondta Böszörményi sápadva - hát az kenőcs vót?</p>
               <p>- Micsoda?</p>
               <p>- Hát amit kenyérre... kentetek.</p>
               <p>- Ki kente? Te kented! - szólt elvörösödve Andrási.</p>
               <p>- Nézd csak, ő ette meg, oszt még ránk kenné! - kiabált Tök Marci.</p>
               <p>- Hát te nem ettél belőle? Nem te kented legjobban?</p>
               <p>- Nem hát! Mer nem attál belőle, alávaló pimasz, szemtelen disznó, piszok
                  gazember, nem aszontad, hogy ezt magadnak szántad?! - kiabált kivörösödve Tök
                  Marci.</p>
               <p>- Ne ordítson itt! - kiáltott rá a szobafőnök.</p>
               <p>- Ha én ettem, ő is ette! Ha én ettem, ő is ette!</p>
               <p>A többiek előbb elámultak, aztán rettentően kacagtak.</p>
               <p>- Én azt hittem, hogy vaj.</p>
               <p>- De jó, hogy nem ettem belőle, mondtam, hogy avas! Én mondtam, hogy avas!...
                  Büdös, azt mondtam! - kiabált Andrási.</p>
               <p>- Büdös is vót, no!</p>
               <p>- Mégis megettétek!</p>
               <p>- Kicsit büdös, ale jó!</p>
               <p>- Jó bendőbe jó!</p>
               <p>- Most aztán mi lesz?</p>
               <p>- Ki lehet rókázni.</p>
               <p>Iszonyú kacagások és ökröndözések lettek. Böszörményin mindenki nevetett, mert ő
                  falta fel a legnagyobb részét, csak azért is, hogy ne maradjon belőle Misinek.</p>
               <p>Misi eltette a csomagot a ládába.</p>
               <p>Ezen az estén nem lehetett egyébről hallani, csak a kenőcsről, amit Böszörményi
                  meg Tök Marci bekaptak.</p>
               <p>A végén pálinkára konferáltak, s hoztak egy üveg gugyit, hogy leöblítsék a kenőcs
                  ízét.</p>
               <p>Este Böszörményi már átkozott dühös volt, s végül is kirukkolt:</p>
               <p>- Elloptátok a késemet!</p>
               <p>- Ki lopta el?</p>
               <p>- Itt vót az asztalon, mindenki avval ett, mit tudom én, mék vágta zsebre.</p>
               <p>- Fogd be a szád!</p>
               <p>- Aggyátok elő!</p>
               <p>- Add elő te a kenőcsöt!</p>
               <p>Mindennek ez lett a vége.</p>
               <p>Még a teológusok is mind megtudták még akkor este a konviktusban, hogy egy
                  kisdiáknak csomagja jött, s legelőször a csizmatisztító kenőcsöt zabálták meg
                  belőle a coetusbeliek.</p>
               <p>A szobafőnök borzasztó szégyellte a dolgot, s azt mondta, hogy lemond a
                  szobafőnökségről és kiköltözik a kollégiumból.</p>
               <p>Este későn aludtak el, s még mikor mindenki szunyókált is már, akkor is megszólalt
                  Nagy úr, a kisebbik nyolcadosztályos, aki nagyon tréfás tudott lenni, pedig rém
                  komoly ember volt:</p>
               <p>- Mintha subickolást hallanék... valamelyiknek a hasába...</p>
               <p>Böszörményi szuszogott az ágyában, s viharos kacagásban törtek ki a diákok a
                  megjegyzésre.</p>
               <p>Felverték Böszörményit, aki felállott az ágyban, s a pokrócából kötelet csavart, s
                  azzal verekedett.</p>
               <p>- Elloptátok a késemet, alávaló, tolvaj bitangok! - ordította. - Ilyen piszok
                  pakk, ami ez vót, ilyen kódus pakk, majd azt nézzétek meg, amit én fogok kapni:
                  egész sült liba lesz benne!</p>
               <p>- Ebbe is vót egy kis jó kenőcs.</p>
               <p>Éjfél is elmúlt, még mindig tombolt s újra meg újra fellobbant a kenőcshecc.</p>
               <p>Másnap az iskolában folytatódott a dolog, a kenőcsevés híressé lett, s Böszörményi
                  mint egy kivert bika tombolt. A másik kettőn nem is száradt rajta semmi, mert
                  mindig egy bűnbak kell a világnak, a legfeltűnőbb valaki, s a kisebbek
                  elsikkadnak, eltűnnek, hogy arra az egyre jár­jon a rúd, támadás és harag és
                  nevetség.</p>
               <p>A csomagban levő holmiknak olyan furcsa szaga van, “madárlátta kenyér” - mondta az
                  édes­apja, ha megjött messze útról, s a tarisznyából kenyeret vett ki: ilyen
                  ajándékot szokott hozni, s ennél nagyobb örömet nem is adhatott volna egy apa sem
                  a gyermekének.</p>
               <p>Mikor nem kacagtak, akkor mindig a szüleire gondolt. Az édesanyja levelét a
                  füvészkertben olvasta el alaposan, mert ott legkevesebben szoktak lenni. Sírt,
                  mint a bárány, elbújva a legtitkosabb bozótba, s mikor jól kisírta magát, és haza
                  akart sietni, mert közeledett a délutáni iskola, egyszer csak úgy állott meg,
                  mintha a lába gyökeret vert volna a földben.</p>
               <p>Egy fiatal legény dolgozott a virágágyban, s a fején ott volt...</p>
               <p>Igen, ott volt a fején, határozottan megismerte, az ő kalapja.</p>
               <p>Biztosan megismerte, a lehajló sertéről, meg a színéről is, olyan zöldes színű
                  volt, mint mikor ő elvesztette, s vékony zsinórja volt, és nem pántlikája.</p>
               <p>Soká nézte, szerette volna megszólítani, de nem merte. Az ő fején még most is ez a
                  rongyos szalmakalap volt, s a jó kalapja itt van egy lépésnyire, másnak a fején,
                  és hogy tönkre van már, csupa piszok és gyűrött, és mintha nem is az ő kalapja
                  volna... S nem és nem merte azt mondani, hogy: “Kérem, adja ide a kalapomat!”</p>
               <p>Távolról meghallotta a kollégium udvarán a csengőt, és futni kezdett, mintha
                  rákiáltottak volna, s akkor délután olyan szomorú volt és bánatos, mintha az egész
                  élete nyomorult lett volna, de senkinek sem merte megmondani, mert szégyellte,
                  hogy olyan ügyetlen szamár volt, hogy elveszítette a kalapját, s nem akarta, hogy
                  kinevessék, mert biztosan kinevették volna... Mint Böszörményit a kése
                  miatt...</p>
               <p>A Böszörményi késével viszont mi történt!</p>
               <p>Mikor felment a lakásba este az óráról, éppen rakta a fűtő, a szolga a tüzet a
                  kályhába; kívül­ről lehetett fűteni, a kulinából, de maga a kályha, nagy
                  vashenger, odabent volt a szobában, e körül a kályha körül szoktak estefelé
                  összeülni vacsorára menés előtt, s a felnőtt diákok vendé­geket is szoktak
                  fogadni, volt egy nyolcadikos, Páncél úr, aki sokat járt Lisznyai úrhoz, a
                  szoba­főnökhöz, meg egy Haranghy úr, nyolcadikos költő, aki verseket írt, s meg is
                  jelent a debreceni lapokban, s az is sokszor bejött hozzájuk, most is ott ültek a
                  kályha körül és beszélgettek. Simonyi óbesterről mondott Haranghy úr egy
                  történetet, hogy a legvitézebb huszár gyerek­korában cívisfiú volt, s egyszer
                  felment verebet szedni a veres toronyba. Hát észreveszi, hogy kívül egy repedésbe
                  varjúfiók van, akkor kidugtak egy deszkát, ő kiállott annak a végére, úgy szedte
                  ki lábujjhegyen a kis varjúkat a kebelébe. Azt mondják neki: “Adsz-e belőle?” “Nem
                  adok!” Erre megharagudtak: “Eleresztjük a deszkát, adsz-e belőle?” “Nem adok!”
                  Eleresz­tet­ték, ő meg leesett a veres torony tetejéről, akkor felugrott,
                  elszaladt, és fügét mutatott nekik: “Azért se adok belőle!”</p>
               <p>Ez borzasztóan tetszett neki s egész álmélkodott. Közben a ládája rendezgetésével
                  volt elfog­lalva, az újonnan jött fehérneműit rakta be, s a csomag morzsáit
                  seperte ki a ládából: hát amint a többiek a kályha körül ülnek, ő pedig egyedül
                  dolgozik a sötétben, a kezébe akad a Böszörményi kése.</p>
               <p>A szíve verése is elállott.</p>
               <p>Előbb csaknem kikiabálta, hogy “megvan a kés”, aztán megijedt, hogy Böszörményi
                  rögtön ordítani fog, hogy: “Elloptad a késem, el akartad lopni, hogy került volna
                  másképp a ládába!” - és más efféléket. Nem szólt tehát, csak félretette a kést, s
                  a sötétben tovább maszatolt a ládában, aztán újra meg újra megtapogatta a kést,
                  már ráismert, ez egy halnyelű kés volt, nagyon gyönyörű kis kés, csillogó fényes
                  volt a nyele, gyöngyházból volt a hal alakja, és még szeme is volt a halnak.</p>
               <p>Aztán mindjárt arra gondolt, hogy úgyis megették az egész csomagot, alig hagytak
                  belőle neki valamit, meg hogy a kertészsegéd is az ő kalapjában jár, ezt a kést
                  nem is fogja visszaadni, hanem haza fogja vinni az öccseinek megmutatni, s milyen
                  nagyszerű lesz, ha azok látják, hogy ő milyen kést szerzett
                  Debrecenben!</p>
               <p>De egészen odavolt az izgalomtól. A kést aztán eldugta a ládája titkos fiókjába. A
                  ládája ugyanis a nagyapja hajdani kocsiládája volt, amivel Patakra járt diáknak,
                  persze az édes­anyjának az apja, és ennek a ládának volt egy titkos fiókja. Le
                  lehetett nyitni a rendes bal oldali fióknak a fenekét, mert dupla feneke volt, s
                  abba bele lehetett tenni a pénzt vagy kisebb tárgyakat, s úgy volt a zárója is
                  csinálva, hogy két pálcát kellett benne jobbra-balra tolni, s akkor kinyílt, de
                  azt senki se ismerte volna meg, aki nem tudta, hogy az titkos fiók. A sötétben ő
                  ebbe a fiókba dugta be a kést, s tudta, hogy azt a fiókot nem fogja kinyitni
                  többet, míg csak haza nem kell menni.</p>
               <p>Senki sem törődött ővele, most már be is rakta a holmikat az ágyáról a ládába,
                  mert félt, hogy valaki megjegyzést tesz rá, hogy mit csinál ott a sötétben.</p>
               <p>Rendes szokás volt, hogy este konviktus előtt nem gyújtottak lámpát, hanem
                  beszélgettek úgy hat óráig, negyed hétkor szoktak csengetni a konviktusban az első
                  csoportnak, s ők mind­nyájan az elsőbe voltak beosztva.</p>
               <p>Éjszaka is sokat gondolt a késre, s úgy érezte, hogy a jóisten csinálta az
                  egészet, mert ennek így kellett lenni, hogy ő a sok veszteségeért és szenvedéseért
                  kell, hogy valami ajándékot kapjon. Nagyon boldog volt, s nagyon-nagyon örült a
                  halnyelű késnek, úgyis hol vette azt Böszörményi, bizonyára lopta valahol, talán
                  az apjától vagy rokonától, vagy ki tudja kitől, mert ez nem tisztakezű fiú.</p>
               <p>Az iskolában is nagyon sokszor gondolt rá másnap, harmadnap, s a láda kulcsát egy
                  pillanatra ki nem tette volna a zsebéből, akárhányszor megrémült, ha valaki
                  kinyitná a ládát... vajon jól becsukta-e? Egyszer az osztályból felszaladt
                  tízpercben, pedig ez tilos volt, megnézni. Már olyan volt, mint az öreg
                  levéltárnok, nem bízott magában, emlékezett jól, hogy már otthon is nemegyszer
                  elhagyott valamit, egyszer, mikor tejért volt a papéknál, ottfelejtette a
                  kalapját, s éppen ezt a szalmakalapot, amiben most jár.</p>
               <p>Október 18-án hó esett.</p>
               <p>Ez a nap azért volt fontos, mert a fehérre festett, nagy ablakok rámájára fel volt
                  írva, hogy mikor esett először hó, s most is felkarcolták rá kés hegyével. Egy hét
                  múlva elolvadt ugyan, s aztán csak későn februárban lett igazi hó, de ez fontos
                  volt, ez a korai hóesés.</p>
               <p>Azon a napon délután ugyanis a két cserépkorsóval lement vízért. Rendesen a hátsó
                  udvarra volt ugyan szokás lemenni, mert az a kút állítólag nem volt olyan vas-ízű,
                  s közelebb is volt néhány lépéssel a hátsó lépcsőhöz, de Misi jobban szeretett a
                  szép hóesésben a tágas, nagy udvaron sétálni. Valkai tanár úr ment keresztül
                  fekete vaskalapban, hosszú fekete kabátban az udvaron, s meglátta a szalmakalapos
                  kisfiút.</p>
               <p>- Fiacskám! Gyere csak ide, gyere csak.</p>
               <p>Misi ijedten nézett rá.</p>
               <p>- Miért jársz te még most is szalmakalapban?</p>
               <p>Nem tudott válaszolni, csak nézett maga elé konokul.</p>
               <p>- Nincs posztókalapod?</p>
               <p>Megrázta a fejét, hogy nincs.</p>
               <p>- Nem is volt?</p>
               <p>Intett, hogy igen.</p>
               <p>- Hát hova lett? Ellopták?</p>
               <p>Újra igent intett.</p>
               <p>- Hm, hm.</p>
               <p>Az óriási nagy ember sokáig integetett, hmgetett.</p>
               <p>- Hogy is híjnak téged, fiacskám?</p>
               <p>Megmondta a nevét.</p>
               <p>- Hogy? Hangosabban!</p>
               <p>Újra megmondta a nevét, s elvörösödött, hogy a tanár úr nem ismeri, pedig mindig
                  jelest adott.</p>
               <p>- Hányadik szobában laksz?</p>
               <p>- A 19-ben.</p>
               <p>Arra a nagy ember intett s elballagott, ő pedig dideregve, belső láztól gyötörve
                  elkotródott a nehéz korsókkal, amelyek csaknem leszakították a gyenge vállát,
                  karját. Keze szinte ráfagyott a korsó fülére, míg felért a második emeletre. Soká
                  huhukkolta a körmét a gázlámpa alatt, amit most gyújtottak meg, s csak aztán ment
                  be a szobába.</p>
               <p>Somorjai Páncél úr most is ott volt mint vendég, és éles kappanhangján beszélt
                  valamit. Ő a korsót a helyére vitte, s aztán megint az ágya mellé húzódott a jó
                  meleg szobában, és bágyadtan, ijedt, szomorú, beteg fáradtsággal hallgatta a
                  beszélgetéseket, míg csak konvik­tusba nem kellett menni.</p>
               <p>Vacsorára juhtúrós galuska volt, a többiek szidták, hogy sovány, ragad, mint a
                  csiriz, de ő csak azt tudta, hogy a szülei kétségbe lesznek esve a kalap
                  miatt.</p>
               <p>Mikor felmentek újra a szobába, s lámpát gyújtottak, elővették a könyveiket s
                  tanultak.</p>
               <p>Az asztal felső végén, az ablak felől, egymással szemben ült a két
                  nyolcadosztályos: Lisznyai úr meg Nagy úr. Ez a Nagy úr egy valódi nyomorék vállú
                  diák volt, púpos is egy kicsit, de rém okos, a legokosabb fiú volt az egész
                  kollégiumban, mindig olvasott, amikor a többi labdázott vagy korcsolyázott, persze
                  ő nem mehetett velük, hát olvasott, végigfeküdt az ágyán s tanult, és mindent
                  tudott is, és tudott beszélni akármiről a világon. Ezt bámulta legjobban Misi,
                  mert ő is szeretett olvasni, de ő mindjárt elfelejtett mindent, és semmiről sem
                  mert volna nyilatkozni.</p>
               <p>A kisdiákok öten voltak, mind az öten második gimnazisták, mégpedig kettő A
                  osztálybeli, három pedig B osztálybeli. Az A osztályba jártak Andrási meg
                  Böszörményi, ők, a többiek a B-be.</p>
               <p>Andrási Lázár erős, piros fiú volt, ez sose tanult, mégis első volt az osztályban,
                  olyan emlé­kezete volt, mint az almárium: amit egyszer beletettek, az benne is
                  maradt. Mindent tudott, amit egyszer hallott, s egyáltalán nem ismerte a tanulás
                  gondjait, akármilyen hosszú verset egyszer-kétszer elolvasott, elmondta végig; ha
                  vasárnap hazajöttek a templomból, a prédiká­ciót szóról szóra elmondta; ebből
                  később pap lett Szatmár megyében egy pici faluban, s még hatvan éves korában is el
                  tudott mondani hatszáz sort Ovidiusból, s ha megakadt az Íliászban, dörmögött,
                  hogy romlik a memóriája.</p>
               <p>A kis Nyilas nem volt ilyen legény, könyvnélkülit egyáltalában nem is bírt
                  bevágni, nem volt képes ráerőltetni a fejét, hogy a szavak egymás utáni
                  sorrendjére figyeljen; egyszer később Patakon, tíz sor volt feladva Vergiliusból,
                  s öt órán egymás után szólították ki: mind az ötször belőtt belőle. Tanulni se
                  szeretett, kivált, hogy ilyen gondja volt, alig várta, hogy lefekhessen. Kilenckor
                  csengettek az udvaron, akkor mindenkinek le kellett feküdni, s eloltani minden
                  lámpát.</p>
               <p>Nagyon fáradt volt, azonnal elaludt, de éjféltájban egyszerre csak felébredt:
                  eszébe jutott a kalap, s hogy azt mondta, hogy ellopták.</p>
               <p>Most vizsgálat lesz, minden ládát végig fognak kutatni, s a bicska!</p>
               <p>Előkerül! akkor aztán vége.</p>
               <p>A hideg úgy lelte, hogy vacogott a foga.</p>
               <p>Csak legalább év elején el ne árulta volna, hogy néki titkos fiókja van, de Sándor
                  Mihálynak is ilyenféle kocsiládája van, mint neki, az is az apjától kapta, mert az
                  apja tanító éppen az ő vidékükön, s hencegett, hogy az ő ládája különb. Akkor ő
                  megmutatta, hogy neki van ám titkos fiókja is, s akkor mindenki sorra kipróbálta a
                  titkos fiók zárját, sőt még a 21-ből is ketten átjöttek megnézni. Akkor nagyon
                  büszke volt rá, hogy neki ilyen híres ládája van, de most előre látta, hogy
                  fogják, csak úgy próbálgatásképpen, nyitogatni, s kipottyan a Böször­ményi
                  bicskája!</p>
               <p>Hajnal felé elszunnyadt, mikor már jól kigondolta, hogy mit kell csinálni; reggel,
                  hogy éppen dárdás, lemegy reggeliért a szobafőnöknek, mert az mindig hozat
                  háromért paprikás szalon­nát, s akkor a zsebében kiviszi a kést az utcára, s be
                  fogja dobni a csatornába az utcai rácson, ahol a dinnyehéjat szokta leeregetni az
                  ősszel.</p>
               <p>Mikor felkeltek, olyan fáradt volt, s oly sápadt, hogy észrevették.</p>
               <p>- Mi baja magának - mondta Nagyúr -, kis Nyilas?</p>
               <p>- Semmi.</p>
               <p>- Mintha kimeszelték volna - szólt a szobafőnök úr -, menjen az orvoshoz.</p>
               <p>- Akar elmenni? - kérdezte később. - Akkor csak menjen, nem engedem, hogy itt még
                  valami betegség legyen.</p>
               <p>Ő meredt szemmel nézett maga elé.</p>
               <p>- Hozzak reggelit, szobafőnök úr? - kérdezte.</p>
               <p>- Ördögöt reggelit, menjen az orvoshoz, öltözzön fel jól, és menjen el kilenc
                  órakor. Majd reggeliért lemegy Csicsó.</p>
               <p>Látta, hogy a terve el van rontva, most csak az a kérdés, hogy mindjárt nyolc
                  órakor jönnek-e vizsgálatot tartani. Nem merte a ládát magában hagyni, inkább
                  vállalkozott rá, hogy elmegy az orvoshoz.</p>
               <p>Mikor a többiek nyolckor elmentek az iskolába, ő otthon maradt, s most aztán hamar
                  kivette a kést a ládafiából, s a zsebébe tette. Aztán felvette a kis télikabátját,
                  kendőt tett a nyakába, s elment az orvoshoz.</p>
               <p>A Csokonai-szobor felőli lépcsőn ment lefelé, tűnődve ugráncsolt a falépcsőkön, de
                  milyen jó volna, ha a kést nem kellene elveszteni, hanem el tudná dugni valahová,
                  hogy ott megtalálja, majd ha nyáron hazafelé megy, de hová kellene eldugni? Most
                  egyelőre ott szorongatta a zsebében, a markában, s így ment lesütött fővel az
                  orvos lakásáig.</p>
               <p>Az orvos egy nagyon öreg úr volt, méltóságos úrnak kellett szólítani, s kezet
                  csókolni neki, olyan rózsaszínű bőre volt, mint a csörögefánk s olyan fehér szőre,
                  mint a hófehér cica, csak kétféle orvosságot szokott rendelni: vagy mandulatejet,
                  vagy hashajtót. Csicsó Imre a fülébe súgta, mikor iskolába ment lefelé, hogy: “Ha
                  mandulatejet ad, azt én megiszom helyetted!”</p>
               <p>Ez jó, ez az ajánlkozás, mert ő meg ki nem állhatta, nagyon émelygős volt.</p>
               <p>Maga sem tudta, hogy került be az alacsony szobába, a méltóságos úr egy igen
                  parányi házban lakott a püspöki Ződház mellett, de nagyon szép bútorai s igen sok
                  könyve volt, s furcsa orvosi szerszámok voltak a szobájában.</p>
               <p>Misi bizony annyira izgatott volt, hogy alig látta a szemében levő könnyektől, az
                  öreg orvos megfogta a pulzusát, megnézte a nyelvét, s receptet írt neki egy szó
                  nélkül. Megveregette az arcát, s elküldte a patikába.</p>
               <p>A patika ott volt szemben, a Pongrác-bolt mellett, furcsa, erős szagok voltak ott
                  s nagy kövér gilisztacukrok, amilyeneket az ő nagyanyja szokott hozatni Tarcalról,
                  mikor elővette a gilisz­tacsikorgás. Ő nagyon szerette ezt a búgócsiga forma
                  cukrot, de sokba került volna, hát csak nézte, fehér és piros cukrok voltak. Volt
                  ott igen apró, kásaforma cukor is, ezt is igen szerette, belül keserű volt, ezt ő
                  sokszor kapott gépész nagybátyjától, mert az sose vett a gyerekeknek más cukrot,
                  azt mondta, hogy ez egészséges. A patikában úgy ült, mint egy kis halálraítélt,
                  nagyon meg volt hatva attól a rendkívül erős illattól, a templomi csendtől, a
                  halál kapujában érezte itt magát, a lóvasúti kocsi megérkezett a patika előtt, a
                  lovakat kifogták, hátrafogták, s a kocsi elment, de ő még mindig nem tudta, mit
                  csináljon a bicskával!</p>
               <p>Mikor megkapta az orvosságot, pénz nélkül, a kollégium számlájára, akkor hazafelé
                  indult, olyan lassan, ahogy csak lehetett, s mégsem tudott semmit kitalálni. Három
                  olyan rácsos csatornanyílást is talált az utcán, de nem bírta belevetni a kést,
                  majd valahol a kollégiumban eldugja. Mikor felfelé ment a csendes lépcsőn,
                  gondolta, a lépcső fagerendái közé bedugja, de aztán hogy veszi ki?</p>
               <p>Egyszer csak meglátta az első emeleten a nagy tölgyfa szemétládát, hamar fogta a
                  kést, s egy hirtelen ötlettel beeresztette mögé a falhoz. Csak mikor lecsúszott, s
                  odalent koppant, akkor gondolt arra, hogy istenem, innen ki se lehet venni többet,
                  most már hetven esztendeig mindig ide lesz kötve a gondolatja, hogy itt van neki
                  egy titka, ni...</p>
               <p>Bement a coetusba, szeretett volna lemenni az osztályba, mert már nem volt olyan
                  rosszul, de nem ment, mert ma éppen vallásóra volt... Hát ott maradt a szobában,
                  elővette a kanalát és bevett egy kanállal a hashajtóból, de rossz volt, istenem.
                  Aztán egyet gondolt. Minden csenge­tés­kor kiöntött egy-egy kanállal, s
                  kilöttyintette az ablakon. Közben a Történelmi Arcképcsar­nokot olvasta.</p>
               <p>Délben egyenként jöttek fel a diákok, legelőször az A osztálybeliek, aztán az ő
                  osztálytársai. Kíváncsian vették körül.</p>
               <p>- Mit rendelt?</p>
               <p>- Hashajtót.</p>
               <p>- Brr, azt csak idd meg!</p>
               <p>- Bevetted?</p>
               <p>- Már három kanállal hiányzik.</p>
               <p>Jött a szobafőnök.</p>
               <p>Nagyon mogorva volt.</p>
               <p>- Nyilas, kérem! Hol a maga kalapja?</p>
               <p>Már látta, hogy jól nézünk ki! Hallgatott.</p>
               <p>- Micsoda dolog az, hogy maga még most is szalmakalapban jár?</p>
               <p>De ekkor menni kellett ebédre, s nem volt több szó a kalapról.</p>
               <p>Jól megebédelt, s mikor felmentek, akkor azt mondja a szobafőnök:</p>
               <p>- Maga ebédelni volt?</p>
               <p>- Igen.</p>
               <p>- Ha hashajtót kapott, akkor minek ebédel? Nem mondta a doktor?</p>
               <p>- Nem.</p>
               <p>- Akkor nem is az a baja, hanem a kalap. Az rontotta el a maga hasát.</p>
               <p>A fiúk nevettek.</p>
               <p>- Hát hova lett a kalapja?</p>
               <p>- Nem tudom.</p>
               <p>- Nem tudom! Az öregapám se hallott ilyet, hogy valaki nem tudja, hova lett a
                  kalapja... Valkai szólított meg az udvaron, hogy hol van a Nyilas kalapja... Mit
                  tudom én, mit szólongat engem... Nem vagyok én dajkája senkinek, ha én tudok
                  vigyázni a kalapomra, tudjon más is!</p>
               <p>Ez a szó egészen felemberesítette a kisdiákot. Úgy érezte, hogy a szobafőnök
                  egészen magá­hoz valónak tekinti őt, s ez rangbelit csinált belőle. Most már nem
                  szégyellte megmondani:</p>
               <p>- A kalapomat valaki ellopta!</p>
               <p>Általános csönd lett.</p>
               <p>- Én loptam el?! - kiáltott Böszörményi, magából kikelve. - Én? Disznóság! Ezt nem
                  engedem mondani! Én nem loptam el senkinek a kalapját! Kikérem magamnak!</p>
               <p>- Én nem mondtam...</p>
               <p>- Így meggyanúsítani, nézzék meg a ládámat, meg kell vizsgálni minden ládát! -
                  ordította, ahogy a torkán kifért.</p>
               <p>A szobafőnök megsokallta:</p>
               <p>- Ne ordítson itt, senki sem mondta, hogy maga lopta el! Nézze meg az ember!</p>
               <p>- Tessék bebizonyítani, szobafőnök úr - rikácsolt Böszörményi -, tessék a szemembe
                  köpni, ha nálam megtalálják!</p>
               <p>Nagy vizsgálat lett, s a kisdiák dicsérte az eszét, hogy a kést elsinkófálta, nem
                  bánta már, ha soha többet nem látja is, csakhogy nem volt a ládájában, tüntetően
                  kinyitotta a titkos fiókját is, hogy megmutassa, hogy nincs nála a saját kalapja.
                  Mindenkinek minden holmiját felkutat­ták, de a kalapot nem találták.</p>
               <p>Éppen szombat volt, tehát nem volt délután tanítás, egész délután a kalappal telt
                  el az idő, s ő az ágyán sírdogált.</p>
               <p>Alkonyatkor odajött hozzá Nagy úr, csak ketten voltak a coetusban.</p>
               <p>- Nézze csak, kis Nyilas, valamit akarok magának mondani.</p>
               <p>Azt hitte, le akarja küldeni, s szokott szolgálatkészségével leugrott az ágyról,
                  és odasietett Nagy úr után az ablakhoz. Nagy úr leült, s megfogta a kisdiák
                  gombját.</p>
               <p>- Nézze csak, én három éve mindennap felolvasok egy vak öregúrnak, újságot olvasok
                  neki délután öttől hatig, s fizet érte tíz krajcárt egy órára.</p>
               <p>Nyilas várakozva nézett rá.</p>
               <p>- Nekem az idén már nagyon sok a tanulnivalóm, nem volna kedve elvállalni?</p>
               <p>A kisdiák lángvörös lett, s nem tudott szólani, csak intett, hogy igen.</p>
               <p>- Csak egy dolog a fontos, mindig pont ötkor kell kezdeni, s pont hatkor
                  abbahagyni; az öregúr nagyon pontos ember. Egy hónapban három forint!...</p>
               <p>- Köszönöm szépen, Nagy úr... - s tele lett a szeme könnyel.</p>
               <p>- Akkor én ma már megmondom neki, hogy holnaptól kezdve maga fog hozzá járni. Már
                  elsején kap egy forintot.</p>
               <p>- Igen.</p>
               <p>Azt hitte, hogy kiszakad a szíve, úgy szétfeszíti a szűk kis kabátot. Olyan nagy
                  ember lett egyszerre belőle, olyan nagyon nagy, kenyérkereső ember, hogy el
                  kellett bújnia arra a jó helyre, hogy kisírja magát.</p>
               <p> </p>
            
         </div>
         <div type="chapter">
            <head>HARMADIK FEJEZET</head>
           
               <head>amelyben a kisdiák szorgalmasan dolgozik, tanul, jelesekre felelget, és két
                  barátra tesz szert</head>
               <p>Az öregurat Pósalaky úrnak hívták, s a patikán túl lakott egy nagy, sárga háznak
                  az udva­rában, hátul, egy igen csinos kis faházban.</p>
               <p>A kisdiák igen szorgalmas akart lenni, azért mindjárt kezdetben csaknem egy
                  félórával hama­rabb ment el hozzá.</p>
               <p>Az öregúr egy nagy, szalmával font karosszékben ült, egészen egyedül. A kályhában
                  pattogott a tűz, s olyan különös volt ez a vak öregember, ahogy teljesen rendben,
                  szivarozva, s lobogó tűz mellett üldögélt. A lámpa is égett az asztalon.</p>
               <p>- Jó estét kívánok.</p>
               <p>- Jó estét, ki az?</p>
               <p>- Én vagyok, felolvasni jöttem.</p>
               <p>- No, csak üljön le, fiam.</p>
               <p>Leült, az újságok oda voltak rakva az asztalra.</p>
               <p>- Melyiket olvassam?</p>
               <p>- No, még ráérünk; majd öt órakor.</p>
               <p>A kisdiák elröstellte magát, mert úgy gondolta, hogy illetlenség, amit tett.
                  Nagyon is mohó­nak látszik most az öregúr előtt. Vagy rendetlennek, hogy ilyen
                  összevissza jön. Az arca lángvörös lett, s nem mert megszólalni. Csendesen ült
                  hát, s hallgatta az óra ketyegését.</p>
               <p>A barna politúros szekrényen volt egy alabástrom lábú óra, de nem olyan, mint
                  tavaly Törö­kéknél, ahol a múlt évben lakott. Ott egy aranyhuszár lovagolt az óra
                  tetején, s az egész üvegburával volt leborítva; itt nem volt üvegfedele az órának,
                  s fent fekete homlokzata volt, mint a tankönyvben a görög templomoknak: ezt sokkal
                  urasabbnak találta, s különben is Törökéknél el volt törve az üvegborító, s
                  papírral volt beragasztva.</p>
               <p>Az óra lassan pergette a másodperceket, s ő szinte számolta. Rettenetes sokáig
                  tartott, míg továbblépett a mutató, s az öregúr nem szólt egy szót sem. Valamin
                  gondolkozhatott, oly nyugodtan ült.</p>
               <p>No, volt ideje jól megnézni, egészen piros öregúr volt, nem is lehetett nagyon
                  öreg, vastag bajusza volt, olyan, mint mikor télen ráfagy a zúzmara a rozmaringra,
                  dús és lobogó, nagyon gyönyörű fehér bajusz. Egészséges és derült ember volt, s
                  oly tisztán nézett kék szemével, hogy az ember zavarban volt előtte, nem hitte
                  volna az ember, hogy nem lát, ha a homlokán nem lett volna egy félkör alakú zöld
                  selyemellenző.</p>
               <p>Nagyon szeretett volna valamit mondani neki, de nem tudta, mit mondjon.</p>
               <p>Egyszer aztán megszólalt:</p>
               <p>- Nálunk nincs ilyen korán hó.</p>
               <p>Az öregúr nem felelt.</p>
               <p>Erre ő megint elcsüggedt: de hogy meri ő megzavarni ennek az öregúrnak a
                  nyugalmát, ki tudja, mire gondol. És ilyen csacsiságot mondani. Bánja is azt az
                  öregúr, hogy őnáluk mikor van hó: itt most van.</p>
               <p>Szerette volna visszaszívni, szerette volna, ha nem mondta volna. Izgett-mozgott,
                  s harapdálta a száját.</p>
               <p>Aztán szerette volna megkérdezni, hogy igazán nem lát-e Pósalaky úr? A
                  világosságot sem látja? Azt sem tudja, mikor jött fel a nap, s mikor lett
                  este?</p>
               <p>De az öregúr csak szivarozott, igen lassan, igen kényelmesen, testes öregember
                  volt, éppen betöltötte a karosszéket, a keze is puha és rózsaszínű volt, az arca
                  frissen borotválva, s majd kicsattant az egészségtől, s olyan derült volt s olyan
                  kellemes, a szája mindig mosolygott egy kicsit.</p>
               <p>Így telt el egy negyedóra.</p>
               <p>Az óra elkezdett ütni. Először hármat ütött lassan, magas, zengő hangon, aztán
                  újra négyet vastagabban és gyorsabban, huncutul, mintha nevetett volna őrajta.</p>
               <p>Akkor megint magában maradt, újra nem volt többet semmi nesz, s újra csak az egyes
                  percpendüléseket figyelte.</p>
               <p>Végre belenézett az újságba. Csak félt, hogy az öregúr mégis lát valamit, s akkor
                  azt hiszi, hogy ő olvasgatni jön ide. Hát csak a lap címét olvasta s a
                  vezércikknek az elejét, ami fent volt. Mikor elolvasta, szeretett volna
                  továbbfordítani, mert az újság kettőbe volt hajtva, de félt, hogy a papírsusogásra
                  figyelmes lesz az öregúr, tehát átugrott a második hasábra, s ott folytatta. A
                  cikkben arról van szó, hogy a lóvasutat mindenütt át fogják alakítani kisgőzösre,
                  s ebben nagy érdeme van a polgármesternek, aki a város fejlesztésére oly sokat
                  tett már eddig is, hogy hozzá hasonló polgármestere még nem volt soha
                  Debrecennek.</p>
               <p>Ez érdekes volt, mert igen tisztelte a jeles embereket; hallotta, hogy Pósalaky úr
                  városi tanács­­nok volt, míg meg nem vakult, s szerette volna megkérdezni, hogy
                  mikor építették az első kisvasutat. Hát az első lóvasutat? Hát azelőtt mi volt
                  Debrecenben, mikor lóvasút se volt? Éppen a patikából nézte, hogy a lóvasút csak a
                  Bikáig jön, itt a lovat kifogják, s a kocsi hátához ragasztják, s akkor megint
                  felmegy a kalauz a hátulsó bakra, tülköl egy réztrom­bitával, és gyű, elindul a
                  kis lóvasút. A kisvasút pedig a Nagyerdőig megy, de ő még nem ült rajta, mert
                  fizetni kell érte, s ezért az állomásról is gyalog jött be a pakkjával; meg a
                  Nagyerdőre is gyalog ment ki a fiúkkal vackort szedni; de nagyon szeretne egyszer
                  felülni rá, az nagyon finom volna, uras.</p>
               <p>Egészen megijedt, hogy odakint hirtelen a Nagytemplom órája ütni kezdett. Lassan
                  ütött, méltóságosan az óraütő, mint egy nagykalapács, jól ráütött a harangra, s
                  olyan messze volt egymástól a két ütés, hogy gyorsan ötig tudott számolni két üres
                  közt. Aztán a nagyharangot kezdte kongatni, s azon is kiverte az ötöt, s oly közel
                  hallatszott, mintha csak beszólt volna az ablakon, hogy: no, most kellett volna
                  jönni, ipse!</p>
               <p>Ezen a szobai kis alabástrom óra elnevette magát, s egykettő elkezdte verni zengő,
                  vékony hangján ő is az órát, előbb négyet, vékony, kacagó, magas hangon, aztán
                  ráhuhogott gyorsan, vastagon ötöt.</p>
               <p>Akkor ő bátran felvette az újságot, s elolvasta a vezércikk címét:</p>
               <p>- Debrecen jövője. Most, mikor városunk óriási léptekkel
                  halad előre a modern csinosodás útján, legújabban is határozatba vétetett, hogy a
                  város területén még fennálló két lóvasúti vonal...</p>
               <p>Gyorsan, gyorsan, olyan gyorsan olvasta, hogy míg az elébb értette, s foglalkozott
                  gondolat­ban vele, most már egy szó sem hatolt be az elméjébe, csak olvasta a
                  szavakat, tisztán és értelmesen, a szája mozgására figyelt, hogy a hangok össze ne
                  folyjanak, s érezte, hogy a magas és mély hangoktól hogy rángatódzik az ajka, mert
                  egész lelkét beletette, hogy minden szó olyan tökéletesen legyen kimondva, hogy
                  no...</p>
               <p>Csakúgy repült a sorokon. Egyik cím után jött a másik. Mikor valamit nem akart
                  hallani az öregúr, akkor azt mondta:</p>
               <p>- Ugorgyunk!</p>
               <p>Akkor azt átugrotta. De a címeket mind el kellett olvasni, egyet sem volt szabad
                  kihagynia, még a legkisebb hírecske címét sem, de persze a legtöbb után
                  “ugorgyunk” volt az utasítás.</p>
               <p>Mikor hatot ütött, éppen a közepén volt egy cikknek, ami érdekelte.</p>
               <p>Az erdei kaszálókról volt szó, hogy a debreceni erdőben tízezer hold szántóföld
                  van: “Itt roskadozó, ideiglenes épületekkel beépítve, szélhordó homokdombok, majd
                  vizenyős lapályo­kon küzd a gazda a természettel, hogy kierőszakolja egyik évben a
                  rozsot, másikban a tenge­rit. A körülálló százados tölgyek siratni látszanak
                  elpusztult társaikat, és búsan néznek le a ritka rozs- és vékony szárú tengerire,
                  mely legtöbb helyen csak teng-leng. Nem is annyira a szántás-vetés, mint inkább a
                  takarmánytermelés teszi oly féltett kinccsé e részeket a gazdák előtt. A
                  kaszálókban nyert takarmány az időnként idehajtott jószággal felétettetik, mert
                  annak az elszállítása borzasztó igaerőbe kerülne, úgyhogy a szállítási költség
                  gyakran többe kerülne, mint a megtermett takarmány.”</p>
               <p>Az óra éppen itt ütött, s az öreg megszólalt:</p>
               <p>- No, hagy maraggyík hónapra is.</p>
               <p>Letette az újságot s felállott.</p>
               <p>Észrevette, hogy az öregúrnak megmozdult a szája, s szólni akar. Elvörösödött,
                  mert gondol­ta, hogy most azt fogja mondani, hogy többet ne jöjjön olyan hamar, de
                  nem azt mondta, hanem ezt:</p>
               <p>- Hát... itt se esik ilyen hamar hó minden esztendőben!... Nem is tudok
                  visszaemlékezni, hogy mék esztendőbe vót, mikor október 18-án már megjött a
                  hó...</p>
               <p>Ő nem felelt, állott egy darabig, de az öregúr befejezte a beszédét, s nem
                  látszott rajta, hogy még folytatni akarná, hát elköszönt:</p>
               <p>- Jó éccakát kívánok.</p>
               <p>Az öregúr barátságosan bólintott:</p>
               <p>- Jó iccakát.</p>
               <p>Kint szél kotorta a havat a szemébe. Lehúzta a nyakát, s futva ment végig az
                  udvaron. Mindig félt, hogy nincs-e valami kutya. A kutyát nem szerette, mert a
                  falujukban sok kutya van, s mind mérges, már kétszer meg is harapta a kutya, mikor
                  tejért járt.</p>
               <p>A kollégiumban aztán megmenekült a széltől. Nemsokára menni kellett a vacsorára,
                  most megint köles volt cukorral, ez neki nagyon kedvenc étele volt, de a fiúk rém
                  dühösek voltak, azt mondták, hogy ezt mind a falhoz kellene csapkodni, egy azt
                  mondta: “A szakácsné kípibe; az igen!”</p>
               <p>Este a lámpa mellett ültek s tanultak, de neki folyton az jutott az eszébe, hogy a
                  Nagyerdőn a százados tölgyek búsan nézik a vékony szárú kukoricát, meg a sovány
                  gabonát, s szomorúan csóválják a fejüket, hogy az ő jó társaikat ezek miatt
                  kivágják... Kint ordított a szél, s verte az ablakokat, meg a tetőn a csatornát,
                  de a kályha forró volt, s a szobában álmosító meleg.</p>
               <p>Mióta pakkot kapott, egy kicsit emberebb volt a többiek közt. Már ugyan csak
                  veszekedéskor kenték a Böszörményi szemébe a kenőcsöt, s így ő is közömbösebb
                  lett, a károsult, de azért nem volt annyira idegen a fiúk közt, mint azelőtt,
                  egyszer labdázni is bevették, és nem is volt olyan ügyetlen, mint előre gondolta,
                  de persze, most a rossz idők miatt már nem lesz többet labdázás, csak
                  tavasszal.</p>
               <p>Ezek azért szép napok voltak. Kalapot is kapott otthonról, egy kis barnát, széles
                  karimájút, s szalag volt rajta, és nem sörte meg köröm, ez tetszett neki, ez olyan
                  kalap, diáknak való, komoly embernek, ez senkinek sem tűnik a szemébe. De az
                  édesanyja levelén most is sokat sírt, mint mindig, ha már meglátta, elfacsarodott
                  a szíve, s maga sem tudta, mi történik vele.</p>
               <p>Az iskolában mindennap felelt mostanában, s olyan jól tudott felelni, mindent
                  értett, s a tanárok mind meg voltak elégedve vele.</p>
               <p>Az öregúrhoz sose ment többet olyan korán, a sárga ház előtt ácsorgott addig, amíg
                  a Nagy­templom órája ütni nem kezdett. Kitapasztalta, hogy a Nagytemplom órája öt
                  perccel az ütés előtt már egyet kicsit kondít, akkor ő szépen bement az udvarra,
                  mire beért, az óra verni kezdett, s mikor a székbe leült, akkor az alabástrom lábú
                  is hozzáfogott a kacagó csenge­téshez.</p>
               <p>Egy nap Orczy azt mondta neki:</p>
               <p>- Te, Nyilas, azt mondta a mamám, hogy ma szombat van, hívjalak meg: gyere el
                  hozzánk.</p>
               <p>- Én?</p>
               <p>- Igen.</p>
               <p>- Minek?</p>
               <p>- Hát csak.</p>
               <p>- De minek?</p>
               <p>Orczy nevetett.</p>
               <p>- Látogatás. Eljössz?</p>
               <p>Nem bírt magához térni a meglepetéstől. Már második esztendeje ülnek egymás
                  mellett, s még sohasem hívta meg senki. Csak Gimesinél volt többször, kivált
                  tavaly.</p>
               <p>Orczy első volt az osztályban. És ő ahhoz volt szokva otthon, hogy a második
                  mindig vakon engedelmeskedjék az elsőbbnek. Ő volt a legnagyobb, neki minden
                  öccsének szót kellett fogadnia, de már a kisebb testvérének ő nem fogadott volna
                  szót. Orczy előtte volt eggyel. Igaz, hogy igazságtalanul, mert neki jobb
                  kalkulusa volt eggyel, a szépírásból neki jelese volt, s Orczynak csak kettese.
                  Tornából mind a kettőjüknek hármasuk volt, a többi mindeniknél egyes volt. De a
                  fiúk mondták, hogy nem járja, hogy Orczy az első, mikor neki szépírásból kettese
                  van. Ő azonban nem bánta, hogy Orczy az első, mert Orczy kedvence volt a
                  latin­tanárnak, és igazán többet tudott nála sok mindent. Például egyszer az volt
                  a latin leckében, hogy Julius Caesar. Gyéres tanár úr kérdezte, ki volt az a
                  Julius Caesar, ki hallott már róla? Senki sem tudta, s akkor Orczy felállott, s
                  megmondta: az egy színdarab volt, amit ő is látott Budapesten, és Julius Caesart
                  megölték.</p>
               <p>- Ki ölte meg?</p>
               <p>Azt már Orczy is elfelejtette.</p>
               <p>- No, jól van, ülj le - mondta mosolyogva a tanár, s megveregette az Orczy
                  arcát.</p>
               <p>Ez nagyon imponált Nyilasnak, és Orczy sok ilyet tudott. Majdnem minden órán
                  megmondott valamit, amit ők nem tudtak. Igaz, hogy nem volt magoló, de hát ő se
                  volt, ő nagyon jól tudta, hogy érdem szerint egyikük sem ül itt jogosan, mert a
                  legjobb az osztályban K. Sánta, a ne­gyedik. Ez egy csizmás fiú volt, az apja, azt
                  mondják, favágó, nagyon szótalan fiú, debre­ceni: ez mindent tud. Persze, csak
                  azt, ami lecke volt már, ennél ő is sokkal többet tud, olyanokat, amiről még nem
                  tanultak az iskolában, mert ő az édesanyjától sokat tanult. De a coniugatiót senki
                  sem tudta az osztályban, csak K. Sánta. És mégis csak negyedik, mert
                  igazságtalanul két kettese van. Gimesi is jól tud azért, csak minden füzete
                  maszatos, meg folyton faricskál, és nem figyel, mikor leckéztetnek a tanárok, s ha
                  váratlanul szólítják fel, igen ritkán tudja, hogy miről folyik a tanítás, de ha
                  újra felteszik a kérdést, akkor aztán jól felel!</p>
               <p>A kis Nyilas odahajolt Gimesihez óra alatt:</p>
               <p>- Majd mondok valamit.</p>
               <p>- Mit?</p>
               <p>- Majd megmondom.</p>
               <p>Mikor vége volt az órának, tizenkettő volt, Orczy már bepakolta a könyveit fekete
                  viaszkos­vászonba, és átkötötte sárga szíjjal, amelynek acélnikli fogója is volt,
                  s felvette a télikabátját, közben feléje hajlott úgy, hogy a derekát is
                  meghajtotta, s azt mondta:</p>
               <p>- Elvárlak.</p>
               <p>A kis Nyilas nem felelt, mert sértette, hogy ilyen finom szót mondott: “Elvárlak!”
                  Ő ezt nem tudta volna kimondani. Mi az, hogy: elvárlak?</p>
               <p>- No, hát mit akarsz - mondta Gimesi, s közönséges szíjjal kötözte össze a
                  könyveit.</p>
               <p>- Te.</p>
               <p>- No.</p>
               <p>- Orczy engem meghíjt.</p>
               <p>- Hozzájuk?</p>
               <p>- Igen.</p>
               <p>- Ejha.</p>
               <p>- Tégedet nem?</p>
               <p>- Nem.</p>
               <p>- Akkor én se megyek.</p>
               <p>Gimesi hallgatott. Aztán csillogó szemmel nézett Nyilasra, a szeme nedves
                  volt:</p>
               <p>- Azér ne legyél marha.</p>
               <p>- Nem megyek.</p>
               <p>- Te vadszamár - mondta Gimesi, s fejjel mellbe taszította Nyilast. Mert ez volt
                  az ő szokása, mindig fejjel verekedett.</p>
               <p>Nyilas hátraesett a padba, s tiszta szívből kacagott.</p>
               <p>A fiúk tolongva mentek ki az ajtón, s őneki a könyve kihullott a kezéből a pad
                  alá. Mert neki se szíja nem volt, sem viaszkosvászonja, ő csak úgy a markában
                  vitte. Gimesi mindig elkésve pakolt, és csak úgy nagyjából, nem olyan gondosan,
                  mint Orczy.</p>
               <p>- Nem is megyek - mondta neki feltápászkodva.</p>
               <p>Gimesi a vállát rángatta.</p>
               <p>- Ha olyan buta vagy...!</p>
               <p>Akkor visszajött az ajtón, futva, kipirulva Orczy.</p>
               <p>- Nyilas!</p>
               <p>Ijedten nézett rá, s lángvörös lett, azt hitte, Orczy már tudja, hogy ő nem akar
                  elmenni hozzájuk.</p>
               <p>- Gyere csak!</p>
               <p>Félrehúzta a falhoz, és suttogva kezdett beszélni.</p>
               <p>Gimesi egy darabig nézett rájuk, aztán sebesen elfutott.</p>
               <p>- Azt akarom mondani - szólt Orczy -, hogy nem is magyaráztam meg, hogy hol
                  lakunk.</p>
               <p>- Én nem... - azt akarta mondani, hogy nem megy el, de megállott, s nem merte
                  kimondani, mert most hirtelen nagyon vágyni kezdett, hogy Gimesi nem volt itt.</p>
               <p>Akkor Orczy sokáig magyarázta, hogy hol laknak, a Kossuth utcában, a színház
                  mellett, megmondta a számot, s hogy csak fel kell mennie az emeletre, ott ők
                  laknak.</p>
               <p>- Azt mondta az édesmamám, hogy okvetlen híjalak meg, mert Gyéres tanár úr is
                  beszélt rólad.</p>
               <p>Erre a kis Nyilas paffá lett. Gyéres tanár úr!</p>
               <p>Orczy barátságosan biccentett, s elfutott, mert utol akarta érni saját magát,
                  behozni a veszte­séget, hogy elkésett.</p>
               <p>A kis Nyilas sebesen kifutott az udvarra, hogy utolérje Gimesit, s megmondja neki,
                  hogy a latintanár azt mondta, hogy neki muszáj elmenni, de már sehol sem látta,
                  pedig kiment utána egészen a Csokonai-kertig. Akkor addig ácsorgott, hogy a
                  konviktusba is csengettek, s ő a könyveivel lélekszakadva futott fel a második
                  emeletre, már mindenki elment, akkor lerohant, s elkésve érkezett az ebédhez.</p>
               <p>Gulyásleves volt és tejbekása, jóízűen megette, a sok kanálcsörgés,
                  tányércsörömpölés egé­szen jól hatott rá, mikor az ebéd végén a szénior felállott,
                  s elmondta az imádságot, ő még evett, a szája tele volt kásával, s ami a tányérán
                  maradt, azt még futva bekapta.</p>
               <p>A coetusban aztán hozzáfogott öltözködni.</p>
               <p>- Hová készül ez?</p>
               <p>- Nézzétek má, Nyilas mosdik! - kiabálták a fiúk.</p>
               <p>- Még tiszta inget is vesz! A lábodat nem mosnád meg?</p>
               <p>- De hova megy ez? - tűnődtek a fiúk, de ő nem mondta meg, csak a vállát
                  rángatta.</p>
               <p>- Hát el kell menni, Gyéres tanár úr mondta, no.</p>
               <p>Ez volt a mentsége, enélkül bizony nem mert volna ilyen komédiát csapni.</p>
               <p>A színházat jól tudta hol van, a csizmadiaszínen ment keresztül, mikor a színház
                  alatt ment, megnézte a színlapot, az volt kiírva, hogy Fenegyerekek, ezt nagyon jó lett volna látni, el is határozta, hogy vesz
                  jegyet, mert lehetett venni a háznagyi irodában tíz krajcárért jegyet, de
                  engedélyt is kellett kérni az osztályfőnöktől, s az a latintanár volt, emiatt sem
                  vett még sose jegyet, pedig színházra nem sajnálta volna ám a pénzt.</p>
               <p>Soká bámészkodott a színház környékén, de egyszer csak jött egy borotvált arcú
                  ember, cilinder volt a fején, furcsa kerek köpönyege volt, és hangosan dúdolt
                  valamit, attól elszaladt.</p>
               <p>Szép idő volt, a hó már eltűnt az utcáról, csak a kerti bokrok alatt volt, meg a
                  bokrokon is valami, a nap sütött; de azért hideg volt.</p>
               <p>Mikor meglelte azt a házat, amiben Orczyék laktak, nem mert mindjárt bemenni, vagy
                  ötször elment előtte, akkor elszánta magát, s piros arccal, zavartan besietett;
                  vasrácsos korlátja volt az emeleti lépcsőnek, félve ment fel rajta, és nagy, fehér
                  ajtó volt előtte, amelynek nem volt semmi kilincse.</p>
               <p>Most nem tudta, mit csináljon, ezen nem lehet bemenni, ha nincsen kilincse, sokáig
                  állott ott, s már nagyon el volt szomorodva, mikor hirtelen kinyílt az ajtó, s egy
                  cselédleány ugrott ki, mintha kergették volna, majdnem a nyakába ugrott.</p>
               <p>- Orczyt keresem.</p>
               <p>- A Bébucit? Bent van! No, mennyen be! Mennyen hát!</p>
               <p>Bosszantotta, hogy egy cseléd így beszél vele, bement, s nem szólott semmit.</p>
               <p>Nagyon szép szobában volt, fehér, ragyogó szekrények voltak ott. Körülnézett, vagy
                  négy ajtót látott, s nem tudta merre menjen.</p>
               <p>A háta mögött kacagást hallott, visszanézett, az a cseléd szemtelenkedett,
                  nevetett rajta.</p>
               <p>- Ott mennyík be, balra, nem arra, barra, nem arra, mondom, hogy barra - azzal
                  vihogva mutatott a jobb oldali ajtóra. - Vagy jobbra e, akarom mondani.</p>
               <p>Ezzel berántotta maga után az ajtót, és ő megfogta a magas kilincset, s benyitott
                  egy sötét kis szobába. A szoba sötét volt, de az utcai szobába nyílt egy nagy
                  ajtó, s az világos volt, szinte kápráztató.</p>
               <p>Megállott a szoba közepén, a sötétben, a nagy szobában ragyogó világosság volt,
                  besütött a nap, és az asztal felett valami fényes csillogó-villogó valami volt,
                  mint egy másik nap, hogy a szeme szinte káprázott tőle, az asztalnál ült egy szőke
                  asszony, és hangosan nevetett, s az Orczy hangját hallotta:</p>
               <p>- Lóugrás, lóugrás.</p>
               <p>Egy darabig nem vették őtet észre, s ő nem mert szólani, hogy itt van, azok pedig
                  csak sakkoz­tak, ő is tudott sakkozni, mert tavaly télen Török bácsi
                  megtanította.</p>
               <p>Aztán, hogy észre sem vették, csendesen beszólt: - Orczy!</p>
               <p>Meghallották, körülnéztek. Akkor ő az ajtófélbe kapaszkodott fél kézzel, s újra
                  súgva beszólt: Orczy!</p>
               <p>Orczy megfordult, s meglátta őt.</p>
               <p>De abban a pillanatban a szőke asszony is meglátta a kisfiút, s ahogy az ott
                  állott télikabátban az ajtófélhez támaszkodva és befelé suttogva, ellenállhatatlan
                  kacagás ragyogott fel rajta.</p>
               <p>Orczy kifutott Nyilashoz, s azt mondta neki:</p>
               <p>- Szerbusz, Nyilas, sakkoztam a mamával.</p>
               <p>Kezet fogtak, s ügyetlenül megrázták egymás kezét.</p>
               <p>A kis Nyilasnak égett az arca, a szél is kifújta, mert a kollégium mellett meg a
                  színház mellett mindig szél van Debrecenben, és ő mind a két helyen sokat
                  ácsorgott.</p>
               <p>- Tedd le a kabátot.</p>
               <p>Levetette a kabátját, ezt a kabátot az édesanyja varrta, s igen jól ki volt
                  bélelve vattával, olyan volt, mint egy paplan, csak nem állott valami szépen.</p>
               <p>A kabátot Orczyval ketten kivitték az előszobába, s ott felakasztották, rátették a
                  kalapot is, az új posztókalapot.</p>
               <p>Még a fal is zöld posztó volt, ahova a kabátot tették, és szarvasagancsok meg
                  kardok voltak felette.</p>
               <p>Akkor újra bementek a szobába, Orczy megnézte, de már nem volt ott a mamája.</p>
               <p>- Ülj le, parancsolj.</p>
               <p>Orczy mindig ilyen utálatosan beszélt: parancsolj, meg
                  ilyesmiket.</p>
               <p>Hát ő leült, s azt mondta:</p>
               <p>- Te itt szoktál tanulni?</p>
               <p>- Igen, ez az én szobám.</p>
               <p>Ez is bosszantotta a kis Nyilast: az én szobám!... Mér az ő szobája? Ő
                  építette?</p>
               <p>- Itt vannak a könyveim, itt vannak a játékszereim, itt vannak a tornaszereim.</p>
               <p>Nyilas egyelőre semmit sem látott, mert a szoba sötét volt, s csak a másik
                  szobából kapott világosságot.</p>
               <p>Nyilas felnézett a mennyezetre, s csodálkozott rajta, milyen magas szoba ez, azt
                  hitte, csak a tanteremben meg a kollégiumban vannak ilyen magas szobák. Őnáluk
                  otthon olyan alacsony a szoba, hogy mikor az édesapja nagyon felemeli a fejszét,
                  akkor beleüti a fejszefokát a geren­dába. A mestergerenda meg pláne olyan
                  alacsony, hogy azt még ő is eléri, ha felnyújtja az ujját. Pedig ott jó volna, ha
                  egy kicsit magasabb volna a ház, mert az édesapja télen mindig bent vési a
                  szántalpat a szobában, s a forgács úgy pattog, hogy még. Az édesanyja mindig azt
                  szokta kiáltani: a lámpa, a lámpa! Mire az édesapja, ha megharagszik, nagyot
                  kiált, hogy a ház is reng bele, hogy: “Azt a büdös lámpát... mindig azt kell
                  hallani! Hát ha eltörik, eltörik, van más a bótba!...”</p>
               <p>De ő erről a világért se mondana itt egy szót sem, mert érzi, hogy ha ő ezt itt
                  elmondaná, akkor ő valami nagy szégyenbe kerülne...</p>
               <p>Ezeknek azt nem is szabad sejteni, hogy őnáluk az édesapja a szobában szántalpat
                  farag, pedig az nagyon szép is, jó is, mert jó szaga van a friss forgácsnak, jól
                  lehet benne a földön játszani, s nem kell félteni semmit, itt minden olyan kényes,
                  itt nem is játszhatna az ember a testvéreivel.</p>
               <p>- Neked nincs testvéred? - kérdezte Orczyt.</p>
               <p>- A bátyám - mondta szórakozottan Orczy, s nagy halom könyvet hozott az
                  asztalra.</p>
               <p>A könyveknek piros fedele volt, s az volt rányomtatva, hogy Kis
                     Lap. Orczy mindjárt felnyitotta az egyiket, s megmutatta, hogy benne van
                  egy cikk, amit ő írt. A cikknek az volt a címe, hogy: “Nyári gyönyörűségek!”, s a
                  vakációját mesélte el benne Orczy, hogy kinn a pusz­tá­jukon lovagolt, és volt egy
                  kutyája, úgy hívták, hogy Hektor, ennek a kutyának legjobban örült.</p>
               <p>Nyilas kitágult szemmel s dobogó szívvel és irigykedve nézte.</p>
               <p>- Ezt te írtad?</p>
               <p>- Én!</p>
               <p>- Te magad?</p>
               <p>- Persze.</p>
               <p>- Bizonyisten?</p>
               <p>- Igen.</p>
               <p>Nyilas gondolkozott: Orczynak szépírásból kettese volt, hát hogy lehetséges
                  ez.</p>
               <p>- Esküdj meg!</p>
               <p>- Bizonyisten, no.</p>
               <p>Akkor mégis ő írta.</p>
               <p>Folyton csak azt nézte a cikk alá nyomtatva, hogy Orczy Vilmos, Orczy Vilmos,
                  Orczy Vilmos. Elmondta magában számtalanszor, s nézte a betűk formáját, hogy Orczy Vilmos. Istenem, ha egyet fordít, talán az is ott van,
                  hogy: Nyilas Mihály...</p>
               <p>Úgy megzavarta ez, hogy nem bírt egyébre figyelni.</p>
               <p>Igen, ő azért vette a szépírási füzeteket, olyan egyes irkalapokat, amiket
                  árvereztek még szeptemberben, a hetes coetusban, mert abból könyvet csinált, és
                  abba lemásolta a verseket. Az együgyű parasztot, meg más egyebet, nagyon sokat,
                  olyan apró betűkkel, mint egy légy­pacc, hogy sok férjen el... De “nyári
                  gyönyörűséget” írni, s azt kinyomtatni... és hogy alatta van, hogy Orczy
                  Vilmos...</p>
               <p>Nem fért a fejébe, hogy Orczy írt valamit, amit a lapban lát, és ő onnan kimásolná
                  a szépírási lapjaira, hogy: “Nyári gyönyörűség”, mint azt, hogy Petőfi Sándor:
                  “Megesküdt a király...”</p>
               <p>- Kaptam érte egy díszkötésű albumot - mondta Orczy, mikor észrevette, hogy
                  mennyire érdekli a kis Nyilast.</p>
               <p>Ezzel előhozott egy arany és veres, ragyogó nagy könyvet, amiben ahogy kinyitotta,
                  benne volt az összes történelem, éppen az, amiből két füzete volt Nyilasnak a
                  fiókjában. Az egész Magyarország, az összes királyok és hősök és nagyurak...</p>
               <p>Ez is fájt neki; neki ez nem lesz meg sose, mert ő nem fog annyi pénzt kapni, hogy
                  mind megvehesse.</p>
               <p>Nézett hát, hol az újságban a kinyomtatott névre, hol a vastag királykönyvre.</p>
               <p>A másik szobából most valami női kiáltás hallatszott, hogy:</p>
               <p>- Bébuci!</p>
               <p>Orczy suttogósan megszólalt:</p>
               <p>- Gyere, Nyilas, a mama szólít.</p>
               <p>Nyilas szinte álomban állott fel.</p>
               <p>Bementek a másik szobába, és ott volt a szép szőke mama.</p>
               <p>- Nyilas Misi - mondta Orczy s rámutatott.</p>
               <p>De ő a nagy világosságban, a nap éppen a szeme közé sütött, csak állt
                  szótlanul.</p>
               <p>A mama egy kis asztal mellett ült az ablaknál, s nem a sakk mellett, csodálkozva
                  nézte, mert olyan szép volt, és olyan, mint egy tündér, a haja egészen fehérszőke,
                  mint az Orczy haja, csak később jutott eszébe, hogy kezet kellett volna neki
                  csókolni.</p>
               <p>- Te vagy a kis Nyilas Misike?</p>
               <p>A hangja olyan vékony volt, mintha valami madár szólott volna. Az ő édesanyjának
                  is olyan hangja van, hogy mikor énekel, mintha poharat csengetnének. De az ő
                  édesanyjának olyan óriási fekete haja van, hogy mikor fésülködik s kibontja,
                  egészen beborítja, úgy, hogy az arcából, melléből se látszik semmi.</p>
               <p>- Te vagy a fiam kis barátja?</p>
               <p>Zavartan mosolygott, nem tudta, hogy ők barátságban vannak.</p>
               <p>- Együtt ülünk a padban, ő az első, én a második.</p>
               <p>Az asszony elkezdett nevetni. Mégpedig olyan furcsán nevetett, hogy először
                  komolyan nézett, aztán nagyra nyitotta a szemét, aztán váratlanul felkacagott.</p>
               <p>Most újra nem tudott mit szólani a gyerekhez.</p>
               <p>- Szereted a fiamat? - kérdezte.</p>
               <p>Nyilas ránézett Orczyra.</p>
               <p>Megnézte, hogy szereti-e.</p>
               <p>Hogy semmit se szólott, az asszony azt mondta:</p>
               <p>- Szoktatok verekedni?</p>
               <p>Erre ő egészen tágra, kerekre nyitotta a szemét. Csodálkozva bámult erre az
                  asszonyra, mért kérdi ez azt, mikor ő még senkivel sem verekedett, biztosan
                  összetéveszti valakivel.</p>
               <p>És milyen ruhája van ennek az asszonynak. Az ő édesanyja az egész faluban minden
                  lánynak és fiatalasszonynak varr, rékliket, s a legényeknek surcokat, fehérrel
                  kivarrva. De ilyen ruhát nem is képzelt soha, ez az asszony olyan volt, mintha nem
                  is asszony volna, hanem festve... de elevenül...</p>
               <p>- Hát nem vagytok olyan karmolósok?</p>
               <p>A kisfiú már egészen zavarba jött, s az arca vörös lett. Hát persze, hogy
                  összetévesztik.</p>
               <p>- Az Láng volt, kérem! - mondta hirtelen.</p>
               <p>- Ki?</p>
               <p>- Aki földhöz vágta...</p>
               <p>Az asszony meghökkent.</p>
               <p>- Nem vágott földhöz! - kiáltott Orczy ijedt zavarban magyarázva, s egész piros
                  lett. - Anyukám lelkem, az csak játék volt.</p>
               <p>Erre ő is elszégyellte magát, most olyat mondott, amit nem lett volna illő...</p>
               <p>- Én nem láttam jól - hebegte -, mert nagyon sokan voltak rajta.</p>
               <p>- Az csak játék volt - kiáltott Orczy -, “kicsiny a rakás, nagyobbat kíván”, azt
                  játszottuk, mama! De Nyilas nem szokott játszani, se verekedni, hát ő azt hitte,
                  hogy verekedtünk.</p>
               <p>Az asszony egyre zavartabb lett, s vele Nyilas is meg Orczy is.</p>
               <p>- Hát a fiam szokott? - kérdezte nyűglődve.</p>
               <p>- Orczy se szokott - mondta a kisdiák.</p>
               <p>Az asszony megint úgy nézett, elébb elkomolyodva, aztán hirtelen fölkacagva.</p>
               <p>- Kicsoda? - kiáltotta. - Orczy?!</p>
               <p>- Orczy se.</p>
               <p>- Orczy - s hallatlanul kitört belőle a kacagás. - Apa,
                  apa, apuska... jöjjön csak! - s alig tudott magához térni a kacagástól.</p>
               <p>A szomszéd szoba ajtaja kinyílt, s egy magas, szakállas férfi jött ki belőle,
                  olyan, mint egy igazi elnök...</p>
               <p>- A maga fia már Orczy! - mondta az asszony, s a teste csakúgy remegett a
                  kacagástól.</p>
               <p>A magas úr szigorúan nézett a kisdiákra:</p>
               <p>- Hogy híjnak?</p>
               <p>De a gyerek úgy érezte, hogy itt most mindenki ellensége, sovány kis arcát, vastag
                  szemöl­dökét összehúzta, s nem szólt.</p>
               <p>- Hja, te vagy a fiam kis barátja! - És elmosolyodott, s rátette kezét a kisdiák
                  fejére. - Ez az, akiről Gyéres tanár úr beszélt?</p>
               <p>- Igen, apa.</p>
               <p>- Brávó!... Derék kis legény.</p>
               <p>- De hallja, a maga fiát úgy szokták verni, mint a répát.</p>
               <p>- De nem, anyuskám szívem, de nem!</p>
               <p>- Orczy hallgasson! - kiáltott kacagva a mama.</p>
               <p>- De nem, anyukám, az nem verekedés: játék.</p>
               <p>- Orczy!... Csönd legyen!... - s a mama folyton nevetett. Az apa is nevetett.</p>
               <p>- Hadd verjék - kiáltotta - keményebb lesz a húsa!</p>
               <p>A kis Nyilas megütődött.</p>
               <p>- Az olyan diákból, aki még nem is verekedik, semmi sem lesz... No, jól van, csak
                  játsszatok!... Aztán egy ilyen kis eminensnek nem szabad ám elveszteni a
                  fejét.</p>
               <p>A kis Nyilas ebben igazat adott az elnök úrnak. Őneki fogalma se volt róla, mi
                  lehet az Orczy apja, hogy még pusztájuk is van, meg lovuk és Hektor kutya... még
                  elsőben valaki azt mondta, hogy elnök... ez nagyon fontos és titokzatos valami
                  lehet és iszonyú uraság...</p>
               <p>Aztán újra kimentek a másik szobába.</p>
               <p>Volt Orczynak egy játéka, az neki nagyon tetszett. Szoborgyár, viaszból szobrokat
                  lehetett csinálni.</p>
               <p>Orczy felolvasztotta a viaszt a konyhában, s behozta, és csinált egyet.</p>
               <p>- Ez Goethe.</p>
               <p>- Gőte? - és a kis Nyilas nevetett.</p>
               <p>- Igen.</p>
               <p>- Az minek vóna az?</p>
               <p>- Az a német.</p>
               <p>- Az nem német, az magyar, nem is tud németül egy szót se.</p>
               <p>- Ki? Goethe?</p>
               <p>- Igen - s hamisan nevetett hozzá.</p>
               <p>- Te - mondta csodálkozva Orczy - az a legnagyobb német költő.</p>
               <p>- Költő... hisz az a mi sírásónk... a vén Gőte minálunk otthon sírásó - és
                  hangosan nevetett a viccén, s eszébe jutott az öreg, részeges Gőte, a sírásó.</p>
               <p>Csak sokára tudta megmagyarázni, de akkor Orczy is nagyon nevetett.</p>
               <p>- Most pedig csinálok Schillert.</p>
               <p>- Schillert? Siller bort csinálsz?</p>
               <p>Nagyon nevettek.</p>
               <p>- Nahát, ha sillert csinálsz, azt meg is issza Gőte!</p>
               <p>Ez nagyon tetszett nekik.</p>
               <p>Orczy beszaladt, s a mamájának nevetve elmagyarázta, aztán kijött.</p>
               <p>- Tudod, mit csinálj?</p>
               <p>- Mit?</p>
               <p>- Petőfit.</p>
               <p>- Azt nem lehet, mert ahhoz nincs negatív.</p>
               <p>A kisdiák nem kérdezte rá, mi az; úgy gondolta, azt neki is tudnia kellene.</p>
               <p>Orczy később azt kérdezte:</p>
               <p>- Nekünk megvan Petőfi minden verse, megmutassam?</p>
               <p>- Nekünk is. Én mind elolvastam.</p>
               <p>- Mit?</p>
               <p>- Petőfit.</p>
               <p>Orczy munka közben, míg a Schillert csinálta, megállt s ránézett.</p>
               <p>- Minden versét?</p>
               <p>- Igen.</p>
               <p>Orczy kételkedve nézett rá. Aztán tovább dolgozott.</p>
               <p>Akkor megjött az Orczy bátyja. Ezt már látta egyszer a kollégiumban, az udvaron
                  állott a szobafőnökkel. Ez nagyon derék Orczy úr volt, csak nem foglalkozott vele
                  eleget, mindjárt ki is ment a szobából.</p>
               <p>- Henrik - mondta neki Orczy -, tudod, hogy a Goethe megissza a Schillert?</p>
               <p>Az Orczy úr mosolygott, azt mondta:</p>
               <p>- Jó vicc - és kiment.</p>
               <p>A viasszal babrálni jó volt, csak büdös volt, és bemaszatolták az egész
                  asztalt.</p>
               <p>- Az egész Petőfit olvastad? - kérdezte Orczy.</p>
               <p>- Az egészet, igen, édesanyámnak felolvastam tavaly mind, meg magamba is.</p>
               <p>Orczy nem nézett rá, a szobrot gyúrta össze.</p>
               <p>Nyilas azt kérdezte, s a “Nyári gyönyörűség”-re gondolt:</p>
               <p>- Magad írtad?</p>
               <p>- Azt? Igen... de a bátyám beleírt.</p>
               <p>- A bátyád?</p>
               <p>- Igen.</p>
               <p>Ezt ijedten hallotta a kisdiák.</p>
               <p>- De a papa is azt mondta, az a jó, amit én írtam: azon lehet nevetni.</p>
               <p>A kis Nyilas még jobban csodálkozott: nevetnivalót is lehet írni?</p>
               <p>Aztán uzsonnázni híjták őket.</p>
               <p>Csak kettőjük számára terítettek, csokoládét adtak, s azt alig bírta megenni, mert
                  émelyítően édesnek találta, még nem evett csokoládét. De azért megette, mert
                  restellte volna otthagyni, félt, hogy elárulja neveletlenségét, s mit gondolnak
                  róla. Ő a kávét is csak fél kockacukorral itta, s ebben sok cukor volt. A kalács
                  azonban nagyon finom volt, ebből meg tudott volna enni tizenkét darabot is, előbb
                  nagyon víg volt s fesztelen, de amikor az Orczy mamája evés alatt bejött, s leült
                  mellettük, a világért sem vett volna újabb darabot.</p>
               <p>- Köszönöm szépen, nem kérek.</p>
               <p>- Dehogynem, a konviktusban nem sütnek kalácsot, még egy darabot, fiacskám.</p>
               <p>- Köszönöm szépen, nem kérek.</p>
               <p>- Akkor a zsebedbe egy darabot, kettőt, majd megeszed a kollégiumban.</p>
               <p>- Köszönöm szépen, nem kérek.</p>
               <p>Vele nem lehet tréfálni; ha ő egyszer kimondta, hogy nem kér, akkor aztán nem kér.
                  Otthon megtörtént, hogy vasárnap a tészta után felállott, és sorra járt kezet
                  csókolni, megköszönte az ebédet, s akkor hozták be a csirkesültet. Az öccsei
                  ujjongva vetették rá magukat, s visszaültek az asztalhoz, de ő? Ő, ha kettévágják
                  sem evett volna egy falatot: ha már megköszönte az ebédet.</p>
               <p>- Hát akkor majd kompótot.</p>
               <p>Nem tudta mi az, kisült, hogy befőtt. Ezt az ő édesanyja is szokott csinálni,
                  minden nyáron öt-hat üveggel, néha tízzel is, de ha nincs cukor!</p>
               <p>Ez nagyon, nagyon finom volt, olyan remek, hogy ebből kétszer vett.</p>
               <p>- Te nem kérsz, Bébuci, nem eszel, fiacskám?</p>
               <p>Bébuci!... Már hallotta ma délután egypárszor, de eddig nem ügyelt rá: Bébuci!...
                  Még csak az kellene, hogy őt is így nevezzék valahogy otthon!...</p>
               <p>Akkor vendégek jöttek, mégpedig, ó, rémület, egy csoport lány. Kislányok,
                  amilyenek a Lányok Lapjában vannak rajzolva, ő nem is hitte volna eddig, hogy
                  igazi emberlányok így járnak.</p>
               <p>Neki nem is köszöntek, s ő állott egyenesen, bezzeg Bébuci mindenikkel kezet
                  fogott. Volt közöt­tük egy kövér, sárga hajú lány, az neki mindjárt feltűnt, az
                  arca nagyon fehér volt és piros, s a sárga haja a vállára lógott, de csakúgy
                  szikrázott, mint az igazi arany. Ez egyszer csak ránézett, olyan szürke szeme
                  volt, hogy ő attól egészen megijedt, igen nagy, szürke szeme, s ahogy az ő szemébe
                  nézett, ő elkezdett vörösödni, s a teste egész gyenge lett, a térde reszketett, s
                  nem tudott volna szólni egy szót sem, és észrevette, hogy a lánynak az orra körül
                  szeplők vannak.</p>
               <p>Hamar azt súgta Orczynak, hogy elmegy.</p>
               <p>- El? - mondta Orczy.</p>
               <p>- Igen.</p>
               <p>- Akkor kikísérlek.</p>
               <p>Hamar kimentek a másik szobába.</p>
               <p>Ott eszébe jutott, hogy nem csókolt kezet sem akkor, amikor jött, se most,
                  megállott, hogy visszamegy kezet csókolni, mert mit gondol róla Orczy mamája.</p>
               <p>De az éppen a szürke szemű, sárga hajú lányt ölelgette, erre ő úgy megrémült, hogy
                  azonnal kifutott az előszobába.</p>
               <p>- Mér szaladsz annyira? - szólt Orczy.</p>
               <p>Nem felelt, csak lerántotta a kabátját, hogy leszakadt az akasztója!</p>
               <p>- Félsz a lányoktól?</p>
               <p>- Nem félek én!</p>
               <p>- Én úgy viccelek velük.</p>
               <p>Ő azonban összerántotta a szemöldökét.</p>
               <p>- Neked nincsenek kuzinnyaid? - kérdezte Orczy.</p>
               <p>- Micsoda?</p>
               <p>- Hát jányok a családba, unokatestvérek.</p>
               <p>- Nincs.</p>
               <p>- Testvéred sincs?</p>
               <p>- Testvérem?</p>
               <p>- Igen.</p>
               <p>- Hogyne vóna. Öten vagyunk.</p>
               <p>- De jányok?</p>
               <p>- Jányok... az nincs!...</p>
               <p>- Mikor jössz el újra?</p>
               <p>Ránézett, azt akarta neki mondani, hogy gyere el te. De megijedt, hogy eljön, s az
                  nem lehet, hogy barátok járjanak a coetusba, csak a szobafőnökhöz járhatnak,
                  különben meg van tiltva a barátkozás, mert még ellopnának valamit, ha idegenek
                  bejárnának.</p>
               <p>Megrántotta a vállát, és lesütötte a szemét. Sohanapján - gondolta.</p>
               <p>- Nem tudom - mondta hangosan, s jó erősen megfogta az Orczy kezét.</p>
               <p>- Szerbusz.</p>
               <p>- Szerbusz.</p>
               <p>Akkor kijött az Orczy mamája s egy kis csomag volt nála.</p>
               <p>- Szökik a mi kis barátunk, Orczy?... - mondta a fiának nevetve. - Itt van ez a
                  csomagocska, ezt vidd haza, és csak a kollégiumban szabad kibontani.</p>
               <p>A markába tette a könnyű kis csomagot.</p>
               <p>- Most remélem, szépen hazamégy.</p>
               <p>- Nem kérem.</p>
               <p>- Hát hova?</p>
               <p>- Felolvasni!</p>
               <p>- Hova?</p>
               <p>- Én, kérem, egy öreg vak úrnak mindennap felolvasok egy órát.</p>
               <p>- Igen?</p>
               <p>- Igen.</p>
               <p>A szépséges szőke mama mély csodálkozással nézett a gyerekre.</p>
               <p>- És... pénz... és... fizet... vagy... - habozott.</p>
               <p>- Igen: fizet!... Tíz krajcárt!</p>
               <p>- Egy hónapra?!</p>
               <p>- Egy órára!</p>
               <p>- Igen: egy órára...</p>
               <p>És csodálkozva, megrémülve bámult a kisgyerekre.</p>
               <p>Erről senki se tudott semmit, mert erről még nem mert az osztályban szólani
                  senkinek, úgy­hogy a kis barátja is némán bámult rá.</p>
               <p>- Hallod, Orczy? - szólt a mama, s nevetett, de az arcára könny futott le.</p>
               <p>A kisdiák érezte, hogy ez nem kinevetés, és még a színháznál is kacagott a
                  boldogságtól, hogy úgy csodálkoztak rajta.</p>
               <p>Aztán eszébe jutott, hogy sem akkor nem csókolt kezet, mikor jött, se mikor
                  elment: de nem mert. Ő Török néninek, meg Vásárhelyi néninek mindig kezet csókol,
                  de ez olyan finom néni volt, hogy nem mert... Lángvörös lett az arca, mert most
                  mit gondol róla...</p>
               <p>Még sokáig kellett ácsorognia, míg öt óra lett, addig sok mindent végiggondolt,
                  míg végül a szürke szemű, sárga hajú kislány villant fel előtte, s akkor elkezdett
                  futni, mint a nyúl, maga se tudta, hova.</p>
               <p> </p>
            
         </div>
         <div type="chapter">
            <head>NEGYEDIK FEJEZET</head>
          
               <head>mely az előbbinek folytatása, de valami más történik benne, mint amit vártunk,
                  mert az élet olyan, hogy mindig másképp történik minden, mint ahogy elgondolta
                  előre az ember</head>
               <p>Ahogy távolodott az Orczy-háztól, úgy gyúlt föl benne valami nyugtalanság, mikor a
                  város­háza sarkához ért, már megint úgy lángolt az arca, mintha tűz mellett járna.
                  Nagyon megalá­zottnak, kicsinek, csacsinak érezte magát, iszonyúan szégyellte
                  magát: ilyen butaságot, az öklét harapdálta: hogy nem csókolt kezet... és hogy
                  eljött... és hogy az a sárga hajú... Most mind őróla beszélnek... elmondják a
                  sárgának, hogy ő úgy köszönt be az ajtón, hogy: Orczy... az ajtófélfához
                  támaszkodva és: Orczy! - és megmondta azt is, hogy megverték...</p>
               <p>Azzal mentette süllyedező, léket kapott önérzetét, hogy a barátját böcsmölte: de
                  henceg! az ő szobája! nekik megvan Petőfi!... Ez valami külön jót adott neki: hogy
                  a barátja Petőfivel úgy dicsekedett, hogy az a legnagyobb, hogy az megvan nekik,
                  meg hogy minden költeménye, mintha őnekik nem volna...</p>
               <p>De ez mind csak olyan marakodás volt magában, s ettől nem múlt el az arcáról a
                  pirosság: azok most róla beszélnek, és Orczy most őt kicsúfolja a lány előtt, mert
                  Orczy nagyon tud nevettet­ni, az énektanárt is igen jól kifigurázza, hogy fehér
                  kesztyűben hogy üti a taktust: kévem, kévem...</p>
               <p>Elkezdett rohanni, maga se tudta, merre, csak futott: most
                     őrajta nevetnek, hogy elfutott a lyányok elől, és hogy neki nincs kunyica vagy mi az ördöge, amit Orczy mondott.</p>
               <p>Még nagyon hamar volt, csak négy óra, hát az öregúrhoz nem mehetett: milyen szépen
                  ott lehetne még háromnegyed óráig: Orczy most felvilágosítja... és mikor ránézett,
                  olyan szürke szeme van... de minek olyan nagy...</p>
               <p>Újra elkezdett rohanni, s egész idő alatt, ha a kislány eszébe jutott, mindjárt
                  rohant, mint a bolond, csak mikor a lélegzete is elfúlt, akkor ocsúdott fel
                  annyira, hogy újra ki tudott valami épkézláb gondolat verődni benne.</p>
               <p>- Hát te hova szaladsz? - kiáltott rá Láng.</p>
               <p>Ő borzasztóan zavarba jött, még két lépést futott, aztán megállt, de minek van itt
                  Láng?</p>
               <p>- Gyéres tanár úrhoz kell futni - mondta.</p>
               <p>- Gyéres?</p>
               <p>- Gyéres.</p>
               <p>Egymás szemébe néztek, ez a Láng mindig úgy nézett, mintha pofon akarná ütni, de ő
                  most úgy visszanézett!...</p>
               <p>Láng intett végre, hogy érti, jól van. Látszott rajta, hogy végigvizslatja
                  ruháját, cipőjét, kalap­ját, meg szeretné kérdezni, hogy minek, de aztán nem
                  firtatja, mert ez a Láng igen rossz tanuló volt, és nem szeretett a tanárokról
                  beszélni.</p>
               <p>Intett neki a szeme vágásával, hogy jól van, és elváltak, Láng is ment, meg ő is
                  továbbment.</p>
               <p>De mit akar ez a Láng, ő evvel még sohase beszélt, soha, de soha egy árva szót se:
                  és éppen ma... Meg kellett volna kérdezni tőle, hogy mér verte meg Orczyt. Hű,
                  hogy pofozkodtak... az Orczy szépen kikapott, hiába mondja most az édesanyja
                  előtt, így csalni egy édesanyát, hogy kicsi a rakás, szegény jó édesanyja, kis
                  szőke, mit tudja az, hogy a fia hogy pofozkodott Lánggal, elhisz neki mindent,
                  mert az édesanyát nagyon könnyű megcsalni...</p>
               <p>Tele lett könnyel a szeme, és kivette a zsebkendőjét, és a templom mellett volt
                  éppen, hamar beszaladt a kertbe, és egy szomorúfa mellett egy vaslóca volt, és ott
                  erősen elkezdett zokogni.</p>
               <p>Sokáig sírt, csak úgy ömlött a könnye. Leült a padra, háttal a kollégiumnak, hogy
                  valaki meg ne ismerje, és olyan jól kisírta, olyan kedvére kisírta magát, hogy
                  puha lett, mint a vaj. Már régen szüksége volt erre a sírásra, annyi baja volt, de
                  nincs itt hol sírni, vagy magában lenni az embernek, mindig rábámulnak: közben az
                  óra kétszer is ütött, már érezte, hogy három­negyed lesz mindjárt...</p>
               <p>Még mindig iszonyú hosszúnak tetszett neki az idő, megtörülgette a szemét
                  megnyálazott zsebkendőjével, s elindult csendesen.</p>
               <p>Hideg is volt, megfázott, sötét lett, a lámpákat meggyújtották, s a vékony
                  gázlángocskák, mint lepkék libegtek az utcai lámpákban.</p>
               <p>Mikor az öregúrhoz bement, egészen át volt fagyva, úgy didergett, hogy a foga
                  vacogott, s nem bírt olvasni, a nyelve minduntalan megbotlott, úgyhogy megint
                  sírva fakadt.</p>
               <p>- Nono, nono - mondta az öregúr - mi az, mi az!</p>
               <p>- Semmi.</p>
               <p>Ha semmi, akkor az öregúr ugyan nem kérdezett tovább semmit.</p>
               <p>Mivel azonban mégsem tudott olvasni, megmondta:</p>
               <p>- Ma délután vendégségben voltam egy osztálytársaméknál...</p>
               <p>Az öregúr hallgatott.</p>
               <p>- És ott... ott...</p>
               <p>- Megbántották?</p>
               <p>- Nem kérem, csak én... Hát azok igen nagyurak...</p>
               <p>- Nagyurak!? Kik azok?</p>
               <p>- Azért jók... nagyon jók voltak, csak hát én... Orczyék, a színház mellett,
                  elnök...</p>
               <p>Az öregúr hosszú csönd után csöndesen szólott:</p>
               <p>- Hát a maga apja?... Mi a maga apja?</p>
               <p>- Ács.</p>
               <p>- No... - Az öregúr egyet gondolkodott s hozzátette: - Ajjó mesterség...</p>
               <p>Ennek megörült. Mer jó.</p>
               <p>- Van házuk?</p>
               <p>- Egy kicsike.</p>
               <p>- Tehenük is?</p>
               <p>- Az nincs.</p>
               <p>- Disznó se?</p>
               <p>- Van egy kis malacunk.</p>
               <p>Az öregúr hallgatott.</p>
               <p>- És hány testvéred van? - kérdezte egyszerre tegezve.</p>
               <p>A kisfiú lángvörös lett, mert büszke volt rá, hogy az öregúr komolyan vette, mint
                  egy felnőttet, s mindig magázta.</p>
               <p>- Öt.</p>
               <p>- Öt?... Fiúk, lányok?</p>
               <p>- Öten vagyunk fiúk.</p>
               <p>- Az szép!... Akkor a te apád nagy ember: mer öt fiúval fel lehet fordítani az
                  országot.</p>
               <p>Ezen a kisdiák kínosan mosolygott, mintha az édesapja szája íze szerint mondták
                  volna, de mért tegezi!... Hogy meri tegezni!... Már ezután így fogja? Akkor nem
                  jön ide többet...</p>
               <p>- Mikor még nem ebbe a faluba laktunk, akkor volt nekünk nagy kőházunk, sok
                  tehenünk, egyszer, még én kicsi voltam, egész csorda volt a szérűskertbe, édesapám
                  kivitt, s feltett egy tinónak a hátára, s én azt mondtam: dennó
                     ne... Akkor még tüzes gépünk is volt, de az felrobbant, s akkor
                  elköltöztünk egy más faluba s az édesapám ács lett...</p>
               <p>Ezt ki kellett mondania, úgy érezte, hogy ezt meg kell mondania...</p>
               <p>- Én vagyok a legnagyobb az öt testvérem közt, de van egy nagybátyám, aki most
                  Pozsonyban tanár... az édesanyám testvére... azt is édesapám taníttatta ki.</p>
               <p>Hosszú csönd volt, szeretett volna még beszélni, de röstellt.</p>
               <p>Végre megszólalt az öregúr:</p>
               <p>- No, olvassa csak tovább.</p>
               <p>A kisdiák elmosolyodott, s boldogan kalimpált a kis szíve: már megint magázza az öreg. “Megtanítottalak - mondta magában -, hogy
                  nem vagyok csak olyan, akit tegezhetnek...” Már látta, hogy ha helyt akar állani
                  az emberek közt, nem szabad soha többet kimondani senki előtt, hogy az apja ács...
                  Milyen szerencse, hogy Orczy mamája ki nem kérdezte, mert annak is el­mond­ta
                  volna... Pedig ő olyan büszke volt eddig rá, hogy az apja ács: a faluban ők
                  mindenkivel jóba voltak, az urakkal, s uras nadrágban járt ő az iskolába is, a
                  papékkal, tanítóékkel úgy beszél az édesapja, hogy: “No, tiszteletes úr!... No,
                  tanító úr!...” Így beszél mindenkivel... Még a szolgabírónak is azt mondja, hogy:
                  “No, tekintetes úr, hogy vág a bajusz?”... meg hogy: “Vesse le má azt a
                  macskanadrágot, nincs most sár!”... De az nem igaz, hogy kőház, ezt az osztályba
                  hallotta a kállósemlyéni Vargától, hogy nekik kőházuk van, s nagyon imponált neki.
                  Az ő házuk se volt akármilyen, de nem kőház...</p>
               <p>No, nem baj: mit kell ennek a vak embernek tudni, hogy vályogház vagy milyen ház:
                  kőház!</p>
               <p>Gyorsan olvasta az újságot, s most aztán frissen és bátran olvasott, és egész hat
                  óráig meg sem állott, úgy haladt, mint egy kis kövidaráló.</p>
               <p>Mikor az óra ütni kezdett, azt mondta az öregúr:</p>
               <p>- Haggyunk holnapra is.</p>
               <p>De ő úgy érezte, hogy ma az ő hibájából kevesebbet olvasott, mint lehetett volna,
                  s azt felelte:</p>
               <p>- Kérem szépen, én... elolvasnám még...</p>
               <p>- Nojsze, még elkísik a konviktusbúl - mondta az öreg.</p>
               <p>- Nem, Pósalaky úr kérem, csak negyed hétkor csengetnek.</p>
               <p>- Akkor szalaggyík, má öt percet kístünk.</p>
               <p>- Nem, Pósalaky úr kérem, csak fél percet.</p>
               <p>De az öregnek nem volt kedve hallgatni, nyugtalanul mozdult ültében.</p>
               <p>- Az íccaka má megint valami bolondot álmodnék tülle, mint a múlt íccaka.</p>
               <p>- Mit tetszett álmodni?</p>
               <p>Az öreg fejcsóválva, derűsen mosolyogva nyugodott vissza.</p>
               <p>- Azt álmodtam, hogy egy nagy macska megfogott, oszt én egy kis fíreg vótam a
                  szájába, egér, oszt átúszott a vízen, osztán akkor egy nagy felleg lett belűle,
                  úgy níztem utána. Aztán meg túrós derelyét ettem, oszt láttam a Hortobágyot
                  bevetve borsóval vígestelen-vígig, oszt én egy nagy ökör vótam, oszt ott kellett
                  hagyni a derelyét, oszt legelni a borsót, aztat meg én sose állhattam ki íletembe,
                  a borsót, hát ijet álmottam, oszt nem felejtettem el reggelre... mer megnyomta a
                  gyomrom.</p>
               <p>A kisfiú jóízűen nevetett.</p>
               <p>- Má a takarítónénak is elmondtam - nevetett az öregúr is -, a meg megfejtette,
                  hogy aszon­gya: macska: 85, felleg: 73, túrós derelye: 39, ökör: 45... No, valami
                  kimaradt: az ám, a víz... 22... Rossz szám; fuccs! - de rossz is vízzel álmodni,
                  mert halált jelent a családba.</p>
               <p>A gyerek nevetett, de hang nélkül:</p>
               <p>- Számja van mindennek?</p>
               <p>- Igen, a kislutrira.</p>
               <p>Ja, a kislutri! Már hallott a kislutriról, otthon a parasztok mindig azt szokták
                  mondani: kijött a lutrid.</p>
               <p>- Nízze csak, mondok egyet - szólt az öreg -, tegyük meg. Isten neki, legfeljebb
                  oda lesz egy hatos. Ott van az asztal sarkán egy ezüst hatos, írja le ezeket a
                  számokat, hónap mennyen el a nagytrafikba, osztán tegye meg lutrira. Ha nyerünk,
                  fele a magáé. Hadd legyünk gazdag emberek. Hogy is mondta maga: nagyurak!
                  Nagyurak!</p>
               <p>Göcögve nevetett hozzá, hogy a hasa remegett.</p>
               <p>A kisfiúnak tetszett, s ceruzát vett elő, leírta a számokat. Az öreg újra
                  lediktálta, de a víz megint kimaradt.</p>
               <p>- Má e nem fog kijönni - mondta hozzá -, hogy e mindig kiesik, ki akar maradni a
                  sorbul.</p>
               <p>- Ezt a hatost, Pósalaky úr?</p>
               <p>- Haggya csak azt a hatost, az reggelire van kitéve kávéra, itt van egy bankó
                  forint e. Ha lúd, legyík kövér.</p>
               <p>Odaadott egy forintot, s a kisdiák eltette.</p>
               <p>Az öregúr, míg a gyerek a kabátját felvette, hosszabb csönd után jóakarattal
                  megszólalt:</p>
               <p>- Azír: nem nagyurak! Debrecenben nem ember, akinek kődökit nem a Basahalmán belül
                  vágták el... Há van nekik!... Elnök!... Azír, hogy a Tisza-szabályozásnak ű az
                  elnökje?...</p>
               <p>A kisdiák lesütötte a fejét, már megint Orczyékra kellett emlékezni, és ez újra
                  fekete szégyenbe sodorta.</p>
               <p>Mikor a kollégiumhoz ért, csak akkor gondolt a kis csomagra, amit a hóna alatt
                  szorongatott.</p>
               <p>Hamar kibontotta a sötét folyosón: kalács volt benne meg sütemény...</p>
               <p>Ha ezt most beviszi a coetusba...</p>
               <p>Ijedten nekiállt, és gyorsan megette az egészet a Hatvani professzor sírkövénél,
                  mert arra senki se járt, s akkor csengettek a konviktushoz, vacsorára.</p>
               <p>Be sem ment a coetusba, hanem a másik lépcsőn le.</p>
               <p>Borsó volt virslivel. Nevetett, mikor kitálalták.</p>
               <p>- Te mit nevetsz? - kérdezte Sándor Mihály, aki mellette ült.</p>
               <p>- Az egész Hortobágy be vót vetve borsóval.</p>
               <p>- Mi?</p>
               <p>- Semmi.</p>
               <p>- Az nem sok - viccelt Sándor Mihály.</p>
               <p>- Hónap megteszem a lutriba - szólt merészen Misi.</p>
               <p>Sándor Mihály rábámult.</p>
               <p>- Mit?</p>
               <p>- Itt van egy forint, hónap megteszem a lutrin.</p>
               <p>- Csak jár a pofája összevissza - szólt a többiekhez Sándor Mihály, mert már
                  irigykedtek a kisdiákra a többiek, hogy pénzt keres, mikor még a nagyok se
                  keresnek.</p>
               <p>Ez elvörösödött.</p>
               <p>- Nekem ezt hónap muszáj megtenni.</p>
               <p>- Kinek?</p>
               <p>- Az öregúrnak!</p>
               <p>- A lutriba?</p>
               <p>- Hát.</p>
               <p>- Akkor beszélj magyarul.</p>
               <p>Hozzáfogtak enni. Most először gondolta, hogy nagyon sovány ez a borsó. De a
                  virsli ízlett, ami tetejére volt téve. A brúgó, az nem ízlett, mert savanyú volt,
                  meg penészes ízű. El kellett mondani a lutrit, de már nem szívesen tette.</p>
               <p>- Mér olyan penészes ez a kenyér? - mondta Sándor Mihálynak, hogy kibékítse.</p>
               <p>- Dohos!... Mindig dohos, mert dohos lisztből sütik.</p>
               <p>Este nem volt kedve tanulni. Nézett a könyvbe, s mindig a szürke szeműt látta, ha
                  behunyta a szemét, mindig rábámult az a szürke szem.</p>
               <p>A feje is fájt a sírástól, s a meleg szobában úgy elálmosodott, hogy nem bírta
                  nyitva tartani a szemét.</p>
               <p>Hogy felfrissüljön, kiment a folyosóra. Az volt a szokása, hogy ha el akart bújni
                  mások elől, mindig a félreeső helyre ment, annak öt rekesze volt, s magas
                  deszkafala. Ott úgy magában volt, mintha nem is lett volna Debrecenben. Furcsa,
                  erős szag volt ott, rózsaszínű karbollal volt bekenve minden sarok, annak szúrós,
                  kellemetlen szaga volt, de mégis magában az ember is jobban érzi magát, mint a
                  coetusban... Addig-addig üldögélt, míg egyszer dörömbölni kezdtek a
                  deszkaajtón...</p>
               <p>- Mi az? - mondta ijedten.</p>
               <p>- Tán elaludtál odabe?</p>
               <p>- Hogyisne.</p>
               <p>- Nyilas elaludt odabe.</p>
               <p>Csakugyan elaludt, s most nagyon meg volt rémülve, hogy ezután ezzel fogják
                  csúfolni...</p>
               <p>Szökve ment be a szobába, s leült az asztal mellé, a könyve, füzete mind ott volt,
                  kinyitva, de oly iszonyúan álmos volt, hogy sírni tudott volna kínjában.</p>
               <p>Megváltás volt, mikor csengették a kilenc órát. Egy perc alatt levetkezett, úgy
                  hányta le magá­­ról a ruhát, azt se tudta, hogy húzta le, kabátot, mellényt
                  egyszerre, s egy pillanat múlva a takaró alatt volt.</p>
               <p>Szédült, repült vele az ágy, s a szürke szemet látta, ahogy rámered, nem lehetett
                  elbújni előle, de nem is akart: jólesett belenézni, úgy szembenézett vele, a
                  kisujja megmozdult, most úgy meg tudta volna markolni a sárga haját... aztán
                  aludt. Furcsákat álmodott, a Tisza-parti kert­jük­ben futkározott a szürke
                  szeművel, és úgy játszott vele, csupa lucsok volt, mikor felébredt. Már egyszer
                  első elemista korában álmodott így egy Zsuzsikával, de arról se mert beszélni
                  senkinek.</p>
               <p>Napokig tartott ez a furcsa bódultsága.</p>
               <p>Hétfőn Orczy igen figyelmes volt hozzá, ő várta is, hogy azt fogja mondani, hogy a
                  lányok sajnálják, az édes mama sajnálta, hogy ő úgy elszökött, de azt nem mondta
                  egy szóval sem. Szerette volna megkérdezni tőle, kik voltak azok a lányok, a
                  “kunyicok”, de nem mert még célzást se tenni rá, még mit gondolna?...</p>
               <p>Tízpercben Orczy elment s vett két kiflit.</p>
               <p>Az egyiket ette, a másikat odahozta neki: - Nesze.</p>
               <p>Ő meg volt sértve, hogy csak úgy evés közben löki oda neki, s azt mondta: - Nem
                  kell.</p>
               <p>- Mér?</p>
               <p>- Nem vagyok éhes.</p>
               <p>Orczy vállat rántott, s megette maga a másik kiflit is.</p>
               <p>Ezzel el volt intézve köztük a dolog, többet nem jött szóba.</p>
               <p>- Vótál náluk? - kérdezte Gimesi latinórán.</p>
               <p>Ő elvörösödött, s intett, hogy igen.</p>
               <p>Gimesi kíváncsian nézett rá, látszott, hogy szeretne hallani valamit, de ő nem
                  mondott semmit. Csak azt súgta óra végén:</p>
               <p>- Gyéres tanár úr mondta, hogy muszáj elmenni.</p>
               <p>- Ő? - kérdezte Gimesi nagy szemet meresztve, s a tanárra nézett.</p>
               <p>- Igen - mondta vörösen Misi.</p>
               <p>Többet nem beszéltek róla, de ő adósának nézte magát, és kedden iskolai ünnepély
                  volt egy alapító emlékére, aki tízezer forintot hagyott a konviktusra, s délután
                  nem volt tanítás; azt mondta Gimesinek:</p>
               <p>- Délután elmehetek hozzátok?</p>
               <p>- Persze.</p>
               <p>Ebéd után elment. Már régen nem volt ott. A nagymamának szépen kezet csókolt.
                  Gimesi festékkel festett madarakat az óriási nagy ablak mellett, s egész délután
                  pingáltak.</p>
               <p>- Orczyéknál szobrot lehet csinálni - mondta.</p>
               <p>- Szobrot?</p>
               <p>- Viaszból.</p>
               <p>És megmagyarázta, hogy. Ilyet Gimesi is szeretett volna. Azt mondta, ír az
                  anyjának, hogy küldjön neki.</p>
               <p>Még az anyjáról sohasem hallott egy szót sem; ezek egészen úgy éltek itt, mintha
                  csak ketten volnának az egész világon. Valóságos meglepetés volt, hogy ilyen
                  könnyen mondta ki Gimesi az anyját.</p>
               <p>De ő nem merte kérdezni, csak azt gondolta, hogy milyen más fiú ez a Gimesi,
                  mennyivel jobb fiú, s ő ennek az igazi barátja! Ezt úgy szereti, kisebb is nála,
                  meg gyengébb is, ha igazán verekednének; meg a leckét se tudja jobban; meg hátrább
                  is van eggyel, és az anyja is biztosan nem olyan szőke tündér, hanem egy rendes,
                  komoly, barna asszony... Szóval szerette volna megcsókolni Gimesit, mint a
                  testvérét, s azt mondani neki, hogy: mi barátok vagyunk.</p>
               <p>- Jó volt Orczyéknál? - kérdezte Gimesi, s új festéket csinált a tuscsészébe.</p>
               <p>- Hát... az olyan hencegő... Nem hencegő, de hát... - Nem tudott mit mondani, csak
                  fintorgatta a száját.</p>
               <p>Gimesi olyan vékony bőrű fiú volt, a szeme egészen ferde volt, apró fekete szeme,
                  s nem is volt neki sem szemöldöke, sem szempillája, csak nagyon kicsi és szép kis
                  szája volt, s olyan kicsike, mint egy kislány, de azért nagyon fiús és bátor
                  gyerek volt. Nem volt olyan szép gye­rek, mint Orczy, mert az náluk nagyobb volt,
                  az sem volt kövér, de szőke volt és bársony­ruhás, és aranyos volt a haja, de az
                  orra hegyes, kicsit pisze: olyan volt, mint egy finom, jó­szagú, sarjadzó virág.
                  Ők Gimesivel ketten, sovány kis szegény testecskék voltak hozzá képest, kivált ő,
                  tudta, hogy ő nagyon sovány és sárga bőrű s fekete szemöldökű, vastag hangú, nagy
                  szájú, nagy fogú; nem mert nevetni, mert a fogai sárgák voltak; Gimesinek a fogai
                  vékonyak voltak és hosszúak, Orczyé pedig olyan volt, mint a gyöngy. Azt mondják,
                  mindennap mossa, de azt ő nem tudta elképzelni, hogy lehet mosni a fogat.
                  Szappannal a mosdóvízbe? - hisz az utálatos.</p>
               <p>- Orczynak megint a fejébe szállott... - mondta.</p>
               <p>- Mi?</p>
               <p>Szeretett volna rosszat mondani róla, hogy pályázott és nyert. De minek mondjon
                  rosszat, hisz Orczy mindig jó volt hozzá, sőt ő érezte azt, hogy Orczy tudja, hogy
                  nem érdemli az első­séget, és azért is olyan figyelmes. És ő nem is tudta, mi
                  ellene a kifogása, csak szerette volna, ha ő abban is különb volna nála, hogy neki
                  volna még szebb ruhája, szobája, könyve, meg kunyicák, lányrokonok, szürke szemű,
                  sárga hajú...</p>
               <p>- Sok ronda lány jött hozzájuk - mondta hirtelen, mert félt, hogy kitalálja Gimesi
                  az igazat.</p>
               <p>- Ne beszélj! - szólt Gimesi, s az ecset megállott a kezében. - Lányok?</p>
               <p>- Igen.</p>
               <p>- Kislányok? Olyan, mint én?</p>
               <p>- Igen.</p>
               <p>- Sok?</p>
               <p>- Sok, sok.</p>
               <p>- Mennyi, harminc?</p>
               <p>Hangosan, csiklandósan felkacagtak:</p>
               <p>- Nem; harminc nem volt, de sok vót.</p>
               <p>- Barátom! - mondta Gimesi.</p>
               <p>- De én eljöttem.</p>
               <p>- Eljöttél?</p>
               <p>- El.</p>
               <p>- Mikor a lyányok jöttek?</p>
               <p>- Igen.</p>
               <p>- De marha vagy!</p>
               <p>Nevetett rajta, hízelgett neki.</p>
               <p>- Te nem jöttél volna el?</p>
               <p>- Majd meszet ettem!</p>
               <p>Gimesi mindig ilyen jókat tudott mondani.</p>
               <p>- Hát mit csináltál volna ott?</p>
               <p>Gimesi megint felegyenesedett a festékről, s hosszan nézett az arcába, úgy
                  nevetett. Isten tudja, mit gondolt, csak nevetett.</p>
               <p>- Hát megbokszoltam vóna űket!</p>
               <p>Misi hangosan kacagott:</p>
               <p>- Igen, ahogy te szoktál, fejjel.</p>
               <p>- Fejjel hát!</p>
               <p>S Gimesi kijött az asztal mellől, és körülfutott a szobában, ahogy az iskolában
                  szokott, a fejét előre tartva, aztán jól nekiment Misinek, fejjel.</p>
               <p>Ez kacagott és hanyatt bukott, úgy, hogy leesett a földre, de még ott is
                  kacagott.</p>
               <p>Akkor Gimesi lehajolt hozzá, s elkezdte dögönyözni.</p>
               <p>- Röhögsz, röhögsz?... - s gyúrta, mint a tésztát.</p>
               <p>Ő hangosan nevetett, s hagyta magát, mert egész elgyengült a nevetéstől.</p>
               <p>Akkor bejött a nagymama:</p>
               <p>- Mi van itt?... Mit csináltok ti itt?</p>
               <p>Gimesi abbahagyta a birkózást, s futott tovább festeni.</p>
               <p>Nyilas is feltápászkodott restelkedve a földről.</p>
               <p>- Ezt én nem szeretem! az ilyen játékot! - mondta komolyan a nagymama. - Lajoska
                  ilyenhez nincs szokva!</p>
               <p>Gimesi lesütötte a fejét, Nyilas elsápadt, azután lassan elvörösödött. Úgy tűnt
                  fel, mintha a nagymama őt tenné felelőssé, hogy ő elrontja az unokáját.</p>
               <p>A nagymama nagyon szigorú lett, s haragosan tett-vett a szobában.</p>
               <p>- Többet én ilyet ne tapasztaljak... - mondta - megértettétek?</p>
               <p>Gimesi egészen a tuscsészébe sütötte le a fejét, s az arca éle gyengén ki volt
                  pirulva.</p>
               <p>Nyilas sötétvörös lett, s szinte reszketett a megszégyenüléstől.</p>
               <p>- Úrifiúk ilyet nem tesznek - szólt egyre szigorúbban a nagymama. - Úrifiúk, ha
                  vendégségbe elmennek, jól viselik magukat.</p>
               <p>Gimesi csodálkozva nézett fel a nagyanyjára. Merészen mondta:</p>
               <p>- Sz’ én löktem fel!</p>
               <p>- Annál nagyobb szégyen; szégyelld magad! Eleget magyarázom neked. Nem vagy már
                  olyan kisbaba, tudnod kell, hogy mivel tartozol a nevednek. Az ilyen hancúrozó
                  sehonnaikból semmi se lesz. Olyan akasztófáravaló akarsz lenni, mint... az a
                  jóféle?... Nézze meg az ember...</p>
               <p>Ezzel a kis öregasszony, akinek az arca ráncos volt, amilyen ráncosságot sose
                  látott még senki, és sárga az öregségtől, és az orra nagy volt s fekete pontokkal
                  tele, kiment.</p>
               <p>Egy darabig csendben voltak. Nyilas nagyon meg volt sértve. Utóvégre semmiség volt
                  az egész... s ő nem érdemelte ezt... Gimesi egy papagájt festett, s azt mondta
                  dümmögve:</p>
               <p>- Már a lábába száradt az esze, nem érdemes meghallgatni.</p>
               <p>Ezen a kisdiák még jobban megijedt, neki is volt nagyanyja, de ő sohasem mert
                  volna ilyen megjegyzést tenni rá... Neki az szent volt, amit az édes nagyanyám
                  mondott, s akármilyen igazságtalan lett volna is, mégis szótlanul viselte volna
                  el.</p>
               <p>- Hallgass - mondta csendesítve, ijedten.</p>
               <p>- De igen, megmondom én neki is - és Gimesi olyan mérges lett, mint a paprika, a
                  szeme nedves lett s izzott, és pattogtatta a szókat, úgyhogy szinte elfulladt a
                  lélegzete. - Én már nem vagyok olyan kis taknyos, még mikor elsőbe jártam, akkor
                  szidhatott ok nélkül, de már tudom, hogy honnan fúj a szél!</p>
               <p>Nyilas valami családi titkot sejtett az életük mögött, s rettegett, hogy Gimesi
                  most haragjában ki fogja mondani, azért kétségbeesett elszántsággal el akarta
                  terelni a dologról a figyelmét!</p>
               <p>- Nézd csak: reskontó.</p>
               <p>Gimesi nedves szemeivel zavarodottan nézett a kis cédulára, amit elébe
                  tartott.</p>
               <p>- Mi az? - kérdezte mogorván dünnyögve.</p>
               <p>- Lutri.</p>
               <p>Gimesi nagyot nézett.</p>
               <p>- Micsoda? - s a szája is nyitva maradt.</p>
               <p>- Lutriba megtettem ezt az öt számot.</p>
               <p>Gimesi átmenet nélkül elkezdett kacagni, hátratartotta a fejét, s a két tenyerét a
                  hasára tette, s hang nélkül sokáig görcsösen hahotázott.</p>
               <p>- Lutrira tettél?</p>
               <p>- Igen.</p>
               <p>- Barátom... nahát, ilyet még nem kacagtam, mióta kétágú vagyok... te lutrira
                  tettél?</p>
               <p>Ő is nevetett úgy, hogy köhögött utána, fuldoklott a nevetéstől, most egyszerre
                  neki is nagyon furcsa lett, hogy ő lutrira tett.</p>
               <p>- És fogsz nyerni?</p>
               <p>- Nem tudom.</p>
               <p>- És ha nyersz tíz forintot, mit veszel rajta?</p>
               <p>- Mit?... Hát... veszek egy penecilust.</p>
               <p>- Penecilust?... Milyet?</p>
               <p>- Milyet! Gyöngyháznyelűt, olyat, hogy hal alakja lesz... - s a Böszörményi késére
                  gondolt, ott a szemetesláda mögött.</p>
               <p>- Barátom, ha nekem tíz forintom volna!</p>
               <p>- Mit vennél?</p>
               <p>- Ötöt elküldenék belőle anyámnak.</p>
               <p>A kis Nyilas lángvörös lett: hát ő nem gondol az édesanyjára?</p>
               <p>- Ötöt meg elcukrászdáznék - mondta Gimesi.</p>
               <p>Nyilas nem tudott szóhoz jutni, de ezt nem, ezt nem tenné. Cukrászda: mire az, a
                  múltkor, mikor Orczyéktól kijött, a cukrászda ablakában ébredt eszméletre, de
                  azért eszébe sem jutott, hogy vegyen egy darabot. Mire az: színházra igen.</p>
               <p>- Ha nyerek, annak csak a fele lesz az enyém, mert felét az öregúrnak kell adni -
                  mondta.</p>
               <p>- Annak a vén totyakosnak? - szólt Gimesi.</p>
               <p>- Nem totyakos - szólt megsértődve Nyilas.</p>
               <p>- Jól van, no, mán én csak úgy hívom az öreget mind: öreg, hát totyakos - és
                  Gimesi hangosan nevetett, mert még mindig nem fért a fejébe, hogy valaki lutrira
                  pénzt tegyen. - Ő adta rá a pénzt?</p>
               <p>- Igen.</p>
               <p>- Egy hatost?</p>
               <p>- Nem.</p>
               <p>- Kettőt?</p>
               <p>- Nem.</p>
               <p>- Többet?</p>
               <p>- Egy forintot!</p>
               <p>- Egy forintot! - mondta elhűlve Gimesi. - Baráték, egy forint még nyereségnek is
                  elég vóna! - s elkezdett újra nevetni. - Nekem még nem vót egy forintom, amit én
                  elkőthettem vóna, mer az én kezembe a nagymama nem ad két krajcárt se, hogy azt
                  arra kőthessem, amire akarom.</p>
               <p>- Nekem van huszonhat krajcárom.</p>
               <p>- Huszonhat?</p>
               <p>- Vagyis huszonegy, mert a szállítólevélre kétszer adtam öt-öt pízt, levélre meg
                  kettőt.</p>
               <p>- Ha nékem húsz pízem volna, akkor vennék rajta hat darab krémest, neked egyet,
                  Orczynak egyet, Tannenbaumnak egyet, nagymamának egyet, kettőt megennék magam.</p>
               <p>Soká nevettek rajta.</p>
               <p>- Orczy nyert egy Magyar Történelmi Albumot.</p>
               <p>- Nyerte?</p>
               <p>- Igen megírta a vakációt, hogy Nyári gyönyörűségek, és azt
                  Forgó bácsinál kinyomtatták a Kis Lapban és azért.</p>
               <p>- Kinyomtatták?</p>
               <p>- Igen.</p>
               <p>- Amit Orczy írt?</p>
               <p>- Igen.</p>
               <p>Gimesi megint rákezdett a hangtalan kacagásra, de most már csak úgy csuklott a
                  végén.</p>
               <p>- A helyesírási hibákat is kinyomtatták? - mondta.</p>
               <p>- Azt kijavította a bátyja - mondta Nyilas.</p>
               <p>- A bátyja, az a hosszú?</p>
               <p>- Igen... Az írta a dolgozatot... Ő írta, de a bátyja beleírt, meg
                  kijavította...</p>
               <p>Gimesi gyanakodva nézett Nyilasra.</p>
               <p>- Te tudsz - szólt.</p>
               <p>- Mit? - vörösödött el Nyilas, mert megérezte, hogy rosszat tett, hogy ezt
                  elmondta.</p>
               <p>- Jól tudsz rákenni.</p>
               <p>Nyilas hallgatott.</p>
               <p>- Kíváncsi vagyok - szólt Gimesi a fejével intve -, hogy ha elmégy mitőlünk, akkor
                  miránk mit fogsz mondani.</p>
               <p>A kis Nyilas rákvörös lett, aztán a vér egészen leszállt a szívére.</p>
               <p>Leült szédülve a székre, s csak nézett kétségbeesve Gimesire.</p>
               <p>Ennek feltűnt a némasága s rémült arca.</p>
               <p>- Énfelőlem mondhatsz - szólt, s megrántotta a vállát.</p>
               <p>Nyilas kiáltani, ordítani szerette volna, hogy: “Én nem! Rólad én nem mondanék
                  rosszat, ha darabokra vágnának is, mert téged szeretlek.”</p>
               <p>De azután csak ennyit mondott:</p>
               <p>- Azt hiszed rólam?</p>
               <p>A csönd nagyon kínos lett.</p>
               <p>Sokáig ült az asztal mellett, s Gimesi is zavartan festegetett.</p>
               <p>- Hát honnan tudod te ezt? - mondta az orra alatt dünnyögve.</p>
               <p>Nyilas elnézett az ablakra. Az ablakból le lehetett látni jól az utcára, mert az
                  ablak alja a lábuk alatt volt.</p>
               <p>Szerette volna dacosan azt mondani, hogy: maga találta ki, csak úgy mondja! De nem
                  volt képes hazudni, így sem, úgy sem.</p>
               <p>- Te tanáltad ki?</p>
               <p>Megrázta a fejét, hogy nem.</p>
               <p>- Hát beszélj, ne bosszants! Ne mérgesíts, mert mingyán hasba bokszollak, mint az
                  elébb.</p>
               <p>Nyilas lehajtotta a fejét az asztalra, és zokogásban tört ki.</p>
               <p>- Azért is én kaptam ki.</p>
               <p>Gimesi ideges lett, tipett-topott, az ecsettel babrált, a szájába vette, s a
                  szájaszéle vörös lett a kármintól.</p>
               <p>- De nagy marha vagy - mondta, s a szeme izzani kezdett.</p>
               <p>- Mikor mondtam én terólad rosszat? Hát te tudnál énrólam mondani?</p>
               <p>- Hát Orczyékról is mondtál.</p>
               <p>- Mert nekem oda muszáj volt elmenni, mert Gyéres tanár úr parancsolta, és az ő
                  szüleinek is megmondta, hogy nekem muszáj oda elmenni, mert azok engem csak látni
                  akartak, hogy kinevessenek, és kalácsot dugtak a zsebembe, mint egy kisbabának,
                  és... azért jöttem el, mert én nem megyek oda többet soha!</p>
               <p>Gimesi megdöbbenve nézte, éppen úgy, mint az előbb a nagyanyját, s újra
                  hozzáfogott festeni.</p>
               <p>- Hát csak bőgjél, én nem bánom, ha bőgsz - mondta.</p>
               <p>Akkor letette az ecsetet, s úgy maszatosan odament a korsóhoz, töltött egy pohár
                  vizet, odahozta Nyilasnak.</p>
               <p>- Nesze, igyál.</p>
               <p>Nyilas meg volt döbbenve: ennyi jóságot még senkitől sem várt, s nem is
                  tapasztalt.</p>
               <p>Ivott.</p>
               <p>- Mosd meg a szemed, no, mer ha bejön nagymama, mindjárt felfal.</p>
               <p>Nyilas megmártotta az ujját a vízben, s a szemét megtörölte a nedvességgel.</p>
               <p>Akkor ránézett kicsit a barátjára, s meglátta a száját.</p>
               <p>Veressel be volt festve az álláig, ahogy lenyalta a festékes ecsetet, erre kitört
                  rajta a kacagás.</p>
               <p>- Te, mosdjál meg - mondta neki.</p>
               <p>- Minek?</p>
               <p>- Nézd meg a szádat.</p>
               <p>Gimesi a tükörhöz ment s belenézett.</p>
               <p>- Ónnye, de jó pofa vagyok!</p>
               <p>Azzal visszament az asztalhoz, s a másik csészéből zöldre festette a másik
                  szájaszélét.</p>
               <p>- Most már jól nézek ki, mi?</p>
               <p>És pojácásan ugrálni kezdett, s mindketten soká nevettek.</p>
               <p>Hamar észre tért, hogy erősen sötétedik, s neki menni kell felolvasni.</p>
               <p>Másnap az iskolában Gimesivel összenevettek, mert magyarórán kiosztották a
                  dolgozatokat, s Orczy kettest kapott.</p>
               <p>Orczy meg volt sértve, s dobálta a füzetet, mintha nem őt illetné.</p>
               <p>Már ebben az időben sokat beszéltek az intőről. Ő voltaképp nem érdeklődött
                  iránta, de az A osztályban szokás szerint ezt is hamarább adták ki, s egy délben
                  azzal jöttek haza, hogy Böszörményi kapott két tárgyból.</p>
               <p>Kicsit kárörömmel gondolt rá, nem bánta, hogy intőt kapott, úgy kell neki,
                  haragudott rá a bicska miatt. Egészen furcsán sosem jutott eszébe, amiket
                  Böszörményi vétett őellene, nem is tudta már, mi volt, sok apróság, de ahányszor
                  meglátta, mindig eszébe jutott a kés a szemét­láda mögött, s emiatt nem tudott
                  vele beszélni, sem barátkozni, se megbocsátani neki. Pedig mióta ő pénzkereső
                  volt, s annak még mindig nem érkezett csomagja, sem pénze, azóta egyre jobban
                  járogatott utána, szívesen megvendégeltette volna magát lent a kofánál, dacára
                  annak, hogy ő csak B osztályos volt, s az A-beliek még harminc év múlva is úgy
                  beszéltek a B-istákkal, hogy: “Hogy lehetett B-be járni?”</p>
               <p>Azután aznap délután kiosztották náluk is. A helybelieknek átadták, hogy vigyék
                  haza, s írassák alá szüleikkel, a vidékiekét csak felolvasták, s hivatalból
                  küldték el.</p>
               <p>Néhány percig bizony szívszorulása volt, eddig nem gondolt rá, hogy ő is kaphat
                  valaha intőt, hogy jó lesz vigyázni, mert szekundára áll, de tudja isten, mikor
                  olyanoknak a nevét is hallot­ta, akik elsőben jó tanulók voltak, akkor a szívébe
                  nyilallott, s eszébe jutott, hogy mennyi mulasztása van: ma sem érti a
                  supinum-tőt...</p>
               <p>Hálaistennek kimaradt a neve...</p>
               <p>Három-négy nap múlva azonban latinórán valami nyugtalanítót vett észre.</p>
               <p>Gyéres tanár úr, szokása szerint, ahányszor elment Orczy mellett, mindig
                  megcirógatta, de most azonfelül rá is többször ránézett.</p>
               <p>Mindig sértette őt, hogy a tanár úr kivételez Orczyval, de mióta ő maga
                  meggyőződött felőle, hogy bejáratos Orczyékhoz, azóta azon csodálkozik, hogy
                  ennyire tartózkodó. Valami sértőt talált abban, hogy a tanár igyekszik ugyanolyan
                  hangon beszélni Orczyval, mint a többi fiúval. Otthon persze Bébucinak szólítja:
                  akkor itt miért mondja Orczynak?</p>
               <p>Ő úgy érezte, hogy kétféle viszony két ember közt nem lehet: ha én valakivel jól
                  vagyok, akkor azzal mindig egyforma jóba kell lenni. Hát ha véletlenül debreceni
                  tanár volna az ő Géza bátyja, s az őt tanítaná, akkor az itt Nyilasnak szólítaná
                  őt?</p>
               <p>Azt akarta, hogy: igenis, a tanár úr legyen jóba Orczyval, nem úgy, mint az
                  egészen idege­nekkel, de akkor ővele is, mert ő is volt már Orczyéknál... És
                  legyen Gimesivel is, aki neki olyan jó testvére, s K. Sántával is, aki legjobb
                  tanuló. Tannenbaumnál megállott, az kivételes dolog, náluk otthon falun, aki
                  zsidó, nem számított a többiek közé, de a kollégiumban az másképp van, és
                  Tannenbaum még okosabb is náluk mindnyájuknál.</p>
               <p>Efféléken tűnődött, mikor óra végén így szólt a tanár úr:</p>
               <p>- Nyilas.</p>
               <p>Rémülten állott fel, mert egy csöppet sem figyelt, nem tudta, miről van szó a
                  felelésben.</p>
               <p>- Gyere be óra után a tanári szobába!</p>
               <p>Minthogy nem szólt tovább semmit, kis várás után leült. Az osztály összesúgott.
                  Mindenki suttogott, s ránéztek. Most talán először vette észre az osztályt. Eddig
                  csak ezzel a két fiúval volt csupán valami vonatkozásban, meg becsületből a
                  következő kettővel, hárommal, s úgy járt iskolába, mintha csak ők öten volnának
                  itt. A padja ott is volt mindjárt az ajtó mellett, ahogy bejött, mindjárt leült,
                  az osztályt olyan kevéssé figyelte meg, mint a réten a füveket s bokrokat.</p>
               <p>Mikor csengettek, szoruló szívvel, kalap és kabát nélkül rohant a tanár után, s
                  nagyon sokáig kellett várnia az előszobában.</p>
               <p>Az intők jártak az eszében s a szíve úgy szorult, majd elájult: talán már
                  értesítették is az édesapját... Szekundára áll... oh, istenem... Most az első
                  padból is leteszik... talán valahová hátra... S nem fog Orczy mellett ülni, és
                  Gimesivel sem barátkozhat többet... mert nem azért hívták meg Orczyékhoz, mert ő
                  jó fiú, mert olyan, amilyen, hanem a bizonyítványa miatt, s a Gimesi nagyanyja
                  sohasem engedné meg, hogy a fia rosszabb tanulóval barátkozzék...</p>
               <p>Valami rettenetes igazságtalanságot érzett ebben: az élet legnagyobb kegyetlensége
                  viharzott le benne: saját magát elválasztva látta a második helytől. Mindaz, amit
                  eddig kapott, az nem neki szólott, hanem annak a helynek, ahol ül az osztályban.
                  Mindegy, hogy ki ül ott. Akié az a bizonyítvány, az kapja meg az ingyenes
                  bentlakást, az ingyenes konviktust, az ösztöndíjat, a szobafőnök különös
                  figyelmét, a tanárok érdeklődését, a Nagy úr megbecsülését; az kapta meg a
                  felolvasómunkát, és ebben a percben kétségbeesett sikoly volt a szívében:
                  görcsösen kapaszkodott ahhoz a helyhez.</p>
               <p>Szédülgetett, ahogy ott állott az előszobában, s halvány volt az arca, és a szíve
                  iszonyúan vert, s amint a tanári szoba ajtaját nyitották, mindig meglátta Gyéres
                  tanár urat, aki szivarozva állt vagy sétált odabenn, elegáns világos ruhájában, s
                  kissé előrehajolva, figyelmesen beszélgetett, és nem jött ki őhozzá.</p>
               <p>Persze, mit érdemel a tönkrement s lecsúszott diák, akinek intő jár.</p>
               <p>Báthori tanár úr jött be testhezálló, barna zsakettben, s rászólott:</p>
               <p>- Te kit vársz?</p>
               <p>Ijedten felnézett a rideg hangra, a szája mozogni kezdett, de hangot nem
                  adott.</p>
               <p>- Gyéres tanár urat - rebegte végre.</p>
               <p>Báthori tanár úr nem szólt semmit, bement a tanári szobába.</p>
               <p>A tanár erélyes hangja egy kicsit magához térítette, mert már az ájulás
                  környékezte, de most az édesapja jutott eszébe, aki bizony nem ijedne meg még a
                  nagyobb veszedelemtől sem. Hát, ha intő, legyen intő; dac támadt fel benne: ha ő
                  az utolsó, legyen a legutolsó. Az is mindegy. Ő akkor is csak annyit tud vagy nem
                  tud, mint most, akármilyen kalkulust adnak, s ha elve­szik tőle a stipendiumot,
                  akkor hazamegy, és kapálni fog a répaföldön...</p>
               <p>Nagyot, mélyet, keserveset lélegzett, mert tavaly is elájult egyszer, mikor
                  odakint kapált; igaz, hogy az az ájulás egy kicsit nem volt tiszta, mert csak
                  elszédült, s boldog volt, hogy el tudott szédülni, s hogy csakugyan minden vér
                  lefutott az arcáról, s izzadság verte ki az egész testét: láthatták, hogy nem ő
                  csinálta, s muszáj őt beküldeni Debrecenbe a kollégiumba, mert otthon nem lesz
                  belőle semmi.</p>
               <p>Gyéres tanár úr most kijött a tanáriból, szivar volt az ujja közt, s megállott
                  előtte, egészen vidáman, és csaknem feléje hajolt:</p>
               <p>- Te, kis Nyilas...</p>
               <p>A szivart a szájába vette, s egyet szippantott. Nagyon jószagú volt a ruhája, a
                  szivarja, a kis Nyilas felemelte rá a szemét, s igyekezett olyan szolgálatkészen
                  figyelni, ahogy csak tudott.</p>
               <p>- Mondjad csak, elvállalnád te egy gyereknek a tanítását?</p>
               <p>Nem felelt rá, megfordult vele a világ, s azt hitte, most rögtön felrepül. Mint a
                  köd, foszlott le róla minden aggodalom, s egyenesen, mereven állott s
                  hallgatott.</p>
               <p>Intett aztán, hogy elvállalná.</p>
               <p>- Minden szerdán és szombaton délután kellene latint és számtant tanulni azzal a
                  haszontalan kis Doroghy gyerekkel.</p>
               <p>- Igenis.</p>
               <p>- Nálam volt a nénje, szegények, igen jó család, nagy família, és ez a kis béka
                  elszórakozza az időt, nem képes figyelni...</p>
               <p>- Igenis.</p>
               <p>A tanár megállott, s az igazgatói iroda ajtajára nézett, ott valaki kijött.</p>
               <p>- Hát akkor jól van, beszéld meg vele, és eredj el hozzájuk ma délután.</p>
               <p>- Igenis.</p>
               <p>- Igen... Két forintot fognak fizetni egy hónapra.</p>
               <p>Ezzel hátat fordított, s visszament a tanáriba.</p>
               <p>A kisdiák pedig futva ment el a vizsgálat helyéről, a félelmes helyről, remegő
                  lábain.</p>
               <p>Az osztályban kíváncsian várták, még akkor is alig bírta összeszedni magát,
                  csakhamar leült a helyére a padba.</p>
               <p>- No, mi az? - kérdezte Gimesi.</p>
               <p>- Azt mondta a tanár úr, hogy nekem muszáj tanítani Doroghyt.</p>
               <p>A hátulsó padból odatámaszkodott hozzájuk Barta, s odajött Tannenbaum is.</p>
               <p>- Tanítani fogsz?</p>
               <p>- Igen, megparancsolta a tanár úr.</p>
               <p>- És mit fizetnek? - kérdezte Tannenbaum.</p>
               <p>- Két forintot.</p>
               <p>- Két forintot?</p>
               <p>- Igen.</p>
               <p>- Barátom - mondta Gimesi -, meg fogsz gazdagodni, öt forintot keresel egy
                  hónapba!</p>
               <p>Tannenbaum komolyan mondta:</p>
               <p>- Annyiért nem lehet tanítani, két forintért.</p>
               <p>- Mindennap? - kérdezte hátulról Varga János.</p>
               <p>- Csak kétszer egy héten, szerdán és szombaton délután.</p>
               <p>- Akkor elég - mondta Varga.</p>
               <p>Misi ránézett erre a Vargára, ez volt az a kállósemlyéni tiszta ruhás kisfiú, aki
                  azt mondta, hogy kőházuk van, ez mindig üzletet szokott csinálni: gombot cserélt
                  üveggolyóért, meg csokoládét tollért.</p>
               <p>Tannenbaum ránézett Vargára, s azt mondta:</p>
               <p>- Akkor is kevés. Mert ha kétszer megy is el egy héten, de lényeges, hogy meg
                  fogja tanítani, s mi az, két forint? Most, mikor egy festék öt krajcár?</p>
               <p>Varga erre azt felelte:</p>
               <p>- Ez nagyon rendes fizetés, én ismerek egy ötödikest, az szintén két forintot kap
                  heti két óráért, pedig ötödikes.</p>
               <p>- No de ő nem két órát fog adni, hanem két délutánt.</p>
               <p>- Csak két órát adhat - mondta Varga hevesen -, mert öt órakor már felolvasnia
                  kell, tehát ha elmegy az ebéd után, odaér két órakor, ott lesz négyig, tovább nem,
                  mert el kell neki jönni.</p>
               <p>- Akkor is négy óra - mondta Tannenbaum.</p>
               <p>- Igaz! - mondta Barta Imre, a legerősebb az osztályban. - Tannenbaumnak igaza
                  van! - és a kezét ökölbe fogta.</p>
               <p>Ekkor még vagy hárman beleszólottak, Orczy már télikabátban volt, mert most
                  énekóra lesz, és ő nem jár énekre, mert, katolikus; könnyedén azt mondta,
                  hogy:</p>
               <p>- Én részemről azt hiszem, hogyha én két forintot tudnék keresni a magam erejéből,
                  akkor az apától kapnék jutalmul egy százforintos kancát - s hangosan nevetett, s
                  elment.</p>
               <p>Hangosan kacagott, de kedvesen, úgyhogy senki se vette neki rossz néven, ő nem
                  tehet róla, hogy olyan gazdagok.</p>
               <p>Csak Misi hallgatott fáradtan s kimerülten, ő nem tudott ebből megítélni semmit. Ő
                  nem tudta, hogy kevés-e vagy sok, nem tudta, van-e rá ideje vagy nincs, képes-e rá
                  vagy nem; ő csak azt tudta, hogy borzasztóan fáradt, s legjobb volna lefeküdni,
                  mert elszédül itt még ezen az órán.</p>
               <p>Bejött Csoknyai tanár úr, az énektanár, felállottak, s hamar helyre futott
                  mindenki, mert négy pad minden diákja odacsődült a vitába.</p>
               <p>Mikor leültek, Misi hátrafordult, s Doroghy Sándort kereste, még őrá nem is
                  gondolt. Ismerte egy kicsit, csaknem az utolsó padban ült, de nem látta, sehogy se
                  találta meg.</p>
               <p>- Te, melyik az a Doroghy?</p>
               <p>Gimesi hátrafordult:</p>
               <p>- Az a mulya?</p>
               <p>Mikor a tanár úr hátat fordított neki, felállott félig, s úgy kereste meg a
                  szemével.</p>
               <p>- Ott ül az ablaknál, utolsó előtti padba, az a mulya!</p>
               <p>Most már ő is ráismert. Ez egyszer nagyon furcsán felelt földrajzból. Azt
                  kérdezték tőle, hogy csak egy kérdésre feleljen legalább jól, hogy hol van
                  Konstantinápoly. S arra azt felelte, hogy Afrikában.</p>
               <p>De most olyan rendes, helyes kisfiúnak tűnt fel előtte, kivált, hogy az ablakban
                  ült.</p>
               <p>- Ez nem mulya.</p>
               <p>- Mulya - mondta csendesen, vagdalkozó módján Gimesi -, amék ott ül, az nekem mind
                  mulya.</p>
               <p>A tanár úr elvégeztette a feleltetést, s most újat kezdett tanítani. Az énektanár
                  nagyon furcsa ember volt, az összes tanárok közt a legfurcsább. Ez olyan furcsa
                  volt, mintha nem is tanár lett volna, hanem vendég. Nagyon udvarias volt, mindig
                  azt mondta: kérem szépen, kérem szépen, és egy kicsit mintha selypített volna:
                  kévem szépen...</p>
               <p>Ő ebből az egy tárgyból egyáltalán semmit sem értett. Nem bírta megfigyelni azt,
                  hogy mi az a kotta. Egyet jól tudott: violinkulcsot senki sem tudott szebben írni,
                  mint ő; két-három gyakorlatot is el tudott dalolni, éppen úgy, mint a nótát: É, f,
                  é, d, - f, é, d, c! - d, d, g, f, - é, é, d, c, - tam, f, é, d, c... Az a tam nagyon tetszett neki benne, csak nem tudta, mit
                  jelent.</p>
               <p>- Csöndet kérek, csöndet kérek, csöndet kéééveeeek!... - mondta a kis kövér,
                  vöröses Csoknyai tanár úr, s leintette az ő vitájukat.</p>
               <p>Aztán hozzáfogott beszélni a skáláról vagy miről... Nem volt szégyen nem érteni,
                  mert az osztályban senki sem értette. Orczy persze nevetett rajtuk, mikor
                  panaszkodtak, hogy így butaság, úgy butaság, mert Orczy zongorázni is tudott, hát
                  neki bliktri volt az egész kotta.</p>
               <p>Még legjobb az volt, mikor az egyházi énekeket énekelték, a zsoltárokat. Ezekből
                  Misi is sokat tudott, sokkal többet, mint a többiek, mert ők otthon a falusi
                  iskolában egyebet se tettek, csak mindig énekeltek.</p>
               <p>Tudta azt, hogy neki “nincs hallása”, s ez az édesanyjának igen nagy szomorúság
                  volt, mert ő, szegényke, gyönyörűen dalolt, az édesapja meg pláne első énekes volt
                  a faluban, akárhová ment, mindig a templomba ment vasárnap, s úgy vezette az
                  éneket, szinte hasított.</p>
               <p>Ő a szárazmalomban tanult meg egy kicsit dalolni. A Droftiék malmában hajtotta a
                  lovakat, az egy nagy szalmafedelű szárazmalom volt, s egy kölcsönkért lóval
                  őrölték a búzájukat, s ő hajtott egy kis ostorral, ott ülve a rendkívül nagy
                  vízszintes keréken. Egyedül volt a malom­ban egész délután, s az egyhangú
                  malomzúgásban hozzáfogott dalolni, s egyszerre csak, maga sem tudja hogy,
                  megtalálta a dallamot. Álmodozva ült a kerék hosszú küllőjén, s tetszett neki,
                  hogy a ló oly szelíden ballag körbe-körbe. Fent a verebek csiripoltak, ő pedig azt
                  dalolta, hogy:</p>
               <p>Hullámzó Balaton tetején</p>
               <p> csolnakázik egy halászlegény,</p>
               <p> hálóját a szerencse,</p>
               <p> őt pedig a kedvese</p>
               <p> elhagyta, el a szegényt.</p>
               <p>Valahogy, csak úgy véletlenül rányitott a dallamára. Ez olyan boldoggá tette, hogy
                  aztán késő, sötét estig, míg csak meg nem állították a malmot, s ki nem fogták a
                  lovat, folyton ezt dalolta.</p>
               <p>Abban az időben épített az édesapja egy új csűrt az udvaron. Mikor a szarufák fel
                  voltak rakva, s be is volt lécezve, az egy nagyon szép nyári este volt, ő
                  felmászott oda a magasba, s elkezdte dalolni, hogy:</p>
               <p>Háromszínű, háromszínű a nemzeti lobogó,</p>
               <p> mind a három, mind a három becsülettel ragyogó,</p>
               <p> mind a három mutatja, hogy magyar vagy,</p>
               <p> ha magyar vagy, tedd magadat szabadnak!</p>
               <p> Mind a három mutatja, hogy magyar vagy,</p>
               <p> ha magyar vagy, tedd magadat szabadnak!</p>
               <p>Az édesanyja csak hallgatta, hallgatta; egyszer kijött a házból, felnézett, s
                  összecsapta a kezét:</p>
               <p>- Hisz ez a gyerek tud dalolni! - s lehívta, hogy összevissza csókolja.</p>
               <p>De azért valami nagyszerűen bizony ma sem tudott, különösen ezeket a fél, meg
                  nyolcad, tizenhatod kottákat abszolúte nem bírta felfogni, pedig az énekhangpróbán
                  nagy büszkeségére bevette a tanár úr a karba altnak, ő tudott legmélyebbre
                  énekelni az osztályban. Ott azonban hatvanan fújták a kórust, s ő is elsegített
                  egy-egy hangot valahogy a többi közt. Szegény Csoknyai tanár úr nagyon járt volna
                  a kedvébe, hogy olyan jeles volt a bizonyítványa, de azért még a legnagyobb
                  jóakarat mellett sem tudott vele egyebet csinálni, egyest adhatott, de hallást
                  nem.</p>
               <p>Csak óra vége felé jutott eszébe, hogy ő ma el se mehet Doroghyékhoz, mert
                  konviktusba kell menni, azután meg már kevés idő van, s két órakor iskola, ötkor ő
                  megint felolvasni megy, azután vacsora, azután már nem szabad kimenni a
                  kollégiumból...</p>
               <p>Tizenkettőkor kiáltott Doroghynak, mert látta, hogy hamarabb elmegy, mint ő:</p>
               <p>- Doroghy!</p>
               <p>- Doroghy, Doroghy! - kiáltott Varga is.</p>
               <p>Így egész iskolai tanács gyűlt megint össze, néhány télikabátos felpakolt fiú
                  együtt állapította meg, hogy csak szerdán délután fog elmenni hozzájuk.</p>
               <p>A kis Doroghy lángvörös volt, s zavarban volt, s alig mert Misihez szólani.</p>
               <p>Misi is nagy zavarban volt, furcsán érezte magát, nem tudta, hogy fog ő
                  megtanítani valakit valamire.</p>
               <p>Igaz, az elemiben mindig ő volt a leckéztető. Egyszer a tanító úrtól ki is kapott,
                  a tanító úr nagyon mérges ember volt, s kivette a dézsából a dézsahordó rudat, s
                  azzal vágott végig a fején, mert nem tudott felelni Drofti Károly, akit a keze alá
                  adott. Akkor az ő feje feldagadt akkorára, mint egy dinnye; az édesanyja nagyon
                  ingerült lett, véletlenül éppen ott volt a faluban a doktor, s az édesanyja
                  mindjárt elküldött érte.</p>
               <p>A kis öccse ment el, a testvére, aki már szintén iskolás volt s az iskola előtt
                  kellett elmennie a községházára. A tanító úr pedig véletlenül kint állt, s úgy
                  látszik, megbánt valamit, s meg­szólította figyelmeskedésből a gyereket, hogy hova
                  megy. Ez pedig egyszerűen megmondta, hogy megy az orvosért, mert a Misi feje
                  akkorára dagadt, mint egy dinnye.</p>
               <p>- Hm, de nagy tudós az a ti anyátok! - mondta a tanító mérgesen, azzal fogta a
                  gyereket, nem eresztette tovább, hanem eljött ő maga a beteghez.</p>
               <p>Misi még most is emlékszik, hogy megrémült, mikor belépett az öccsével a tanító
                  úr, nem azért, mintha félt volna tőle, hogy újra kikap, hanem éppen azért, mert
                  restellte, hogy a tanító megtudja, hogy ellene áskálódnak...</p>
               <p>A tanító úr aztán leült náluk, elbeszélgetett, s nem hívattak orvost, hanem azóta
                  igen jó barátságban vannak a szüleivel, mert megismerték egymást, hogy az ő
                  édesanyja, ha ácsmes­terné is, de paplány. S a tanító úr is elmondta, hogy neki
                  papnak kellene lenni, de szerelemből megházasodott, azért lett csak tanító.</p>
               <p>Némi aggódással gondolt rá a kis Misi, hogy vajon most is megkapja-e a dézsarudat
                  azért, mert tanít valakit...</p>
               <p> </p>
            
         </div>
         <div type="chapter">
            <head>ÖTÖDIK FEJEZET</head>
          
               <head>amelyben a kisdiák családok életébe keveredik bele, s olyan dolgokról hall, és
                  olyanokat lát, amik nem tartoznak a gimnáziumi tananyaghoz: például szerelmes
                  leveleket közvetít, ami szintén hiányzik az “államilag jóváhagyott”
                  tantervből</head>
               <p>Doroghyék egy nagyobb parasztházban laktak, a ház első végében. Hátul laktak a
                  házigaz­dáék.</p>
               <p>A ház kívülről fehérre volt meszelve, de belülről a szobák pingálva voltak, ez
                  tette őket urasabbá. Két szobájuk volt, az utcainak volt három ablaka, kettő az
                  utcára, egy az udvarra, az udvarinak két ablaka a tornácra.</p>
               <p>Ők a belső szobában tanultak mindig, az utcaiban, a nagy ovális asztal mellett, s
                  rendesen lámpát kellett gyújtani a végén, mert december felé járt az idő, és hamar
                  setétedett.</p>
               <p>Volt ott egy csomó ember abban a lakásban, magas, nagy nők, de ő valami két hétig
                  nem tudta őket megkülönböztetni egymástól.</p>
               <p>Azt nem szerette, hogy annyi nő van ott, három felnőtt lány. Különösen volt köztük
                  egy kisebb, az mindig vihogott, nagyon utálta érte.</p>
               <p>Doroghyt otthon Sanyinak hívták, még helyesírást sem tudott, még a szorzótáblát
                  sem tudta, latinból olvasni nem tudott, kétségbe kellett esni rajta, hogy fogja ő
                  ezt megtanítani valamire.</p>
               <p>Legokosabb az lett volna, ha megmondja a szüleinek vagy a tanár úrnak, de ez még
                  akkor nem jutott eszébe. Úgy gondolta, hogy őt nem azért állították mellé, hogy
                  vádaskodjon rá, hanem, hogy megtanítsa arra, amit nem tud. Az ám, de hogy?</p>
               <p>Ha valamit nem tudott, akkor ő mindig visszább ment egy kérdéssel, mert ha nem
                  tudja egy igének ragozni a coniunctivusát, akkor próbáljuk először az
                  indicativust. Ha nem tudja a futurumot, a jövő időt, akkor lássuk előbb a jelen
                  időt, a praesenst.</p>
               <p>De aztán kiderült, hogy még azt sem tudja, mi a különbség a praesens és a
                  perfectum, a jelen és a múlt közt. Akkor nekiállott, hogy ezt megértesse vele:
                  hogy a cselekvésnek a három fő történési idejét kivilágosítsa előtte.</p>
               <p>Igen, de aztán észrevette, hogy nemcsak a plusquamperfectumokat nem tudja, s
                  nemcsak az igeragozással nincs tisztában, de még a főnévragozással sem: azt sem
                  tudja, hány tő szerint osztályozzák a főneveket. Tehát még visszább kellett menni
                  egy egész esztendővel, s legvégül vissza a legelső leckére, mert még azt sem tudta
                  lefordítani, hogy alauda volat... rana coaxat... Pedig ez volt a
                  Békési-nyelvtanban legelső lecke tavaly.</p>
               <p>Mivel azonban mégis kellett a holnapi napra is készülni, borzasztó bajok voltak a
                  repetí­cióval.</p>
               <p>Hogy lehet ismételni annak, aki mindennapra új leckét kell hogy megtanuljon,
                  jóllehet a tavalyit sem tudja?</p>
               <p>Kétségbeesett vergődés volt ez a tanulás, s neki a szája elfáradt a sok
                  kérdezésben, mert természettől jó tanítónak születve, önkéntelenül inkább tett
                  húsz kérdést, mint hogy egyszer megmondjon valamit: mindent belőle magából akart
                  kihozni, öntudatlanul is logikai kapcso­latok alapján építeni fel.</p>
               <p>Erre azonban sem elég idő, sem elég erő nem volt egyiküknél sem.</p>
               <p>- Mit csinált maga, mikor ezt tanultuk? - mondta idegesen.</p>
               <p>Mivel Sanyika erre sem felelt, ezt is végigkérdezte, egy csomó keresztkérdéssel,
                  mert mégis kíváncsi volt, hogy lehet, hogy semmit nem tud olyan leckékből sem,
                  amiket különös figye­lemmel tanított meg s gyakorolt be a tanár úr.</p>
               <p>- Mégis mondja el nekem, mit csinált maga ekkor meg ekkor?</p>
               <p>Sanyika törte a fejét, aztán azt mondta:</p>
               <p>- Akkor?... akkor éppen négyest fogtam be.</p>
               <p>- Mit?</p>
               <p>- Négyest.</p>
               <p>- Milyen négyest?</p>
               <p>- Az nagyon nagyszerű: fogni kell négy legyet s cérnával összekötni, és szántanak,
                  de az igazán nagyszerű.</p>
               <p>A kis nevelő tátott szájjal hallgatta.</p>
               <p>- Szántanak?</p>
               <p>- Igen, ki kell csepegtetni egy jó kis tintacseppet, és azon ha keresztülmennek,
                  akkor barázdát húznak...</p>
               <p>A nevelő maga is nevetett, ezen a kis zsivány megbátorodott, s azt mondja:</p>
               <p>- Számtanórán pedig, tudja, mi a nagyszerű?... Fog az ember pókot, sokat lehet
                  fogni a hátsó udvaron, a reterátba, akkor annak a lábát kiszedni és megszámolni,
                  hogy egy láb hányat kaszál...</p>
               <p>- Hát földrajzórán?</p>
               <p>- Földrajzórán? - mondta alamuszian Sanyika - akkor nincs rá idő. Mert akkor
                  figyelni kell.</p>
               <p>- Mire?</p>
               <p>- Hát hogy mikor lehet röhögni az öreg Názón.</p>
               <p>Nyilas nevetett, aztán komoly arcot vett fel, s tovább vágta a fát: verte a fejébe
                  a leckét.</p>
               <p>Mert azért jó fiú volt Sanyika, olyan szép tiszta kisfiúcska. A tornában ugyan
                  feljebb állott vagy tízzel őnála, de azért nem látszott nagyobbnak, mert olyan
                  szerényen összehúzta magát, hogy senki se vegye észre, hogy a világon van: ennek
                  köszönhette, hogy átcsúszott az első osztályból a másodikba. Sőt azt is, hogy
                  nincs minden tárgyból intője.</p>
               <p>Egyszer, úgy két hét múlva, a középső lány mindennap kezdett beülni hozzájuk az
                  órára. A kis nevelő először zavarban volt, nagyon feszélyezte, hogy hallgatják,
                  mert úgy érezte, hogy ellenőrzik, de a lány nem szólt bele egy szóval sem a
                  beszédjükbe, kézimunkázott.</p>
               <p>- Itt világosabb van, mint az udvari szobában - mondta egyszer.</p>
               <p>Így aztán hagyták, de halkabban beszélt Misi is, mint mikor csak ketten
                  voltak.</p>
               <p>Hanem egyszer éppen hónap utolsó napján este, csak megszólalt a lány:</p>
               <p>- Ennél a Sanyikánál butább gyereket én még nem láttam.</p>
               <p>Misi rémülten nézett fel erre a szakszerű megjegyzésre.</p>
               <p>A lány egész piros volt, előrehajlott a kézimunka felett, s gyönyörű szép lány
                  volt. Fekete bogárszeme volt, s az úgy csillogott, mintha külön világított volna,
                  az arca piros volt, de azért gyenge fehér a széleken, s amikor szólt, roppant sok
                  porcelánfehér fog volt a szájában. Ez volt rajta a legfeltűnőbb.</p>
               <p>Sanyika összehúzta a szemét, arcát, s egészen kicsi lett, a száját
                  kicsucsorította.</p>
               <p>Misi nem tudott szólni, úgy elcsodálkozott a lány szépségén.</p>
               <p>- Egészen megöli magát evvel a csacsival - kiáltott a lány -, no, én nem tanítanám
                  ezt, ha nekem adnák a bécsi Szent-István-templomot gombostól! - s erre elkezdett
                  nevetni.</p>
               <p>Ahogy nevetett, a fogai a lámpavilágon szikráztak, s a hangja úgy csilingelt, mint
                  valami kalitkában levő kis madáré.</p>
               <p>- Dehogy volna nekem hozzá türelmem!...</p>
               <p>Aztán újabb nevetéssel azt mondja:</p>
               <p>- Még a kétszerkettőt se tudja!...</p>
               <p>A kis Nyilas szokása szerint rettentően elpirult, s jobban zavarba jött, mint
                  Sanyika.</p>
               <p>- Nem lehet hamarább tudni neki, mert előbb pótolni kell a tavalyit - mondta
                  mentegetődzve.</p>
               <p>- Pótolni kell neki az elemit - mondta újabb nevetéssel a lány.</p>
               <p>- Nem, kérem...</p>
               <p>A lány mosolyogva nézett rá.</p>
               <p>- Kitől tanult maga tanítani?</p>
               <p>A kis nevelőt újabb pirulási roham öntötte el, mert csakugyan neki nagy vakmerőség
                  volt vállalkozni erre a tanításra.</p>
               <p>- Hát én csak úgy segítek Sanyikának, hogy eszébe jusson, mert tudja azt ő is,
                  amit én, csak nem jut eszébe.</p>
               <p>- Én nem tudnék tanítani senkit a világon - mondta a lány, s a hajába nyúlt. Nagy
                  haja volt, sötétbarna, nagy haja, s zilált frizurában volt a fején, nagyon jól
                  állt neki.</p>
               <p>- Pedig az jó - mondta Misi lelkesen.</p>
               <p>- Micsoda? Tanítani?</p>
               <p>A lányon a legnagyobb álmélkodás látszott, amely a kacagással volt határos.</p>
               <p>- Igen... én azt hiszem, annál nincs nagyobb öröm, mint valakit megtanítani
                  valamire, amit nem tud, és nagyobb jótétemény sem.</p>
               <p>Elzavarodott ettől, hogy ilyen nagyot mondott, mert még nem volt hozzászokva, hogy
                  vala­miről nyilatkozzék; talán ez volt az első eset életében, hogy idegen előtt
                  kijelentett valamit, amit igaznak tartott.</p>
               <p>- Én nem tudnék tanítani - mondta a lány, s elbiggyesztette a száját. Aztán újra
                  felnevetett: - De tanulni se, senkitől! Mikor a Dóczyba jártam, én mindent tudtam,
                  pedig sose néztem bele se a könyvbe.</p>
               <p>- Hová járt? - kérdezte figyelmesen a kisfiú, mert nem tudta mi az: gimnázium.</p>
               <p>- A Dóczyba.</p>
               <p>- Mi az?</p>
               <p>- A Dóczy? - s a lány csengően felkacagott - maga még azt se tudja?</p>
               <p>A kisfiú zavarba jött, s elpirult, azt hitte, neki mindent tudnia kell.</p>
               <p>- No, majd megtudja egypár esztendő múlva - mondta a lány hamis mosollyal, s
                  furcsán nézett a kisfiúra.</p>
               <p>Ez rögtön elszemérmeskedte a dolgot, megérezte, hogy ez valami olyan fiús dolog,
                  ahogy a fiúk maguk közt beszéltek a lányokról, s olyan zavart lett, hogy alig
                  tudott visszatalálni a könyvhöz, isten ments, hogy a lányra ránézett volna még
                  egyszer.</p>
               <p>Ez csendesen nevetett magában, s felemelte a hímzését.</p>
               <p>Néhány másodpercig szótlanul ültek, mert Misi nem tudta, mit szóljon, hogy
                  folytassa a leckét... Most már restellte magát, s nem mert a lány előtt
                  beszélni.</p>
               <p>Akkor újra megszólalt a lány.</p>
               <p>- Azér ilyen buta gyereket nem is képzeltem, mint ez a Sanyika.</p>
               <p>Sanyi felemelte a szemét, Misi észrevette, hogy a szeme éppen, de éppen olyan,
                  mint a lányé, csillogó és fekete, és hosszú szempillája van.</p>
               <p>- Buta! - mondta Sanyi nyújtott hangon. - Jobb vóna, ha nem vennél japán
                  legyezőt.</p>
               <p>A lány bíborpiros lett, az arca csaknem kicsattant, a kisdiák látta, mert
                  odalesett rá, s látta, hogy pillanatokig nem tud szóhoz jutni.</p>
               <p>Akkor higgadtabb hangon így szólt:</p>
               <p>- Erre nem buta, a kis szemtelen... hogy pimaszkodjék...</p>
               <p>A kis nevelő rettentő kínosan érezte magát a testvérek veszekedése közben,
                  megdöbbenve s rendreutasítólag nézett Sanyikára.</p>
               <p>- Hatvan krajcár! - mondta dünnyögve, de élesen Sanyika.</p>
               <p>A leány elvesztette a kevés higgadtságát:</p>
               <p>- No, még csak az van hátra, hogy a kis taknyosok is kritizáljanak.</p>
               <p>- Taknyos vagy te, tudod! Törüld meg az orrod.</p>
               <p>- Majd én megtörülöm a tied, te szemtelen! - kiáltott fel a lány, s felpattant. -
                  Nézzétek csak, inkább tanulnád meg, hogy mennyi hétszer nyolc! Te gyalázatos! Így
                  kell beszélni velem?</p>
               <p>Misi egészen elvesztette a fejét, még ilyen veszekedést testvérek közt nem
                  látott... legfeljebb otthon, ő meg az öccsei, de az nem számít, mert az otthon
                  volt, s ők fiúk, s...</p>
               <p>Ebben a percben felpattant az ajtó, s belépett rajta Viola, a tiszta feketébe
                  öltözött legnagyobb lány, mint egy fúria. Úgy jelent meg, szinte öldökölt a
                  szemével, már odakint régen kínosan lesték, hogy mit csinál ez a Bella,
                  megállította a tanulást, s mikor lesz már vége?</p>
               <p>Sanyika nem várt semmit, a nénje felé kiáltott nyávogva:</p>
               <p>- Nem hagynak tanulni! Minek kell nekik idejönni, mikor tanul az ember?</p>
               <p>A vénlány szigorúan szólt a húgához:</p>
               <p>- Légy szíves, gyere ki, kérlek.</p>
               <p>De a hangja olyan volt, mint a kés.</p>
               <p>- Mindig belebeszél a tanulásba - siránkozott álnokul Sanyika.</p>
               <p>- Ó, a hazugkirály! - kiáltott a lány.</p>
               <p>- Kérem szépen, még sose szólott bele - mondta Misi.</p>
               <p>- Most is azt mondta, hogy buta vagyok - dünnyögte árulkodva Sanyika.</p>
               <p>A vénlány el akarta simítani a dolgot, és édeskésen mondta:</p>
               <p>- Nem kell olyan érzékenynek lenni, Sanyika. Te csak tanulj, fiacskám, hogy jó
                  legyen a bizonyítványka.</p>
               <p>- Ha nem hagynak.</p>
               <p>- Dehogynem hagynak, dehogynem hagynak, szeretném azt látni, hogy téged valaki ne
                  hagyjon tanulni!</p>
               <p>A másik lány összedobálta a holmiját.</p>
               <p>- Szemtelen kölyök, még hogy én nem hagyom: éppen megesett a szívem, hogy hogy
                  kell, de hogy kell vele kínlódni, még azt se tudja, hogy mennyi hétszer nyolc.</p>
               <p>- Azzal nem fogja jobban tudni, ha valaki mérgesíti.</p>
               <p>- Mindig belebeszélnek.</p>
               <p>- No, majd megkérjük Bellát, hogy többet ne jöjjön be a szobába, míg ti tanultok,
                  ugye, kedves Nyilas?</p>
               <p>Nyilas, a kedves, szerette volna, hogy ha Bella bent lett volna a szobában, most
                  már sajnálta, hogy nem fogja többet látni, mert igazán oly gyönyörű szép lány,
                  kivált a nénje mellett, aki sovány, és a szemöldöke teljesen össze van nőve.</p>
               <p>- Felőlem tanulhat; de éppen hogy nem akar! - mondta Bella.</p>
               <p>- Csak hagyjuk - mondta a vénlány -, ebben neked is van részed. Ha annak idején
                  egy kicsit foglalkoztál volna vele, akkor most másképp nézne ki a gyerek.</p>
               <p>- Inkább felakasztom magam - szólt Bella indulatosan. - Lehet evvel
                  foglalkozni?!</p>
               <p>- Kell is!... - szólt kegyetlen hangsúllyal Viola.</p>
               <p>Szünetet tartott, aztán folytatta:</p>
               <p>- Ennek kell tanulni!... ez fiú... Ennek cél a tanulás!... Ennek állása lesz, s kenyeret fog keresni és jövőt...</p>
               <p>A kisdiák ijedten nézett a vénlányra, ő is találva érezte magát, mintha neki is
                  szólott volna a lecke. Mert erre még nem gondolt eddig: hogy ember lesz valaha
                  valakiből, s csibukkal fog sétálni a gangon... hogy azért kell megtanulni az
                  ablativus absolutust... és bejön a cseléd megmondani, hogy: tekintetes úr,
                  megellett a koca... vagy a hivatalba sétál fekete ruhában... Az még nem tűnt fel
                  előtte, hogy mindaz a lecke, amit el kell napról napra végezni, csak valami
                  akadálysorozat, amit át kell ugrálni, hogy a végén valami jó, békés, uras
                  hivatalba kerüljön az ember... Ha erre gondolt volna, még kiállhatatlanabb lett
                  volna az egész tanulás... Ezért tanulni a törtszámokat... és nem azért, mert az
                  érdekes?... Ő mindig ezzel érvelt Sanyika előtt: hogy nézze csak, milyen furcsa!
                  Furcsa, hogy ez igaz!...</p>
               <p>A vénlány pláne egyenesen odafordult a kisdiákhoz, mint egy élő bíróhoz, aki most
                  az ő családi perpatvarukból levonja a maga véleményét, s hevesen, erősen a
                  következőket mondta hihetetlen erővel, gyorsasággal s egész szónoki
                  lendülettel.</p>
               <p>- Ne gondolja kedvesem, hogy mi mindig ilyen koldusok voltunk. Hálaistennek, most
                  sem, annyira nem, mint amennyire látszik. Ó, de az én nagyatyámnak még óriási
                  uradalma volt, tíz-tizenkétezer hold, amit azonban a lófuttatás, a bécsi klubélet,
                  meg a kártya elvitt. Többek között, mikor építették a balatonsomosi vasutat, akkor
                  ő az első vonatot kibérelte, hogy abban senki más nem ült, csak ő egymaga. Éppen
                  úgy, mint a négyesfogatán. Belekerült neki száz­hetvenezer forintba, mert a
                  részvények nagy részét megvette hozzá. Most jó volna, ha százhetven forint volna
                  belőle...</p>
               <p>A kisdiák azt gondolta, hogy ez nagyszerű és nagyon csodálatos, és csodálkozva
                  hallotta, és restellte magát amiatt, hogy a lány erről beszél neki, mert az
                  felesleges, sőt illetlen, de egy kicsit büszke is volt, mint mikor az édesanyja
                  egyszer elküldte otthon a levélhordó asszony lakására, hogy le ne maradjon a
                  levél, s az a postásné akkor este úgy beszélt vele, mint egy felnőttel, s mindent
                  elmondott, még azt is, hogy az urának kilóg a hurkája, úgy kell minden este
                  bepakolni, s nem tud miatta dolgozni. De ő akkor azt igen komolyan hallgatta, mert
                  akkor először érezte, hogy komoly, felnőtt emberszámba veszi őt, a majdnem úri
                  gyereket, a szegény, nyomorult postásné.</p>
               <p>De a vénlány nagy hévvel folytatta:</p>
               <p>- Ez azonban mind nem baj, ez a gyerek még mind elérheti!... Én már leszámoltam az
                  élettel: én már csak cseléd maradok, a testvéreim szolgálója, meg lehet nézni a
                  kezemet, veres, kifújta a szél, s fel van cserepesedve, s a ruhám és a cipőm: ez
                  nekem mind nem fáj, mert tudom, hogy kicsi gyerekkoromtól én vagyok ennek az
                  életnek itt az áldozatja: a drága mamám beteges, a kedves atyám boldogtalan, s
                  nekem kellett cselédnek lenni a háznál, mert mégis vannak dolgok, amiket el kell
                  végezni, ugyebár... Igen, egy igavonóra szükség van, aki haj­nal­ban kél, és
                  éjféltájban fekszik, s ez én vagyok; a mi házunk, az kórház és nevelde: az egyik
                  ágyban fekszik, a másik kisasszony, csak én vagyok a ló!... Mintha bírnám; de ha
                  még bírnám! Ezek a parasztok, akik arra születtek, ezek nem értik, persze, azt
                  hiszik, mindenki olyan, mint ők, de az én lábaim már odavannak... ha a piacról
                  hazahozok tíz kilót, akkor már csak esem ágyba. De ez mind semmi...</p>
               <p>Nagy lélegzetet vett szegény lány, s rámutatott Sanyikára, mint egy
                  győzelemre:</p>
               <p>- A fő, hogy ezt idáig neveltem... ez mindent rendbe hozhat, csak neki legyen jó
                  bizonyít­ványa.</p>
               <p>Keserűen bólintott:</p>
               <p>- Én? Én hiába tanultam volna! Az én eszem olyan volt, mint a tűz, és bennem volt
                  akarat: aki most lát, az nem tudja, ki voltam én!... De mit érek vele, ha
                  kitanulok is? Lehet belőlem postáskisasszony! Annyi ma is vagyok!... Vagy mint
                  ezek a kisasszonykák?... Őket kitanít­tattam, de ez is kár volt... mire mennek
                  vele?... Szegény lánynak minél többet végez, annál rosszabb, mert csak az igénye
                  nő meg, de nem tehet semmit... Ez a gyerek, ez szegényke, akármilyen keservesen
                  is, csak végezze el az érettségit, akkor már mehet Pestre... Akkor már kész: abban
                  a pillanatban, ahogy a matúrája megvan, ő éppen ott van, ahol elhagyta a család
                  ezelőtt negyven évvel; ő újra Nagytárkányi és Bertóthi Doroghy lesz, nyitva neki
                  az összes rokonnak a palotája, a kaszinó, a klubok, már az egyetemen gyerekség
                  lesz átmennie, akkor már annyi pénze lesz az onkliktól meg a tantiktól, hogy
                  lumpolhat, és amit akar... De most, csak most ebben a hét esztendőben kell
                  összeszednie magát, neki is, nekünk is, mint a Hamu­pipőkének; a szegénységen,
                  azon bizony a maga erejéből kell mindenkinek átvergődni... Kihez menjen ez a
                  szegény lányka? Van Debrecenben még egy ilyen gyönyörű gyermek?... Bertóthi és
                  Mieskieviczky vér, s itt kell neki elhervadni a parasztvityillóban... Mit
                  csináljak vele, hova tegyem, ruha nélkül, cipő nélkül?... Egy bálba el nem
                  vihetem: hát én, én voltam bálba valaha?... Férjhez adni? Kihez adjam?... Lesz
                  belőle polgárasszony: ténsasszony, és majd ő is fog járni a piacra, igen, hiába
                  nevetsz, szegénykém, fogsz te még kosarat cipelni a piacról...</p>
               <p>A kisdiák úgy nézett rájuk, s a szép lányra, mint valami rettenetes sors, valami
                  iszonyú jövő reménytelen áldozatára.</p>
               <p>- Ez a gyerek?... Odeschalchi lányt vehet feleségül, Esterházy lányt, Károlyi
                  lányt, akit akar, aki tetszik neki...</p>
               <p>Nagyot sóhajtott, s a homlokát megsimította vörös tenyerével:</p>
               <p>- Azért kell neki jó bizonyítványt szerezni... Azért nem sajnálok én semmi
                  fáradságot, áldozatot érte...</p>
               <p>Rátette a kezét a kis Sanyi fejére, s gyengéden megsimogatta:</p>
               <p>- Tanulj, fiacskám, tanulj, tanulj, kedves kis angyalom, kis babám, tanulj, édes
                  kis gyémán­tom, tanulj, te ne törődj semmivel, neked mindig lesz mindened, csak
                  tanulj, lesz ruhád, cipőd, füzeted, rajzpapírod, írhatsz, rajzolhatsz, amennyit
                  akarsz, tanulj franciát, majd zongo­rázni, sportot, mindent: aztán majd meglátod,
                  milyen hálával gondolsz vissza a te vén zsém­bes nénédre valaha... csak te
                  tanulj... Dehogy fogunk mi téged zavarni... isten ments... sem én, se Bella... se
                  senki... Érted?</p>
               <p>És gyöngéden, kimondhatatlan szeretettel ölelte át a fiúcska szép kis fejét.</p>
               <p>A másik szobába jött valaki, s odafigyeltek mindnyájan, férfihang hallatszott.</p>
               <p>A kisdiák mindjárt gondolta, hogy az apa lehet, mert mindenki zavarba jött.</p>
               <p>A vénlány kinyitotta az ajtót, s abban a percben megjelent ott egy óriási,
                  gyönyörű, szakállas, nagy prémbundás férfi.</p>
               <p>Egész rémülettel nézett rá a kisdiák, mert még sose látta, olyan volt ez a férfi,
                  mint egy hős a Történelmi Arcképcsarnokból. Petneházy a budavári ostromon, vagy
                  Bercsényi Miklós, a Rákóczi vezére. Kivált itt, Debrecenben, a kis köpcös emberek
                  jókedvű, mosolygó, pedrett bajszú országában.</p>
               <p>Tisztelettel felállott előtte.</p>
               <p>Sanyika felugrott, s furcsa, bizalmas bátorsággal hozzászaladt s megcsókolta a
                  kezét, azután a száját.</p>
               <p>A lányok kezét csókolommal köszöntek.</p>
               <p>- A mi kis barátunk - mondta a vénlány -, a kis Nyilas Mihályka. Tudja, apa, aki
                  együtt készül a leckére Sanyikával.</p>
               <p>Az apa csendesen, derűs mosollyal bólintott a gyerekre, aztán leült, úgy
                  leeresztette magát az asztal mellett egy székre, s szó nélkül, valami kellemes
                  mosolygó nézéssel bámult maga elé.</p>
               <p>- Megfázott papa? - kérdezte a vénlány.</p>
               <p>Nem szólt, nem is intett, csak az ajka mozdult meg a nagy bajusz alatt.</p>
               <p>- Ott nálatok annyira fűtenek, hogy az embert megütheti a guta - mondta, s az
                  asztalra könyökölve a homlokát megsimította.</p>
               <p>- Tessék ideadni a kabátot - szólt Bella s lehúzta az apjáról a nagy bundát. A
                  bunda kopott volt, de belülről is szőrmével volt bélelve.</p>
               <p>A kisfia az ölébe telepedett.</p>
               <p>- Mit tanulsz?</p>
               <p>A fiú vállat vont.</p>
               <p>A nagy ember most Misire nézett, s ez szolgálatkészen mondta:</p>
               <p>- Most a számtant tanultuk: közönséges törtekkel a négy alapműveletet.</p>
               <p>Az apának megmozdult a szemöldöke, s jobban ránézett Misire.</p>
               <p>- Ezt? - szólt.</p>
               <p>- Igen.</p>
               <p>Az apa szórakozottan forgatta egy ujjal a vékony könyvet.</p>
               <p>- Ez az egész?... Hát te olyan szamár vagy, hogy még azt se bírod megtanulni -
                  mondta, és az a szó, hogy szamár vagy, olyan kedves volt; pedig látszott, hogy
                  bántani akarta a fiacskáját, de az csudálatosan egy cseppet sem félt tőle,
                  belebújt a szakállába, s ujjaival simogatta.</p>
               <p>- Bizony, csak pirongassa meg apa - szólt Bella élesen -, még a szorzótáblát se
                  tudja, olyan buta...</p>
               <p>Az apa hallgatott. Misi félt, hogyha ez a nagy ember megmozdul, valami
                  összetörik.</p>
               <p>- Buta... Nem buta talán... csak szamár... - s megint azzal a furcsa mosolygással
                  ejtette előre a fejét.</p>
               <p>- Apa, Bella japán legyezőt vett hatvan krajcárért - mondta árulkodva Sanyika.</p>
               <p>- Mi? - mordult fel az apa.</p>
               <p>- Azért mond engem butának, mer megmondtam.</p>
               <p>- Majd ki is hajítom a legyezőjével együtt! - morgott az apa.</p>
               <p>- Csak ne szájaskodj, mert egyszer pofon ütlek, tudod! - nyelvelt Bella
                  mérgesen.</p>
               <p>- Nagyon félek tőled!</p>
               <p>- Megkaphatod nagyon hamar.</p>
               <p>- Majd megkapod te is apától, biztosítalak!</p>
               <p>Misi egész odavolt, míg ezt hallgatta.</p>
               <p>És a legcsudálatosabb az volt, hogy az apa nem szólt semmit, sem nem haragudott,
                  se fel nem háborodott, se nem nevetett, csak folyton azzal a kissé merev s
                  egyforma mosolygással nézett maga elé.</p>
               <p>Ők próbáltak volna az édesapjuk előtt ilyen hangon veszekedni! Már réges-régen
                  kirepültek volna a szobából! Civakodnak ők eleget, mert a kisebbek nagyon rosszak,
                  nem akarnak szót fogadni, s még csúnyábban is lármáztak, mikor jól összekaptak, de
                  idegenek előtt nem, s a szüleik előtt meg pláne soha egy rossz szót se mertek
                  volna.</p>
               <p>- Meg fog bukni? - kérdezé egyszer az apa, s rámeredt Misire.</p>
               <p>Ez megrémült ettől, s elkezdett reszketni, minden pillanatban azt várta, hogy
                  átnyúl az aszta­lon s felkapja és kettétöri, mint egy mézeskalácsot.</p>
               <p>- Remélem, hogy nem, isten ments! - mondta aztán.</p>
               <p>- Majd jó lesz suszterinasnak! - szólt az apa csendesen.</p>
               <p>- Apa nagyon könnyen veszi - mondta a nagylány -, ahelyett, hogy megfogná, s
                  megrázná egyszer... hogy tudná, hogy komoly dologról van szó... Akit gyermekkorába
                  nem vernek meg, abból nagy korába se lesz jó ember...</p>
               <p>- Hozd be a vacsorát - mondta az apa.</p>
               <p>Erre elhallgattak.</p>
               <p>Most besomfordált egy sápadt asszony, a mama, meg a legkisebb lány, az most is
                  nevetgélt, az anyját a hóna alatt fogva, támogatta, s a fejét lesütötte, úgy
                  nevetett.</p>
               <p>A mama félt, hogy valami baj lesz, azért vánszorgott be. Leült az asztal mellett
                  egy székre, olyan sápadt volt, mint a vászon, s iszonyúan sovány.</p>
               <p>A kislány hamar elszaladt az ajtóhoz, az ajtófélfához, odatámaszkodott, s csak a
                  halk kunco­gása hallatszott, akárki akármit mondott, ő csak nevetett.</p>
               <p>Egy ideig csönd volt a mama miatt, akkor a vénlány így szólt:</p>
               <p>- Nekem tanul?... Nekem nem tanul!... (A kislány erre felnevetett, de a kezével
                  betakarta a száját.) Apának tanul?... Mamának tanul?... Bellának vagy Ilikének?...
                  (Erre a kislány görcsö­sen felhahotázott, s kiszaladt a másik szobába.) Saját
                  magának tanul: amit tanul, az az övé...</p>
               <p>Újra csönd volt, aztán a kis Ilike, aki olyan tizenhárom éves, hirtelenpiros arcú,
                  kis fekete lány volt, lassan újra besomfordált az ajtóig, mert nagyon kíváncsi
                  volt, s egy szót sem akart elveszíteni; akkor a mama megszólalt, halkan:</p>
               <p>- Bizony magának.</p>
               <p>A vénlány kapott rajta:</p>
               <p>- Ha én tanulhattam volna! Én bizony tanultam volna! (Ilike kacagása hátulról úgy
                  rezgett, mint egy gerlice turbékolása.) Jaj, istenem: éppen most végeztem volna el
                  az egyetemet!... (Ilikéből erre kirüffent a hahota, most már teljes tüdőből.) No,
                  ez mit nevet?... Te, te rossz lélek, mit vihogsz?!... (Ilike sikkantva kacagott, s
                  a két öklével tömte a száját.) Te tanulhatsz, igen, éppen mondom, hogy milyen
                  igazságtalanság: ha egy lány az eszével a csillagokat éri is, akkor is csak egy
                  rossz szolgáló marad, de ebből, ha csak fel tudom vakarni
                  az egyetemig, mindjárt Nagytárkányi és Bertóthi Doroghy lesz!...</p>
               <p>Ilike újra kitört, és sikoltó kacagását most már futva vitte ki még a másik
                  szobából is, ki az udvarra.</p>
               <p>Az apa hátradőlve ült a széken, s dúdolni kezdett egy nótát:</p>
               <p>Kis kutya, nagy kutya</p>
               <p> nem ugat hijába...</p>
               <p>Ahogy a dalt dúdolta, a lehelete átcsapott az asztalon, s Misi rémülten és
                  iszonyodva érezte meg a bor szagát.</p>
               <p>Iszonyodva és rémülten nézett rá a gyönyörű férfira, mintha kígyót vagy sárkányt
                  látna: az ő apja is ivott, mikor szerződést kötött a parasztokkal, de olyankor ő,
                  az édesanyjával hetven­hétszeres kínt állottak ki.</p>
               <p>Eszébe jutott, hogy már ötre jár az idő, felállott, köszönt, s gyorsan elment.</p>
               <p>Kint nagy szél volt, majd elvitte.</p>
               <p>Az öregúrnál fáradt volt és szórakozott, az olvasás egy kicsit döcögött, ez a mai
                  délután nagyon a szívére ment.</p>
               <p>Nem volt tisztában ezekkel az emberekkel, mindeniket szerette, s valamennyire
                  haragudott. Sanyira persze legjobban, amiért nem tanul. Nincs semmi más dolga. És
                  neki érdemes!</p>
               <p>A nagylányt tisztelte, hogy olyan vörösek a kezei, s feláldozza magát, de azért
                  mégis nagyon goromba.</p>
               <p>Bella, istenem, milyen gyönyörű lány, mint egy királykisasszony; csak azt a kis
                  röhincset csodálta, hogy senki se pofozta fel. Az még akkor is, mikor ő kijött,
                  ott kuporgott a folyosón s nevetett. De min is: igen, hogy a vénlány most végezte
                  volna az egyetemet... Hogy erre gondolt, egyszerre ő is elkezdett nevetni... s
                  olvasás közben, hogy eszébe jutott, nevetni kellett, alig tudta lenyelni a
                  nevetést. Milyen buta az a kislány... Az a legbutább az összes buták közt... S
                  ezen ismét nevetni tudott volna.</p>
               <p>Este éppen november harmincadika estéje volt, s az öregúr kikészítve tartott neki
                  három ezüst forintost.</p>
               <p>- Köszönöm szépen - mondta, s betette a kis tárcájába, amelyben nem volt csak négy
                  krajcár, ebben a hónapban tizenkét krajcárból élt meg, szerencséjére nem kellett
                  venni semmit.</p>
               <p>De most három forintja van, ott van jó helyen a reskontó mellett.</p>
               <p>Táncolva s boldogan ugrált hazafelé, nem bánta ő most sem a Doroghyék bajait, sem
                  a szelet, sem a jövőt: három forint volt a zsebében.</p>
               <p>Csak azt sajnálta, hogy nem mutogathatja meg mindenkinek, de nem merte a coetusban
                  mutatni, mert félt, hogy el kell akkor fizetni.</p>
               <p>Most már szívesen várta holnap Csigainét, már ki tudja fizetni neki a forint húsz
                  krajcárt, mert a múlt hónapban adós maradt hatvannal, most már jöhet.</p>
               <p>Forint nyolcvana marad a jövő hónapra: venni fog négy festéket, egy aranyat, egy
                  ezüstöt; az arany tizenöt krajcár, az ezüst festék tíz.</p>
               <p>Venni fog ceruzát is meg színházjegyet.</p>
               <p>Másnap vasárnap volt és december elseje.</p>
               <p>December: ez a név valami ünnepélyes és titokzatos hatással volt rá. Mintha valami
                  nagy dolog jelentése volna az, hogy december lett: karácsony is lesz ebben a
                  hónapban, meg szilveszter. December, karácsony, szilveszter, csupa olyan nagyszerű
                  szavak.</p>
               <p>Mégis valahogy meg kellene ünnepelni, valahol meg kell jelennie: eszébe jutottak
                  Törökék.</p>
               <p>Régen nem volt náluk, mióta munkával van elfoglalva, azóta egyszer sem, pedig
                  hátha haza­mehet karácsonyra, s akkor meg kell mondani, hogy mit üzennek.</p>
               <p>Ahogy az ebédről kijött, rögtön elment a Nagymester utcába.</p>
               <p>Mikor meglátta a nagy sarokházat, amely fehér volt, de urasabb, régiesebb, mint a
                  többi cívisház, megdobbant a szíve. Az volt a boldog idő, mikor még itt lakott, s
                  ártatlan gyermek­ségben élt tavaly...</p>
               <p>A kapu még mindig olyan rozoga volt, mint a múlt évben, a kilincsét még most sem
                  csinálták meg, nem lehetett bezárni, csak úgy behajlott. A lépcső most is fehérre
                  volt meszelve, s a folyosó boltíves volt és olyan, mint egy régi vár. A fák
                  kopaszak voltak, fekete ujjaikat meresz­tették, mintha az égre emelnék, nem volt
                  olyan szép lomb, mint a nyáron, mikor a kis első elemista lányok nyüzsögtek
                  alatta. Ott volt hátul a disznóól, ahol Török bácsi télen-nyáron a mangalicáit
                  etette kukoricával, a fején a tarka hálósipkával s szájában a hosszú szárú
                  csibukkal. Tavasszal kismalacok is lettek, gyönyörű kis fehérségek, a bőrükön
                  átvilágított a piros vér, tejet ittak, és néha némelyik bement az anyjával a
                  vályúba, s abból is evett.</p>
               <p>Úgy jutott fel a négy lépcsőfokon, mintha kergette volna valami, hazajött ide, s a
                  szíve erősen dobogott. Milyen régen nem volt itt, miért is? Persze, mennyi dolga
                  van neki!... Nem úgy, mint tavaly...</p>
               <p>A konyhában ültek szokás szerint, a néni meg Ilonka kisasszony s beszélgettek,
                  nekik mindig volt elég beszélnivalójuk. Nagy és tágas konyha volt ez, s nemcsak
                  konyha volt, hanem társal­gó is, volt benne ebédlőszekrény, ebédlőasztal is, itt
                  laktak nappal, itt is ebédeltek.</p>
               <p>- Nini, a kisdiák! - kiáltotta Török néni, s kitárta a két nagy karját, mert
                  hatalmas, erős asszony volt, egész óriás, de jósága és a szívessége még óriásibb
                  volt, s az arca úgy ragyogott, mint a hold.</p>
               <p>- Jóisten, ki jön itt! - sikoltotta Ilonka kisasszony is, aki az anyjával
                  ellentétben csinos kicsi nő volt.</p>
               <p>Majd megették, ölelgették. Simogatták, méregették: mennyit nőtt! Hízott-e vagy
                  fogyott? A néni azt mondta: csont és bőr, az a szerencsétlen konviktusi koszt!
                  Ilonka kisasszony azt mondta: egészen jól néz ki, szívós, erős gyerek ez!</p>
               <p>- No, mi volt az ebéd? - kérdezték egyszerre mind a ketten rendkívüli
                  kíváncsisággal. Ezt sose mulasztották el, ezt mindig meg kellett kérdezni. Ő pedig
                  törte a fejét, törte: hogy erre sose gondol, már legközelebb leírja, mi volt az
                  ebéd, hogy meg tudja mondani. Mit törődött ő azzal: beszaladtak, mint a malackák s
                  ham, bekapták, amit adtak, aztán továbbfutottak a vályútól.</p>
               <p>De nem hagyták ám annyiba, ki kellett sütni.</p>
               <p>- Húsleves volt meg valami derelye.</p>
               <p>- No nézd csak, hát a főtt húst hova tették? Azok jól csinálják, csak a levét
                  adják oda?</p>
               <p>- Nem! Volt főtt hús is mártással.</p>
               <p>- Mer azír... Oszt mijen mártás?</p>
               <p>- Mijen?... Paradicsommártás.</p>
               <p>- Persze hogy az, anyám azt hiszi, van ott más mártás is: hagymamártás meg
                  paradicsom­mártás.</p>
               <p>- És jó vót?</p>
               <p>- Igen.</p>
               <p>- No, arra sokat adok, amit te mondasz: hiszen te megennéd a fűrészport is, tudod
                  is te, mi a jó... Hát a derelyében mi volt?</p>
               <p>- Mi?... A derelyében?... Lekvár.</p>
               <p>- Persze hogy lekvár!... Húsleves, paradicsommártásos tehénhús meg lekváros
                  derelye, majd azok kitalálnak valami mást. Jó penészes szilvalekvárt bele: jó az a
                  diákoknak.</p>
               <p>- Nem volt penészes, Ilonka kisasszony.</p>
               <p>- Tudod is te, mi volt, te azt hiszed, a penész az valami cukor.</p>
               <p>- Nem, Ilonka kisasszony, a brúgó az igen, az dohos, nem is dohos, penészes, nem
                  is penészes, hanem dohos.</p>
               <p>- Teremtő isten, milyen dohosnak kell annak lenni, ha még ez is észreveszi.</p>
               <p>- De azér, Török néni, kérem, nagyon jól főznek.</p>
               <p>- Ugyan mit főznek jól?</p>
               <p>- No, mit szeretünk legjobban? - kérdezte Ilonka kisasszony, s megcsípte az
                  állát.</p>
               <p>- Legjobban szeretem a köleskását sok cukorral.</p>
               <p>Erre aztán mind a ketten összecsapták a kezüket, s lemondtak a kisdiákról, látták,
                  hogy ebből nem lesz semmi.</p>
               <p>- Neki az a legjobb, nálunk meg a malac se enné meg - mondta Ilonka
                  kisasszony.</p>
               <p>- Jó, most az is jó, de a Török néni főztje nem ízlett - mondta a néni.</p>
               <p>Erre a kisdiák elhallgatott, gondolta, hogy most valami ügyeset és szépet kellene
                  mondani, de semmi se jutott eszébe.</p>
               <p>- Ne hozza már zavarba, anyám, nem a gusztus bizonyít, hanem a pofa, a pofácska.
                  Milyen volt tavaly, és milyen most!</p>
               <p>És most ő sajnálgatta el, hogy milyen sovány, s most a néni kelt pártjára:</p>
               <p>- De bizony nincs is olyan rossz bőrben, sovány volt ez tavaly is, ha mindjárt
                  mazsolával etettem is.</p>
               <p>Ilonka kisasszony nagyon kedvesen nevetett, a hangja most is olyan
                  cérnaszál-vékony volt, mint tavaly. A kisdiáknak eszébe jutott, hogy azért
                  egynéhányszor rossz napja volt, mikor az édesapja nem tudta elsejére pontosan
                  megküldeni a tíz forintot. Néha!... Talán egyszer sem. Nem ment az úgy odahaza,
                  mint a hivatalnokoknál, akiknek elsején megfizetnek, ha esik is, fúj is: az ő
                  édesapjának először munka után kellett járnia, aztán vállalni, azután dolgozni,
                  azután fizetnek, s a végén nem maradt semmi, mert közben kiszedte az élelemre, ami
                  kellett...</p>
               <p>- Hát az iskola hogy megy?</p>
               <p>Ilonka kisasszony felelt meg helyette:</p>
               <p>- Ni, hogy vonogatja a vállát, látom én az orráról ennek a Misinek, hogy van ott
                  csikó bőven.</p>
               <p>Misi mosolygott a bajusz alatt.</p>
               <p>- De fog is örülni Géza bácsi neki!... Jaj, de fog... Mikor írt Géza bátyád?</p>
               <p>- Már régen nem írt.</p>
               <p>Itt a Géza bátyja körül forgott mindig a szó, mert valaha itt lakott Török
                  néniéknél, a fiuk mellett volt instruktor, mert egy osztályba jártak, s Ilonka
                  kisasszony nagyon, nagyon sokat tudott kérdezősködni róla. Bizony, neki is csak a
                  Géza bácsi kedvéért adtak tavaly tíz forintért teljes ellátást... S a Géza bácsi
                  iránt való szeretet fénylik egy picit őreá is...</p>
               <p>Ez a konyhabeli délután oly kedves volt, olyan megható jó, a néni a szalmából font
                  karos­székben ült, ezt debreceni pásztorok csinálják, s minden házban van belőle
                  egy-két darab, ő az alacsony széken, úgy, mint régen, és hűségesen felelgetett
                  mindenre, s nevetgélt olyan jóízűen, tiszta szívvel, mint sehol másutt. Milyen
                  rideg volt ehhez képest a coetusbeli élet, s még a Pósalaky úrnál is az a nehéz,
                  sebes hadarás, meg a Doroghyéknál az a csúnya tegnapi délután. Itt nem volt semmi
                  baj, itt szerették, itt minden úgy volt, mint azelőtt, egy bútor sem változott,
                  ezek boldog és jó emberek voltak.</p>
               <p>Így kellene élni mindenkinek örökké, de miért is nem él így...</p>
               <p>- Van egy tanítványom - mondta egyszer csak egész váratlanul. Már rég szerette
                  volna kimondani, de szégyellte, hogy még dicsekedni gondolják.</p>
               <p>A két nő egyszerre fordult felé.</p>
               <p>- Micsoda?! - kiáltották, s összecsapták a kezüket.</p>
               <p>- Tanítványa van! - mondta a néni.</p>
               <p>- Az Isaák Géza öccse! - mondta Ilonka kisasszony.</p>
               <p>Összekulcsolta finom vékony kis madárujjait.</p>
               <p>- Édes istenkém, micsoda fajta ez, micsoda fejük van ezeknek!... Tizenkét éves, és
                  tanítványa van!</p>
               <p>- No, osztán mit fizetnek? - kérdezte a néni.</p>
               <p>- Két forintot.</p>
               <p>- Ejha - mondta Ilonka kisasszony, s látszott rajta, hogy meg van nyugodva, hogy
                  mégis nem olyan nagy dolog az egész -, nagyon jó az... nagyon derék! Nagy segítség
                  a mai világban! Két forint is szép!... Öröm az az édesapának, akinek ilyen
                  gyerekei vannak!... Ó, ó, ez a kis béka, hogy ennek tanítványa van, ó, te zöld
                  szilva! Már nem is merem tegezni!... Nevelő úr!... No, nézd csak...</p>
               <p>Misi hallgatott, s boldogan mosolygott, sőt nevetett, de aztán eszébe jutott,
                  hányszor mondta tavaly neki a néni, hogy: “Húzz bőrt a fogadra!” - s erőszakosan
                  becsukta az ajkait.</p>
               <p>Akkor bejött a bácsi. Török bácsi az udvar felől jött, örökös tarka, bosnyák
                  házisapkájában, amelyről bojt lógott. Még szürkébb volt, mint tavaly, s még
                  hallgatagabb, most is csibukozott, s most sem égett a dohánya.</p>
               <p>- Nézze csak, apa, ki van itt.</p>
               <p>- Hó, nonono! - mondta az öreg úr, s a csibukot kivette a szájából, s magasra
                  emelte, aztán visszadugta, s ugyanazzal a kézzel megsimította a kisfiú fejét... -
                  Derék.</p>
               <p>Ők nagyon szerették egymást, mert tavaly egész télen együtt bújták a könyveket
                  abban a bel­ső szobában, a bácsi regényt olvasott, ő meg a régi Ország-Világot, meg tanult is vele, meg Jókait is olvasott, A kétszarvú embert, meg az Ősmagyar
                     meséket, és sakkoztak is sokat... Olyan jól senkivel sem lehetett
                  meglenni, mint a bácsival. S a bácsi is egészen másképp bánt vele, mint mással.
                  Tudja isten, a családjával sohase beszélt, jóformán szót sem váltott, ha meg
                  beszélt, akkor mindjárt ideges pörölés lett belőle.</p>
               <p>- Hajja apa - mondta Ilonka kisasszony, aki az apjával nem is szokott beszélni
                  másképp, csak ha valami idegenről van szó, így közvetve -, itt egy kis nevelő - s
                  a kisdiák elpirult, hogy ilyen rögtön ezzel árulják el -, nevelő: tanítványa
                  van!</p>
               <p>- Derék - mondta a bácsi, s bólintott egy nagyot, aztán komolyan szólt: - Egy
                  osztályba jár veled?</p>
               <p>- Igen - zavarodott meg Misi, mert leleplezve érezte magát, most egyszerre úgy
                  gondolta, hogy nem is illik, hogy nevelőnek adja ki magát, ha osztálytársa...</p>
               <p>- Nagyon helyes: könnyebben készülsz te is, és jobban megmarad a fejedben a
                  tananyag.</p>
               <p>Olyan jóakarat s meggondolás volt ebben a megjegyzésben, hogy Misi egyszerre úgy
                  érezte, hogy ő tartozik hálával Doroghynak azért, mert taníthatja, mert tényleg,
                  most átismétli az egész latint s az egész számtant, pedig ő is ebben a kettőben a
                  leghibásabb. El is határozta, hogy soha többet nem mondja ki azt a szót, hogy
                  tanítványom, csak úgy mondja, hogy: együtt tanul...</p>
               <p>- Két forintot fizetnek neki! - mondta Ilonka kisasszony. - Másnak ilyen gyereke
                  van, a mieink pedig még két forintot egész életükben nem hoztak haza.</p>
               <p>Misi egyszerre csak megérzett valamit: ez itt a baj. Antal úr nagy szamár, Imre úr
                  meg egy nagy lump, János meg még nagyobb, arról másképp nem is beszélnek soha,
                  tavaly egész évben csak kétszer volt odahaza, és miatta szoktak pörölni, szegény
                  bácsi meg szegény néni.</p>
               <p>Felnézett a falra, s nagy meglepetéssel látta, hogy nem volt ott a falon a János
                  szénnel nagyobbított arcképe, amit egy kollégája csinált, s tavaly a bácsi a
                  szobából kidobta a kony­hába, azt mondta, tegyék a tűzre... Vajon hova lett?</p>
               <p>Ettől a Jánostól ő mindig félt, mert olyan heccelődő volt. Nagy legény volt a
                  kollégiumban, és iszonyatosan tudott lumpolni. Tavaly oda is volt valahol, s nem
                  is volt Debrecenben, de mintha azt hallotta volna, hogy évek óta nem volt neki
                  szabad otthon lakni, mert az apja nem tűrte: az édesanyja egyszer kifizette az
                  adósságát titokban, akkor Török bácsira nem lehetett ráismerni. Persze, neki nem
                  mondták meg, de ő kispekulálta a sok pörölést... Nem sokat törődött ugyan vele, mi
                  volt ő még tavaly: egy valóságos kis csacsi.</p>
               <p>És most kínos csönd volt a konyhában, a bácsi parazsat keresett ki a hamuból, s a
                  megtömött pipájába tette, s uramfia, akkor csak belép János, csak úgy háziasan, a
                  vállára vetett téli­kabáttal.</p>
               <p>Misi elijedt a róla most elgondolt rossz gondolatai miatt, s tisztelettel állott
                  fel előtte.</p>
               <p>- Gyere csak, gyere! - mondta Ilonka kisasszony, s mindjárt jelentette, Misire
                  mutatva: - Nevelő... - És nagyszerűen tette hozzá, rámutatva az ujjával: - Az
                  Isaák Géza unokaöccse. Tizenkét éves és nevelő.</p>
               <p>János ránézett a gyerekre, s egy kemény barackot nyomott a fejére.</p>
               <p>- Nagyra nőj, öcskös! Hallod-e! Nagyra nőjön a füled!</p>
               <p>Misinek könnyes lett a szeme, fájt a feje, ahogy megnyomta a nagylegény, de a
                  megszégye­nítés még jobban fájt, tudta, hogy most csúnyán kikapott. Igyekezett
                  eltakarni, hogy észre ne vegyék.</p>
               <p>Szeretett volna már elszökni innen, már nem érezte jól magát, minek is jött ide,
                  persze, ha tudta volna, hogy János úr itthon lesz, akkor várhatták volna!</p>
               <p>- Nézd ezt a gorombát - mondta Ilonka kisasszony -, eredj, te pokróc! - s
                  megsimogatta a kisfiú fejét.</p>
               <p>Ez nem tűrte a simogatást se, egyáltalán ne nyúljanak hozzá.</p>
               <p>Hirtelen lenyelte a könnyeit; várjatok csak! - gondolta magában.</p>
               <p>- Meg felolvasó vagyok egy öreg vak úrnál, minden délután egy óráig olvasok neki,
                  s kapok érte egy hónapra három forintot.</p>
               <p>- Mit nem hallok! - sikoltott Ilonka kisasszony -, elájulok! Öt forint egy
                  hónapra!... Két darab elválasztott malacot lehet rajta venni, felibe akárki
                  felhizlalja, s küldhetsz apádnak kará­csonyra olyan debreceni sonkákat, hogy az
                  egész család elrágódik rajta egész télen.</p>
               <p>Ezt Misi megalázásnak érezte, nincs az ő apja arra szorulva, hogy malacot vegyen
                  neki ő, és hizlalja, és azon rágódjanak.</p>
               <p>- Majd nyerek a lutrin!... - mondta hetykén, de mindjárt röstelkedve tette hozzá:
                  - Az öreg Pósalaky úr álmodott egyet, s megtétette velem a lutrin, ha nyerünk,
                  akkor fele az enyém.</p>
               <p>Ilonka kisasszony nem értette meg, de borzasztó nagyot nézett:</p>
               <p>- Lutri!! No csak a van hátra!... Már ez is lutri!... Szégyelld magad... Már te se
                  vagy tisztességes ember... - kiáltotta.</p>
               <p>De János nagyot kacagott.</p>
               <p>- Inkább ez az okos beszéd! Megvan a reskontó? Mutasd!</p>
               <p>- Hiszen csak őtőle kérj tanácsot, akkor osztán majd nézhet apád a fia keresete
                  után.</p>
               <p>Misi zavarba jött, s homályosan most már emlékezett, hogy tavaly hallott valami
                  sírást, hogy lutri... Biztosan János is lutriz... És most már szégyellte magát a
                  lutri miatt, sokért nem adta volna, ha nem volna reskontó a zsebében.</p>
               <p>Előkereste a kis bugyellárisból a cédulát. Odaadta János úrnak.</p>
               <p>Ez szakértő szemmel megnézte s felkiáltott:</p>
               <p>- Egy forint!... Nem is bolondság!... Azt hittem, tíz krajcárt tettél rá.</p>
               <p>- Nem, kérem, János úr, nem én tettem rá - hárította el most már a kisfiú, s
                  szerette volna, ha soha nem keveredett vón bele, nagyon bántotta, hogy belekerült
                  ebbe a dologba: ami János­nak tetszik, az szégyen. - Pósalaky úr tette meg, csak
                  énvelem küldte el, s hogy legyen nálam, mert ő nem lát, aztán, amit nyer, annak
                  ideígérte a felét...</p>
               <p>De ezt már úgy mondta, hogy máris el van határozva, félig-meddig, hogy ő azt a
                  szennyes pénzt nem is fogadja el, undorodott tőle, szerencsére úgyse nyer semmit,
                  s ez a legjobb.</p>
               <p>- Mék az a Pósalaky, aki a városnál volt tanácsnok?</p>
               <p>- Igen, most vak.</p>
               <p>- A lesz a.</p>
               <p>Csend volt. Az asszonyok szomorúan hallgattak. Valami fojtott s nehéz érzés
                  telepedett minden­­kire.</p>
               <p>- Hát aztán miféle gyereket tanítasz? - mondta János, aki most érthetetlen s
                  szokatlan módon érdeklődött a kisdiák iránt.</p>
               <p>- Doroghy Sanyit.</p>
               <p>- Doroghy? - s János nagyot nézett. - Doroghy?</p>
               <p>- Igen.</p>
               <p>- Van annak lánytestvére?</p>
               <p>- Van három.</p>
               <p>- Három... Nincs köztük egy olyan magas, nagyon szép lány?</p>
               <p>- De igen! - kiáltotta élénken Misi.</p>
               <p>Ilonka felfigyelt a merengéséből.</p>
               <p>- Nahát, ha lány van, akkor ő ismeri!</p>
               <p>- Még nem ismerem! - vágott vissza nevetve János. - De meg
                  fogom ismerni!</p>
               <p>- Azt elhiszem!</p>
               <p>- Akkor meg lehetsz nyugodva, mert kívánságod beteljesül.</p>
               <p>- Bárcsak más kívánságom teljesülne már.</p>
               <p>- Az angyaloknak minden kívánsága teljesül.</p>
               <p>Misi kuksolt és szepegett, nagyon különös volt neki, hogy a néni egyetlen szót sem
                  szólott a fiához, pedig tavaly a bácsi volt így vele.</p>
               <p>János halkan fütyörészni kezdett.</p>
               <p>Odakint mozgás, zsinyegés. Misi megörült. Most az egyszer nem rettent meg az
                  idegenektől. Irtóztató volt neki a testvérharc.</p>
               <p>Szikszayék jöttek meg.</p>
               <p>Ezek a Szikszayék a Török bácsiék legjobb barátai voltak, ritka vasárnap volt,
                  hogy együtt ne lettek volna. Most jött az egész család, elöl a bácsi, egy
                  hatalmas, piros, dúdolgató ember, aki az utcán egész hangosan szokott dalolgatni
                  magában, s csak úgy ragyogott róla a jókedv s a megelégedés; utána a néni, aki
                  sovány volt, mint a kóró, s a karján egy pici gyereket hozott, akit ő még nem
                  látott, mellette pedig két sovány és rossz fiú jött, akik mindig pajkoskodtak, s a
                  nagyobbik csak csokoládét akart enni, semmi mást, rossz is volt a foga, ritka, és
                  két oldalról romlott mindenik.</p>
               <p>Félrehúzódott, hogy róla szó ne essék, s kézcsók után mindjárt beszökött a bácsi
                  után a szobába olvasni. Még volt vagy másfél órája, meg akarta nézni, mi van a
                  könyvszekrényben, amit ő még nem ismer.</p>
               <p>Róla aztán el is felejtkeztek. Mikor el akart menni, János úr odajött hozzá, s
                  titokban ezt mondta:</p>
               <p>- Mihályka.</p>
               <p>- Tessék - mondta csodálkozva s pirulva, mert őt még sose szólította senki ezen a
                  néven becézve, pláne János úr!</p>
               <p>- Kisöcsém, itt van egy levél, e... vidd el ezt a Doroghy lánynak, de annak a
                  szépnek.</p>
               <p>Ő paffá lett és hallgatott.</p>
               <p>- De fel ne bontsd, kutyaházi, mert istenjézusuccse, megírom Géza bátyádnak!</p>
               <p>Erre ő kétségbeesve elvette a levelet. Ettől kitelik, hogy bevádolja őt Géza
                  bátyjánál.</p>
               <p>Egész boldogtalan lett, hogy ilyen megbízatása van, de nem mert ellene szólni.</p>
               <p> </p>
            
         </div>
         <div type="chapter">
            <head>HATODIK FEJEZET</head>
    
               <head>amelyben legnevezetesebb, hogy a kisdiák fölfedezi Debrecen egyetlen évszázados
                  történelmi emlékét, amely nem várrom, nem palota, nem márvány és nem érc, hanem
                  egy háromszáz éves gizgaz bokor egy ház ablaka alatt</head>
               <p>Álmosan, fáradtan megy az ember iskolába hétfőn reggel, első óra latin, s Gyéres
                  tanár úr persze csengetés után nem jön.</p>
               <p>- Őrszemet! Őrszemet! - kiabáltak a fiúk. - Orczy menjen lesni.</p>
               <p>Orczy nevetett s felpattant, jólesett neki a nagy bizalom. Szép szőke haja simára
                  volt kefélve és csillogott, mint az arany, olyan egészséges, bátor, derült volt,
                  hogy Misi fölébredt tőle, és elmúlt a reggeli kábultsága.</p>
               <p>Ha Gyéres tanár úr hétfőn reggel nem jön, őrszemet szoktak kiküldeni, hogy
                  felhúzta-e már a függönyt. Mert itt lakik a kollégium mellett, az egyházi
                  épületben. Mióta ilyen hidegek vannak, nemigen akar senki, mert télikabátot kell
                  venni, de ma Orczy olyan vidám és kedves, nevetve vállalkozik, hogy elmegy
                  lesni.</p>
               <p>- Gyere te is, Nyilas.</p>
               <p>Nyilas nagyon megszeppent.</p>
               <p>- Én?</p>
               <p>- No, ne gyáváskodj! - s Orczy hangosan nevet, és már veszi is a kabátját.</p>
               <p>Nyilas ijedten, habozva mozdul is, nem is.</p>
               <p>- No, ne legyél olyan alamuszi - hecceli Orczy, erre ő vörösen és kapkodva kiugrik
                  a padból, és felrángatja a kis télikabátját. Ő nem alamuszi és nem gyáva, de hát:
                  az nem szabad, és ő nem tehet olyat, ami nem szabad... Titokban igen: például
                  olvas, ahelyett hogy tanulna... de kimenni az osztályból... lesni...</p>
               <p>A szíve hangosan dobog, az osztály nyüzsögve, sziszegve nézi őket: mind nevet,
                  mindenki tudja, hova mennek, s helyeslik, és erre ő egy kicsit hősnek érzi magát,
                  mint Zrínyi Miklós Szigetvárában a kirohanáskor.</p>
               <p>A folyosó üres, a folyosó óriási hosszú és kongó. Középen el kell menni a
                  Petőfi-szobor előtt, a díszlépcsőnél, egy pillantást fölvet az óriási, gyönyörű
                  szoborra, amely magasra tartja a bronzkarját, és benne egy tekercs papír. Akkor el
                  kell menni az igazgatói iroda előtt. Itt igen fél, mert ha kilépne véletlenül egy
                  tanár vagy a vén baka és ráordít: elájulna menten.</p>
               <p>Sikerült elsiklani; átfutottak a sarokig, ahol az I/A volt, ahogy kiértek a
                  négyszögletű épület derékszögben továbbnyúló folyosójára, megrettentek, mert az
                  I/A előtt is leskelődött egy gyerek. Egyformán megijedtek egymástól, mint két kis
                  bárány, ha a bokrok közt találkoznak.</p>
               <p>De Orczy nagyon bátor volt s továbbfutott. Nyilas egyre rémültebben utána. Az I/B
                  és I/A után volt egy kapu, a mézeskalácsos felé. Ott kifutottak, akkor Nyilas
                  visszanézett, s látta, hogy egy kövér, szúrós bajszú tanár komolyan megy az
                  udvaron végig, ez a tanár az V. osztály főnöke volt, ettől igen félt, mert görcsös
                  bottal járt. Szerencsére nem nézett ide.</p>
               <p>Az utcán kicsit megnyugodott, a Nagytemplom felé fordultak, s a téglajárdán
                  gyorsan mentek, ő már olyan fejvesztett volt, hogy semmire se gondolt, ha Gyéres
                  tanár úr szembejött volna, egyszerűen beleszalad fővel úgy, hogy felökleli, de
                  Orczy nagyszerű volt, vidám és tréfás, nevetett és körülnézett: olyan volt, mintha
                  nem is tilos úton járnának, hanem éppen Gyéres tanár úr által kiküldve.</p>
               <p>Az emlékkert vaspálcás kerítése mellett megállottak.</p>
               <p>- Látod?</p>
               <p>- Nem.</p>
               <p>- Nem látod?</p>
               <p>- Mit?</p>
               <p>- Le van eresztve.</p>
               <p>- Mi?</p>
               <p>- A függöny.</p>
               <p>Hiába erőltette a szemét, nem látta. A túlsó oldalon volt az emeletes ház, annak
                  valamelyik ablakját kellett volna látni, de ő nem tudta, hol lakik Gyéres tanár
                  úr, ő eddig nem törődött azzal, ő nem is gondolta, hogy: lakik!</p>
               <p>- Gyerünk be a kertbe.</p>
               <p>Mindjárt előreszaladt, persze a kollégium felől mentek be a kertbe, a bokrok mögül
                  lestek a tanár ablakára. Most már jól látta Misi a leeresztett függönyt, mert csak
                  azon az egy ablakon volt lehúzva a feszes vászonfüggöny, a bejárattól jobbra, első
                  ablak a földszinten.</p>
               <p>- Megvárjuk?</p>
               <p>- Meg... Míg felhúzza, akkor kezd mosdani, akkor kölnivízzel, akkor a bajuszát
                  kiköti, akkor felöltözik, akkor siet iskolába.</p>
               <p>Misi dideregve a gyönyörűségtől, egyik lábáról a másikra billegett, sose képzelt
                  volna el ilyen rendkívüli kalandot. Folyton nevetett, és a kezét kikapta meg
                  visszadugta a zsebébe. Ekkora messze eljönni az osztályból! Még elképzelni is
                  ilyen óriás dolgot!</p>
               <p>- Te Nyilas, tudod, mi a híres Debrecenbe? - kérdezte Orczy.</p>
               <p>- Nem.</p>
               <p>- Az a bokor, ni!</p>
               <p>- Mi?</p>
               <p>- Az a bokor e, ott! Nem látod? Ott, annak a kis háznak az ablakába. Azt még
                  Rákóczi ültette, itt vót a múltkor nálunk Lőrincz bácsi, ő mondta, hogy Jókai azt
                  kérdezte tőle, megvan-e még a líciom, hogy Debrecen ki ne pusztítsa azt a
                  líciomot, mint a Simonyi-gátat, tudod.</p>
               <p>De ő nem tudott erről semmit.</p>
               <p>- Mi az a Simonyi gát?</p>
               <p>- Hát a Nagyerdő felé, a Péterfia végén a villasor, még Simonyi óbester ültetett
                  ott egy gyönyörű fasort, óriási fákat, valami háromszáz fát, tudod, és tavaly mind
                  kivágták; mikor Jókai bácsinak mondták, sírt: azt mondta, nem jön többet
                  Debrecenbe, mert itt több szép nincs, csak a Simonyi-gát vót, még 48-ba is. Meg ez
                  a líciom, mer ez még régibb, ez már kétszáz, sőt háromszáz esztendős, még az első
                  Rákóczi, a legislegelső ültette, tudod, osztán belenőtt az ablakba, no, gyere,
                  nézzük meg, még nem húzta fel a függönyt.</p>
               <p>Kiszaladt az utcára, és Misi utána, ámuldozó, csodálkozó szívvel.</p>
               <p>Egészen átmentek a túlsó oldalra, egy alacsony, zöldes ház volt ott, az ablaka
                  egész a földbe volt süppedve, minden ablakon nagy, vastag vasrács kívülről rátéve,
                  és az egyik ablak rácsába belenőtt egy gyerekderékvastag, gircsesgörcsös fa, de
                  nem faforma, csak mint egy iszonyú vastag kötél, összevissza benőtte a vasrácsot,
                  s azon kidugta a fejét, hosszú, vékony szálak lógtak le, mint egy sűrű lombos
                  csóva, és az ága, az csakugyan olyan hitvány líciom volt, mint otthon a garádján,
                  a kert alatt, milyen sok volt.</p>
               <p>- Ez az ni!</p>
               <p>- Ez?</p>
               <p>Csodálkozva nézte meg, ezt sose gondolta volna, hogy olyan nevezetes, mert ő ezt
                  sokszor látta, és csudálkozott, hogy itt hagyták a város közepén, és az ablakon ki
                  se lehet nézni tőle. De most már félt tőle, és féltette, ha a legelső Rákóczi
                  ültette, és a Simonyi-gátat máris megsiratta, arra emlékszik, hogy Törökék tavaly
                  mindig szidták a polgármestert, hogy kivá­gatta a fasort, a nagyerdei fasort.</p>
               <p>- Jókai?</p>
               <p>- Igen.</p>
               <p>- Jókai Mór?</p>
               <p>- Igen. Az nagyon sokat írt, a legnagyobb regényíró.</p>
               <p>- Én olvastam már tőle.</p>
               <p>- Én is.</p>
               <p>- Te mit?</p>
               <p>- Én - mondta Orczy - nekem van két könyvem is, Törökvilág
                     Magyarországon, meg a Kis Dekameron.</p>
               <p>- Én azt olvastam, hogy A bolondok grófja, meg tavaly, hogy
                  egy hősnek megnyúzták a fejét, és egy kecskebak fejebőrét ráhúzták, és az ránőtt,
                  és kétszarvú ember lett belőle.</p>
               <p>Orczy csodálkozva nézett rá.</p>
               <p>- Igazán? - és nevetett.</p>
               <p>- De A bolondok grófja még sokkal gyönyörűbb volt. Meg A debreceni lunátikus, a legislegszebb!</p>
               <p>Akkor hirtelen rájuk kiáltott egy férfihang.</p>
               <p>- Hopp-hó!... No, te iskolakerülő, hogy ityeg a fityeg?</p>
               <p>Nyilas rémülten nézett fel, János úr volt, aki most ment a hivatalba, erről is
                  hallott tegnap beszélni, hogy mindig elkésik, nyolc helyett kilenc órára megy.</p>
               <p>Vérvörösen nézett rá, hogy a vállára tette a kezét.</p>
               <p>- Mit csinálunk itt?</p>
               <p>- Gyéres tanár úr küldött...</p>
               <p>Nem merte tovább mondani, mert szégyellte, hogy Orczy előtt hazudjon.</p>
               <p>- Ő elküldött, ti meg itt bitangoltok, mi?... Gyere csak... - Avval félrehúzta. -
                  Mán odaattad?</p>
               <p>Misi csak nézett, nem tudta, miről van szó.</p>
               <p>- A levelet, no.</p>
               <p>- A levelet?! Csak szerdán megyek oda!</p>
               <p>- Hinnye, gyalázom az íleted!... csak szerdán?</p>
               <p>- Igen.</p>
               <p>János úr gondolkozni látszott.</p>
               <p>- No jó, ha szerdán, szerdán. De azt megmondom neked, hogy őnéki mondd meg ezt:
                  nagyon kéretem a kisasszonyt, hogy írással ne fáradjon, hanem izenje meg veled,
                  hogy vagy azt a szót, hogy szívesen, vagy azt a szót, hogy
                     sehogyse! Érted?</p>
               <p>- Igen.</p>
               <p>- Vagy: szívesen, vagy: sehogyse! El
                  ne felejtsd!</p>
               <p>- Igen.</p>
               <p>- Te, az isten teremtsen belőled bőgős cigánt! ha valamit elrontasz, olyan levelet
                  írok Géza bátyádnak, hogy inkább rúgnál csillagot, érted-e!...</p>
               <p>Misi nem szólt, lehúzta a szemöldökét s hallgatott.</p>
               <p>- No, nesze, kapsz egy hatost - s a bugyellárisát kereste.</p>
               <p>- Nem kell! Köszönöm szépen, nem kérek - tette hozzá Misi, s elhúzódott.</p>
               <p>János úr ránézett s fölnevetett.</p>
               <p>- Ni, de nagy úr az úr, ugyan fel tudna-e váltani egy grajcárt? - Aztán
                  legyintett. - No, ne beszéljünk sokat; ha öregapánk meg nem halt vóna, most is
                  élne; hát csak végezz szépen, nem bánod meg.</p>
               <p>Azzal eltette a tárcáját, kezet nyújtott a kisfiúnak, és egy szekérre
                  mutatott:</p>
               <p>- Kápsálnak.</p>
               <p>Avval szokott helyes lépéseivel továbbment.</p>
               <p>Szekér jött az út közepén a kollégium felől és a járdán két magas, fekete ruhás
                  teológus. A nap most szépen kisütött, és szél sem volt.</p>
               <p>Orczy kíváncsian várta.</p>
               <p>- Kápsálnak - súgta neki Misi.</p>
               <p>- Mi? - kérdezte csodálkozva Orczy. - Mit?</p>
               <p>Misi már tudta, mi az, mert napok óta beszéltek róla a folyosón, a coetus előtt,
                  hogy az idén milyen későn kápsálnak.</p>
               <p>- Kápsálnak... Gyűjtenek.</p>
               <p>- Mit?</p>
               <p>- Hát a konviktusra, a cívisektől.</p>
               <p>- Mit gyűjtenek?</p>
               <p>- Ki mit ad. Kukoricát, búzát, lisztet, szalonnát.</p>
               <p>Orczy a száját is kinyitotta, úgy bámult.</p>
               <p>- Diákok?... Koldulnak?</p>
               <p>Misi elvörösödött.</p>
               <p>- Az nem szégyen, az kápsálás.</p>
               <p>Orczy nevetett.</p>
               <p>- Te, én szeretnék felkéredzeni a szekérre, hogy lássam.</p>
               <p>- Tök Marci vót.</p>
               <p>- Mék az?</p>
               <p>- Az A-ban Tajthy, a bennlakosok csak Tök Marcinak csúfolják.</p>
               <p>Ebben a pillanatban elment mellettük a két teológus. Füleltek, hogy mit
                  beszélnek.</p>
               <p>- Disznóság, ezek a parasztok két csű kukoricával szúrják ki az ember szemit, meg
                  egy hatos... legfeljebb...</p>
               <p>- Nem tudom, mir nem szüntetik má meg...</p>
               <p>Avval továbbmentek.</p>
               <p>Misi elvörösödött, most egyszerre nem kápsálásnak látta, csak koldulásnak a
                  dolgot, s röstel­kedve nézett utánuk. Orczy meglökte:</p>
               <p>- Gyere már...</p>
               <p>Hirtelen átszaladtak a túlsó oldalra.</p>
               <p>Hát az ablakon nem volt már függöny, sőt ki volt nyitva, és teljesen felöltözve
                  állott ott Gyéres tanár úr, aki nagy szemet meresztett, ahogy meglátta őket.</p>
               <p>- Ti mit csináltok ott? - kiáltott ki. - Ti haszontalanok! Jöttetek megnézni az
                  ablakot? Lestek? Ahelyett, hogy tanulnátok?...</p>
               <p>A két gyerek leforrázva állott.</p>
               <p>- Takarodjatok be rögtön az osztályba! No, majd én megleckéztetlek máma!</p>
               <p>Erre ők elkezdtek futni, s most már nem kerülgettek a folyosókon, hanem átvágtak
                  az udva­ron, és lélekszakadva értek be az osztályba.</p>
               <p>- Csitt, csitt, csitt - mondta Orczy, s mindenkire átragadt az ijedtsége, és némán
                  ültek.</p>
               <p>Pár percig halotti némaság volt, de aztán, hogy csak nem jött még a tanár, megint
                  nekibáto­rodtak, s kis idő múlva újra zsibongás lett, csöndes zúgás, mint a
                  dolgozó méhkasban.</p>
               <p>Csak Misi ült némán s rettegve, mélyen le volt hangolódva, s meg volt illetődve, a
                  könyveit pontosan kirakta maga előtt, s el volt rá készülve, hogy a tanár úr
                  bejön, s legelőször is őtet fogja leckéztetni, mindent kikérdez, amit nem tud, s
                  már előre látta, hogy belesül a feleletbe, s akkor hogy fogja többet Doroghyt
                  tanítani. Doroghyról hirtelen eszébe jutott a levél, amit át kell adni a nénjének,
                  a hideg lelte, már megint milyen iszonyú s ellenszenves dolgot kell csinálnia.
                  Lesütötte a fejét, s a latin Exercitiumba merült, végigolvasta az egészet, s
                  kereste, hogy vajon mit fog kérdezni a tanár úr, amit nem fog tudni, de minden
                  szót tudott, s minden szót értett.</p>
               <p>Arra neszelt fel, hogy az osztály felállott körülötte, az ajtónyílást nem is
                  hallotta, a tanár úr már a katedrán volt, úgy nézett rá, mint egy kísértetre, oly
                  hirtelen jelent meg.</p>
               <p>- Többet ilyet ne tapasztaljak - mondta erősen a fiatal tanár, s egészen kopaszra
                  nyírt fejét, két lobogó pofaszakállával, amely az álláig ért, mint egy harapós
                  kutya, emelte fel a fiúk feje fölött -, többet ilyet ne tapasztaljak, hogy
                  előőrsöket küldjetek ki, a tanárok érkezését lesni... Mert ha még egyszer ilyet
                  tapasztalok, kicsapás lesz a vége... Üljetek le!... Orczy!</p>
               <p>Előbb mindenki leült, akkor Orczy felpattant.</p>
               <p>- Oszd ki a dolgozatokat.</p>
               <p>Nyilas megkönnyebbült, azt hitte, jön a különlecke.</p>
               <p>Orczy frissen, könnyű és elegáns mozdulatával kipattant, s fogta a dolgozatok
                  csomóját, hóna alá vette, ölébe szedte, és sorra kiosztotta; a dolgozatok abban a
                  sorrendben voltak, ahogy ültek, úgyhogy sorra letette mindenki elé a magáét.</p>
               <p>- Nyilas!</p>
               <p>Misi felugrott, és halálsápadt lett.</p>
               <p>- Fordítsd le latinra ezt a mondatot: Az is... tolvaj... aki...
                     az emberek... bizalmát... meglopja... Na, hogy fordítod? Hamar, hamar - s
                  ceruzájával a taktust ütötte. - Hogy van az, hogy tolvaj?</p>
               <p>- Fur, furis.</p>
               <p>- Igen; hány mondat ez? Ismételd el.</p>
               <p>Misi elismételte:</p>
               <p>- Az is tolvaj: egyik mondat; aki az emberek bizalmát meglopja: másik mondat.</p>
               <p>- Melyik a főmondat?</p>
               <p>- Főmondat: az is tolvaj.</p>
               <p>- Na, tovább, ne kelljen minden szót... Mi a másik?</p>
               <p>- A másik... Aki az emberek bizalmát meglopja.</p>
               <p>- Ez milyen mondat?</p>
               <p>- Ez mellékmondat.</p>
               <p>- Milyen mellékmondat?</p>
               <p>- Alanyi mellékmondat.</p>
               <p>- Na, fordítsunk.</p>
               <p>- Etiam ille est fur.</p>
               <p>- Tovább.</p>
               <p>- Qui...</p>
               <p>- Melyik szót nem ismered? Ember?</p>
               <p>- Homo, hominis: ember.</p>
               <p>- Bizalom?</p>
               <p>Misi hallgatott.</p>
               <p>- No, bizalom az: fidutia. Most fordítsd le az egészet.</p>
               <p>- Etiam ille est fur, qui... fidutiam... hominum... furat.</p>
               <p>- Furat? Ne beszélj olyan furát! Egyelőre még ne alkoss új szavakat, pláne
                  latinul. Rapit.</p>
               <p>- Etiam ille est fur, qui fidutiam hominum rapit.</p>
               <p>- Hát ezt a mondatot írd fel a jegyzőkönyvedbe, és ahhoz tartsd magad.</p>
               <p>Misi lángvörös lett, egyszerre megértette a tanár finom célzását, s halálosan
                  elijedt. A szeme kimeredt, s az arca elnyúlt. A tanár többet nem figyelt rá, Orczy
                  után ment, és segített neki kiosztani a dolgozatokat. Ő csak nézett, nézett a
                  fekete falitáblára, amely rosszul volt letörül­ve, s nagy krétafoltok voltak
                  rajta, s pellengéren volt, úgy érezte, mindenki folyton őt nézi, ahogy itt áll, s
                  hol viaszsárga az arca, hol vörös, a vér szökdösött a fejében s szédült, ahogy ott
                  állott két gyenge lábán. Hogy ő meglopta a tanár úr bizalmát, mert ezt nem tette
                  volna fel róla a tanár úr, hogy ő még ilyenekre vetemedjen, mikor tanítványt is
                  adott neki, most el fogja venni a tanítványt, s akkor az lesz a legnagyobb
                  szégyen, akkor ő többet nem is mehet haza a szüleihez, mit szól Géza bátyja, ha
                  megtudja... Homályosan tűnt fel, s egyre homályosabban egy-egy gondolat a fejében,
                  s már éppen elszédült volna, mint ott a répaföldön, mikor kapált, ugyanazt a
                  szédülgetést érezte, akkor mellette Gimesi megrántotta a kabátját:</p>
               <p>- Üjj le má.</p>
               <p>Akkor leült. De ettől újra megijedt, mert a tanár úr nem mondta, hogy üljön le, de
                  most meg ismét felállani nem mert, most nem tudta, mit csináljon, csak ült
                  összeroskadva, s kimond­hatatlanul rosszul érezte magát.</p>
               <p>- Muti a füzetedet - mondta Gimesi, aki nagyon mérges volt, mert a dolgozatára
                  kétharmadot kapott.</p>
               <p>Ő nem bírta a kisujját se mozdítani, csak nézett fáradtan, s gőzben kavarodott
                  előtte az egész világ, szivárványszínűek voltak a betűk.</p>
               <p>- Egyes! - mondta Gimesi, s a füzetet kiterítve hagyta. Azzal az Orczyét is
                  elvette, s felnyitotta. - Kétharmad - mondta, ahogy megnézte. - Osztán neked
                  egyes?... Mingyán nyakon váglak!</p>
               <p>Misi ezen egy kicsit elmosolyodott, szerette volna megölelni Gimesit,
                  hozzásimulni, szeretett volna lefeküdni mellette, s a fejét letenni az ölébe, úgy
                  el tudott volna aludni, és elfelejteni mindent, aludni, s jó volna nem ébredni fel
                  többet.</p>
               <p>Csengetésig dolgozatmagyarázattal telt el. Ő nem hallott semmiből semmit, azt
                  hallotta, mi­kor mondta a tanár úr, hogy: “Azt elismerem, hogy nehéz dolgozat
                  volt, nem is tudta jelesre megfejteni senki, csak Nyilas Mihály... De hogy ennyi
                  csacsiságot összevissza firkáljatok, azt igazán nem hittem volna...
                  Díszbizonyítványt állított ki magáról az osztály már megint. Tizennégy elégtelen
                  dolgozat. Abszurdum!”</p>
               <p>Misi ahelyett, hogy örült volna, vagy büszke lett volna, lesütötte a fejét, s
                  szégyellte magát. Érezte, hogy ez a kiemelés egyáltalán nem válik dicséretére,
                  mindenki irigykedve néz rá, jobban szerette volna, ha neki is kétharmada lett
                  volna, hogy hasonlított volna a többihez, és ne mondták volna ki a nevét külön,
                  összeborzongott: csak ne néznének rá külön soha, csak ma­rad­na olyan láthatatlan,
                  hogy senki se venné észre, hogy elbújhatna magának, és pipis­kedhetne és
                  motyoghatna és írhatna és rajzolhatna s játszhatna: csak ne volna rá szükségük
                  másoknak. Ő soha senkitől semmit se kér, semmit se kíván, és sohase hagyják
                  békében, most azt hiszik, azért csinálta jelesre a dolgozatot, hogy megcsúfolja a
                  többit, pedig ő nem vette észre, ő nem tudta, hogy az nem kétharmad lesz...</p>
               <p>Csengetéskor még nem végzett a tanár a dolgozatokkal, de abbahagyta, s kimenés
                  előtt még felszólította Orczyt:</p>
               <p>- Orczy!... Fordítsd le a jövő órára azt, amit most lediktálok: írd le.</p>
               <p>Orczy ceruzát vett elő, s lehajolva állásában, írta, figyelmesen nézett, olyan
                  bátor, őszinte, olyan ragyogó szőke, vidám fiú volt, ahogy így a füzetről
                  felpillantott a tanárra:</p>
               <p>- A törvényt... Nem: A törvény határait... áthágni... senkinek
                     sem szabad... Ezt le fogod fordítani a jövő órára kifogástalanul... Ez nem
                  elég: dolgozatot fogsz ebből csinálni.</p>
               <p>Ezzel a tanár felvette a fogasról szép puha kalapját, s illatosan és vidáman
                  elment.</p>
               <p>Az osztály nagy zsibongással tárgyalta a latindolgozat sorsát, s óriási vitákat
                  rendeztek. Min­den­ki odajött, hogy megnézze a Nyilas dolgozatát s csodálták, hogy
                  egyetlen hiba sem volt benne, csak egy elválasztó vesszőt nem tett fel, s egyest
                  kapott. A legjobb dolgozat kétharmad volt, a jeleseknek is, még K. Sántának is
                  kétharmada volt.</p>
               <p>De Misi egész nap kábult volt s szomorú.</p>
               <p>Legjobb szerette volna széttépni s eldobni azt a levelet, amely a belső zsebében
                  volt, s égette a testét. De akkor visszaélne a mások bizalmával. Bízott benne
                  János úr... De ő érezte, hogy itt valami nincs rendben... Úgy érezte, mintha az
                  volna a helyes, ha eldobná, megsemmisítené, vagy visszaadná a levelet, de nem
                  merte: meg volt lódítva egy úton, mint a golyó, s ő tudta, hogy neki gurulni kell,
                  amíg csak végig nem halad az úton...</p>
               <p>Szerdán délután tanulás közben egyszerre csak felállott, azt mondta Doroghynak,
                  hogy:</p>
               <p>- Számítsd ki ezt a példát így, ahogy elkezdtük - s kiment.</p>
               <p>A másik szobában a beteg mama volt, nem szólott előtte semmit, keresztülment a
                  szobán, s ki a konyhaelőszobába, ott nem volt senki, hanem abból hátul jobbra
                  nyílt egy kamara, s abban hallotta, hogy Bella dúdol, akkor hamar odament, s
                  belépett a kamarába.</p>
               <p>Bella meglepetve nézett rá s nevetett, gyönyörű volt, a karján fel volt gyűrve a
                  ruha egész magasra, úgyhogy a vakító fehér karja világított a félhomályban,
                  hosszú, fehér kötény volt előtte, s lisztet szedett ki egy igen nagy pléhtálba. A
                  fején is kendő volt hátrakötve, s egy-két barna hajfürtje kikandikált, úgy
                  előrehajolt, s csillogó sok fehér fogával ránevetett Misire, nem is szólt, csak
                  kérdően nézett rá.</p>
               <p>Misi zavartan, hadarva és hebegve, azt mondta:</p>
               <p>- Kérem szépen, Bellakisasszony, Török Jánosúr ezt a levelet küldi
                  Bellakisasszonynak.</p>
               <p>Bella felhúzta a szemöldökét, s nevetve és csodálkozva nézett.</p>
               <p>- Török János?... Ki az? - s habozva elvette a levelet.</p>
               <p>- Az a tavalyi házigazdámék fia - mondta borzasztó zavarban Misi.</p>
               <p>Már a szép leány fel is bontotta a levelet, s csak akkor állott meg habozva, hogy
                  mégis elolvassa-e.</p>
               <p>De belenézett, s ahogy az első sort olvasta, hangosan, kuncogva kacagni
                  kezdett.</p>
               <p>Aztán nem tudott a sötét kamarában olvasni, hát az ajtóhoz állott, ahol valamivel
                  világosabb volt, s akkor a kis Misi beszorult a kamarába.</p>
               <p>Ő látta, hogy ez a levél csak valami öt-hat sor, és mégis olyan soká olvasta a
                  lány, mintha egy egész árkus lett volna teleírva, s minél tovább olvasta, annál
                  jobban nevetett, de aztán el kezdte fojtani a kacagását, s harapdálta az ajkait.
                  És olyan gyönyörű volt, a nyaka olyan volt, mint az elefántcsont szobrok a
                  múzeumban, gömbölyű és fehér, s az álla és a szája, s nagyon szép volt neki ez a
                  bekötött fej, s a fekete szemei úgy csillogtak, szinte szikrát szórtak, s a fehér
                  nagy karja, ilyen nagy, fehér, meztelen női kart a kisfiú soha nem látott, s nem
                  is tudta, hogy ilyen, s a köténye, a hosszú, durva vászonkötény, amint hajlott,
                  előre hullt, s látni lehe­tett, hogy a dereka karcsú, s hogy domborodik a ruhája.
                  Szóval olyan furcsa volt, hogy a kisfiú nem értette, hogy lehet egy ilyen lény a
                  világon, hogy miért is ilyen a leány, mikor a fiúk nem ilyenek, és be volt
                  szorítva a sötét kamarába a szuszék mellett, egyedül, s elkezdett ő is nevetni, és
                  benne is sistergett valami melegség, és mintha mesében lett volna, oly furcsán
                  érezte magát, és elfelejtett most mindent, latin leckét, fiúkat és tanulást és
                  vízhordást és hide­get és mindent, mintha minden csak azért lett volna, hogy ő
                  most itt a hideg kamarában álljon, s nézze, nézhesse, hogy silabizálja újra meg
                  újra a levelet a szépséges szép, elátkozott, mesebeli tündérleány...</p>
               <p>- Miféle ez a Török János? - kérdezte, s ránézett csillogó, fojtott nevetéssel a
                  leány.</p>
               <p>- Ez egy nagy lump - mondta Misi hirtelen, meggondolás nélkül, régi
                  haragjával.</p>
               <p>A leánynak az arca elszélesült, és az ajka nyitva maradt, és aztán meglepetten
                  nagyot, nagyot kacagott. Nekidűlt az ajtónak, úgy kacagott. De a kacagása egészen
                  furcsa volt, nem volt az olyan hangos és kitörő kacagás, furcsa, befelé rezgő,
                  behunyt szemű, fura kacagás volt.</p>
               <p>- No, ezt megadta neki - mondta, s nagy-nagy gyöngédséggel és szeretettel nézett a
                  sovány, kis egérforma fiúra.</p>
               <p>- Edelényi Török János - mondta aztán gúnyosan a levélbe nézve. - Jópipa
                  lehet.</p>
               <p>- Azt mondta, tessék neki megizenni, hogy szívesen?... Vagy
                     sehogyse?... - mondta a kisfiú.</p>
               <p>A leány összehúzta a szemét, s csodálkozva és vizsgálva nézett a gyerekre.</p>
               <p>Ez megérezte, hogy mit jelent ez a nézés, hogy olvasta-e tudniillik a levelet, és
                  sietve és kapkodva mondta:</p>
               <p>- Hétfőn reggel, kérem, a János úr véletlenül meglátott az utcán - s egyszerre az
                  eszébe jutott, hogy Gyéres tanár úr ablaka alatt, s hogy emiatt mi minden történt,
                  és nagyot nyelt -, s akkor azt mondta, mondjam meg Bella kisasszonynak, hogy csak
                  egy szót tessék üzenni neki, csak azt, hogy: szívesen vagy
                  pedig azt, hogy sehogyse.</p>
               <p>- Jaj, de nagy selma lehet az az Edelényi Török János úr!... - s a leány
                  hátravetette a fejét, s újra nevetni kezdett az előbbi hangtalan és rengő
                  kacagással, a fehér nyaka csak úgy villód­zott a homályban. - Hát mondja meg neki
                  - mondta aztán, s komikusan gesztált egy ujjal, mintha az énektaktust ütné -,
                  mondja meg neki, de el ne felejtse, Misi... ugye Misi? vagy Misuka? mi?... mondja
                  meg neki, hogy: csak ennyit mondjon: szívesen-sehogyse!
                  érti... Vagy így: Sehogyse-szívesen!... Ahogy tetszik, sehogyse szívesen... vagy: szívesen
                     sehogyse! érti?...</p>
               <p>És az oly komikus volt, hogy a kisfiú boldogan, tiszta szív tiszta boldogságával
                  megértette, s elkezdett ő is úgy hangtalanul magában nevetni. S oly boldog volt,
                  hogy úgy ki fogják most figurázni János urat, hogy még... nohát: kellett neki ezt
                  a levelet megírni!...</p>
               <p>És úgy összenéztek ott a sötét kamarában, mint egy csínyes gyerek, aki valami nagy
                  titokban, nagy cselvetésben töri a fejét, úgy egy húron pendül, egy huncutságot
                  csinál: ilyen boldog, büszke és nagyszerű még sose volt a kisfiú.</p>
               <p>Ebben a pillanatban azonban a leány hirtelen a kebelébe dugta a levelet, és intett
                  neki, hogy maradjon csendben, s kilépett a konyhába, ahova bejött valaki! Már egy
                  pillanat múlva rémülten tudta a kisfiú, hogy a legidősebb leány, a mindnyájuk
                  réme.</p>
               <p>De a szép Bellán olyan félelem és zavar volt, hogy ő nem mert kimenni, ő maga sem
                  tudta miért, de nem merte elárulni, hogy ott van a kamarában.</p>
               <p>- Még most is itt ez az edény? - kiáltotta a vénleány. - No, ez mégis
                  abszurdum!</p>
               <p>- Mér abszurdum? - mondta élesen Bella.</p>
               <p>- Azér abszurdum, mer abszurdum - mondta a vénleány egyre élesebben. - Mer
                  abszurdum, hogy semmit sem akarsz csinálni.</p>
               <p>- Lisztet szedtem a kamarában.</p>
               <p>- Persze, az az első. Lisztet kiszedni. Este fogsz dagasztani, és most kell
                  kiszedni a lisztet?... Micsoda logika az... Az edény itt áll mosatlanul egész nap,
                  s a víz kihűl, aztán nem lehet használni, és te a kamarában játszol azzal, hogy
                  lisztet szedegetsz ki a zsákból... Könnyű kiszedni, mikor van...</p>
               <p>- Hát azt is meg kell csinálni.</p>
               <p>- De nem most, hanem mikor ideje lesz...</p>
               <p>Egy perc múlva felcsattant megint.</p>
               <p>- Én nem tudom, itt mindenki csak játszik, bolondozik, a maga feje után, a maga
                  bolond feje után megy, de komoly munka, az senkinek sem kell... Én nem tudom, mi
                  lesz itt, ha én kiveszem azt a földet, hát az az én érdekem?... Hát itt nem akar
                  senki dolgozni?...</p>
               <p>- Én nem fogom a kezem... - mondta Bella ellentmondva idegesen.</p>
               <p>- A kezed!... - szörnyedt el Viola. - Hát mire való a te kezed... Nem fogod?!...
                  Még hogy nem fogod tönkretenni! Mi?... De még hogy fogod!... Ha én tönkretettem,
                  majd te is fogod!... Sajnálja a kisasszony a fehér ujját beledugni a
                  mosogatólébe... Majd nem fogod sajnálni, ha fekete lesz és retkes, és
                  gyógyíthatatlanul tönkremegy, mint az enyém... Ezennel kijelentem neked, hogy én
                  többet koplalni és éhezni nem fogok senki fiának, és többet nem hagyom magam
                  télire malac nélkül senki kedvéért. Én kiveszem bérbe azt a földet és punktum. Azt
                  én elhatároztam, és én arra elszántam magam, és ha én valamit a fejembe veszek,
                  akkor az meg is lesz. Nem fogjuk a tíz forintokat japán legyezőkre szétherdálni
                  kisasszony, nyolcvan kraj­cárt kidobni, szemétre... Két hetet késett miatta a
                  földbérlet... Már akkor letehettem volna érte a tíz forintot, ha magácska hozzá
                  nem nyúl. Persze, ha fel van váltva a tízes, akkor aztán elcsúszik, mászik. Hát én
                  ezt nem engedem tovább, most, most megint van végre egy tízforin­tos a markomban,
                  ezt most azonnal viszem a parasztnak, s lefizetem a földbérre. És tavasszal megyek
                  ásni, és aztán veteményezünk és kapálunk, és egész nyáron ott fogok dolgozni, és a
                  kisasszony itt fog mosogatni, igen, és főzni, igen, és bevásárolni, igenis,
                  igenis! Fogsz járni a piacra, bizony! Ha én járhattam, járhat más is... Az is
                  járhat, aki jobban bírja, igen. Mer eccerre még én se szakadhatok százfelé, mert
                  nem lehet az egyik kézzel odakinn ásni, kapálni a földön, a másik kézzel meg
                  kosarat cipelni a piacról, és a harmadik kézzel a rántást kavarni, és a negyedik
                  kézzel megfótozni a kisasszonykák harisnyáját... De nem ám!... Hanem min­den­ki
                  meg fogja csinálni a maga dolgát, meg bizony, ha a fene fenét eszik is, drága
                  kisasszony.</p>
               <p>Misi a kamarában tűkön álldogált, szeretett volna kint lenni innen, s hogy egyre
                  tovább halasztotta, most már igazán kínos volt, hogy mi lesz ennek a vége. Még be
                  talál lépni a vénleány, s akkor ő elsüllyed a föld alá, azért végre is elhatározta
                  magát, s kilépett a konyhába.</p>
               <p>A vénleány szinte sóbálvánnyá lett, úgy nézett rá.</p>
               <p>Ellenben Bella nevetve összecsapta a kezét, s azt mondta:</p>
               <p>- Jesszusom, hogy elfeledkeztem magáról! - s a nénjéhez fordult: - Éppen kijött
                  kérni, hogy meleg vizet csináljak neki, hogy gumiarábikumot olvaszthassanak,
                  osztán otthagytam a kama­rában... - s hangosan nevetni kezdett, és Misikének a
                  szemébe kacsintott.</p>
               <p>Ez mindjárt magához tért előbbi zavarából, s egész szívvel hálás volt Bellának a
                  hazugságért, s bűntársának és szövetségesének érezte magát életre-halálra.</p>
               <p>A vénleány egy kicsit gyanakodva nézett a fiúra, no de mért a kamarában, akarta
                  mondani, de aztán inkább ezt mondta:</p>
               <p>- Na, hát ha már hallotta úgyis, akkor legyen ő a bíró. Mondja meg, kedves Nyilas,
                  nincs igazam?</p>
               <p>S nagy bőbeszédűséggel fogott hozzá, hogy elmondja a jövő évi terveit, hogy ő
                  kukoricát akar termelni, s mellette zöldséget, káposztát, karalábét, sárgarépát és
                  mindent, ami a konyhához kell, de akkor a másik két leánynak viszont el kell
                  vállalni, hogy vezetni fogják a háztartást.</p>
               <p>- Hát nem teszek én jót? Nem áldozom én fel magamat? Így pénzért kell szaladgálni
                  még egy szál petrezselyemért is a piacra, akkor pedig lesz sárgarépa akár
                  zsákszámra, nem igaz?</p>
               <p>Misi azt mondta:</p>
               <p>- Igaz, de kérem, Viola kisasszony, sárgarépát, azt ne tessék egy zsákkal
                  termelni, mert az borzasztó étel. Törökéknél mindig vettek ősszel két-három
                  zsákkal is, de nekem a hátam is borsódzott tőle, mer én azt nem szeretem. Még
                  nyersen megeszem, de az a sok sárgarépa-főzelék, az iszonyú.</p>
               <p>Bella elkezdett kacagni, kitört belőle valami hallatlan nevetés, idegen, fuldokló,
                  boldog kaca­gás, úgy kinevette a nénjét, hogy az szegény feje csak nézett, nézett,
                  azt se tudta, mi az.</p>
               <p>- No, hiszen magából is elég ez nekem - mondta szokott nyers őszinteségével -,
                  magát is össze lehet kötni ezekkel egy bokorba... Csak menjen maga tanulni, menjen
                  gumiarábikumot enni, ne sárgarépát.</p>
               <p>Bella erre még hangosabban felkacagott, s Misi boldog volt a nevetésétől, de
                  összeszorította a száját, s takarta a mosolygását, lesütötte a fejét, s gyorsan
                  bement a szobába.</p>
               <p>Az öregasszony, aki egy tolható székben ült, nagy sötét szemével fogadta, ettől a
                  nézéstől elment a nevető kedve, nagyon félt ettől a szótalan halvány asszonytól,
                  aki olyan volt néha, mintha nem is élne, s nem szokott rá sem nézni senkire, csak
                  úgy magába merülve néz a világba. Most érezte, hogy a szeme folyton kíséri,
                  bekíséri a másik szobába, utána néz, s még mikor leült a helyére, akkor is érezte,
                  hogy hátulról szúrja ez a szem, úgyhogy meg kellett fordulnia, hogy nincs itt,
                  kint maradt, a falon túl, a másik szobában. Ellenben Doroghy nagy meglepetéssel
                  szolgált neki: nem számította ki a feladatot, ott ült fölötte s nézett, nézett, a
                  tollal babrált.</p>
               <p>- Hát még most sincs kész? - kiáltott rá szinte kétségbeesve.</p>
               <p>Sanyika angyali ártatlansággal mondta:</p>
               <p>- Hogy a szorzást a hátulsó számjeggyel kezdjem, vagy az elsővel?...</p>
               <p>Misi a hajába kapott:</p>
               <p>- Jaj, istenem, hát ez borzasztó! Hányszor magyarázzam meg, hogy az mindegy. Érti,
                  az mindegy!... Csak hogyha hátulról kezdjük a szorzást, akkor az eredményt egy
                  sorral mindig előbbre írjuk, ha elölről kezdi: akkor hátrább.</p>
               <p>- Igen: hát akkor hogy kezdjem, hátulról vagy elölről?</p>
               <p>- Az mindegy.</p>
               <p>- Hát ha mindegy, akkor hogy kezdjem? - mondta Sanyika.</p>
               <p>- Kezdje hátulról.</p>
               <p>- Hát ezt akartam kérdezni: má maga is úgy veszekszik, mint Viola.</p>
               <p>Misi nagy szemet meresztett s nézte, hogy szoroz csendesen Sanyika. Azt hitte,
                  hogy Bellá­hoz fogja hasonlítani, de ez nagyon elszomorította, hogy Violához
                  hasonlította. Már az igaz, hogy ilyenekkel kínlódni...</p>
               <p>Nagyon zavartnak és bánatosnak érezte magát, fölöslegesnek s reménytelennek látta
                  a harcot, amelyet itt kell folytatnia, már előre látta, hogy Sanyika meg fog
                  bukni, akármennyit vesződik is vele, csak szégyen lesz belőle.</p>
               <p>Mikor a latint tanulták, akkor bejött Bella, aki nem volt bent náluk azóta, hogy
                  az a nagy pörölés volt, de most olyan kedvesen és egyszerűen jött be, mintha az
                  egész természetes volna.</p>
               <p>Sokáig nem szólt semmit, a szekrényben rendezgetett, s látszólag nem is figyelt
                  oda. Egyszer az asztalhoz lépett, s megállott Misi mellett jobbra, s felvette a
                  füzetet.</p>
               <p>Sanyika utána kapott.</p>
               <p>- Na!</p>
               <p>Bella felemelte magasra a füzetet:</p>
               <p>- Nem eszem meg!</p>
               <p>- Add ide!</p>
               <p>- Jaj de kényes!</p>
               <p>És itt a magasban kinyitotta, s megnézte az utolsó kalkulust.</p>
               <p>- Négyes? - mondta bámulva. - Négyes!</p>
               <p>Sanyika kitépte a kezéből a füzetet, amely összegyűrődött egy kicsit.</p>
               <p>- Most hogy adom be - mondta kényes nyávogással -, összegyűri nekem.</p>
               <p>- Először is te gyűrted össze, és másodszor, akármilyen gyűrött volna, csak ne
                  volna négyes, szégyelld magad!</p>
               <p>- Az nem szégyen - mondta Sanyika. - Nagyon nehéz feladat volt, tizennégynek volt
                  szekun­dája belőle. És kétharmadnál jobbja nem is volt senkinek.</p>
               <p>- Nyilasnak se?</p>
               <p>- Csak neki volt egyese, igaz.</p>
               <p>A lány felnevetett.</p>
               <p>- Igaz!... Jó, hogy eszedbe jut... Ó, te...</p>
               <p>S az asztalon Misi előtt áthajolva, megbökte az öccsének a fejét tenyérrel, és
                  amint a karját visszahúzta, gyöngéden megsimította a Misi arcát.</p>
               <p>Misi bíborvörös lett, a fejét lesütötte, s remegni kezdett. Érezte, hogy ez az
                  érintés nem volt véletlen, és hogy az előbbiekért valami finom és titkos hálát,
                  szeretetet, kapcsolatot jelent.</p>
               <p>- Eriggy ki a szobából - mondta Sanyika.</p>
               <p>- Ó, te varangyos béka - mondta nevetve Bella.</p>
               <p>- Megmondalak, hogy megint bent vótál....</p>
               <p>Bella egy pillanatig komolyan nézett rá, aztán felnevetett:</p>
               <p>- Nézd csak, Sanyi, mondok valamit: kössünk békét... Te nem fogsz rám árulkodni, s
                  én se fogok terád.</p>
               <p>Sanyi lappangva, leskelődve nézett a szeme sarkából Bellára.</p>
               <p>- Én is tudok ám egyet-mást magácskáról, és ugye, nem mondtam meg, hogy ki
                  cigarettázott a gazdáék fiával?</p>
               <p>Sanyi ellenségesen földuzzasztotta az ajkait.</p>
               <p>- Pedig annak már egy hete; lett volna időm elmondani. He?... Hallgatunk? És még
                  van a rováson három-négy históriácska... A spájz is, meg a gomb is, tudod?... Na,
                  hát lesz béke?</p>
               <p>S odanyújtotta a kezét.</p>
               <p>Most megint úgy nyújtotta át a jobb karját az asztalon, Misi előtt, s letette a
                  kezét a könyve­iken és füzeteiken keresztül.</p>
               <p>A keze olyan gömbölyű volt és olyan hófehér, s egy icipici kis vékony aranygyűrű
                  volt az egyik ujján, s abban pici kis kék színű kövek, mint a nefelejcs szirma.
                  Misi didergett, hogy megint meg találja simogatni.</p>
               <p>- Naaa - mondta nyávogva Sanyika, s rácsapott a kezére.</p>
               <p>De az nevetett, nem mozdult, s tovább ott maradt a keze előttük, most nem volt
                  felgyűrve rajta a kék ruha ujja egész vállig, mint a kamarában volt, de Misi
                  szinte érezte azt a fehér jó karját, s valósággal félt, hogy megmozdul, behajlik,
                  s még megöleli vele.</p>
               <p>- Hát szent a béke?</p>
               <p>- Ha te nem szemtelenkedel, én nem szólok - mondta Sanyika.</p>
               <p>- No, te kis hörcsög, hát add ide a praclid.</p>
               <p>Sanyi kinyújtotta a nyelvét, s odacsapott a tenyerével. De cseltől tartva, csak
                  úgy...</p>
               <p>A lány megkapta a kezét, s fehér, gömbölyű markában ott maradt a kisfiú maszatos
                  keze.</p>
               <p>- Fúj, disznóláb - mondta Bella kacagva -, s Viola még malacot akar venni, hát itt
                  van ez! - s belekacsintott a Misi szemébe.</p>
               <p>Misi hatalmasan felkacagott, ilyen jót régen nem nevetett, annyira váratlan volt s
                  találó, az előbbi dolgokra való hivatkozás annyira csiklandozta.</p>
               <p>- Na, jól van, hát akkor csak tanuljatok - mondta Bella -, énfelőlem, fiam, akár
                  tizenhat csikót hozhatsz. - Azzal megrázta az öccse kezét, de nem férfiasan,
                  tenyerét tenyerébe fogva, hanem úgy kinyújtott kezével, annak csuklóban átfogva a
                  kezét.</p>
               <p>Misi nem mert ránézni az asztalra elfekvő lányra, akinek olyan furcsa, idegen volt
                  a teste minden része, s a puha ruhában, ahogy a kemény asztalra hevert, neki
                  izzott, égett a jobb arca, amelyik a lány felől volt, mintha a tűz sütötte
                  volna.</p>
               <p>Ez a ma délutáni tanulás nem ért egy krajcárt se. Most először érezte, hogy bizony
                  egészen hiába van itt.</p>
               <p>És annyira feldúlva, megzavarodva ment el is, hogy csaknem elkésett az öregúrtól.
                  Futnia kellett.</p>
               <p>Hát amint a sárga ház kapuján be akar szaladni, ott áll János úr.</p>
               <p>- No, ipse - mondta fojtottan - széna-e vagy szalma?</p>
               <p>Először nem is tudta, miről van szó, aztán ijedtében eszébe jutott, s attól
                  mindjárt megjött a bátorsága.</p>
               <p>- Igen - mondta hangosan.</p>
               <p>- Mit igen, hát mit mondott, te hátramozdító?</p>
               <p>- Azt mondta, hogy: egyáltalán nem szívesen.</p>
               <p>- Mit?</p>
               <p>- Nem is: úgy mondta, hogy: sehogyse szívesen...</p>
               <p>- Ó, te napon sült málé? Tudod is te, hogy mit mondott.</p>
               <p>- Igen, tudom: azt mondta, mondja meg neki, hogy: “sehogyse szívesen”, vagy
                  “szívesen sehogyse”, úgy mondja neki, ahogy tetszik, de ezt mondta.</p>
               <p>- Lehetetlenséggel határos - mondta János úr.</p>
               <p>- Pedig így mondta.</p>
               <p>- Istók báró?</p>
               <p>Misi már szeretett volna bent lenni, mert ütötte az ötöt.</p>
               <p>- Esküdni mersz rá?</p>
               <p>- Igen, de én nem esküszök haszontalanságokra!</p>
               <p>- Ez neked haszontalanság? Te! - mondta János úr nevetve. - Hejnye te!... Megájj,
                  kenyér, megeszlek!</p>
               <p>Azzal egy barackot nyomott a fiú kalapjára, de Misi elszaladt, be az udvarba,
                  úgyhogy nem sikerült az egyszer.</p>
               <p>Zaklatott életében már ez volt a legnyugalmasabb óra, a napi felolvasás. Jólesett
                  pontosan megjelenni, jólesett a szalmaszékbe leülni, ott találni mindig szép
                  rendben az újságokat, s igen jó volt érezni, hogy becsületesen megdolgozik. Már
                  olyan gyorsan és jól olvasott, hogy sose kérdezett utána az öregúr, hogy:</p>
               <p>- Mija, mija?</p>
               <p>Kedves hely volt ez a meleg faház, s kedves volt a kedves piros-fehér öreg, s
                  olyan rendjén való volt, hogy soha egy igét nem szólt volna...</p>
               <p>Mikor hazaért a coetusba, a szobatársak a kályha körül ültek, és pirítósszaggal
                  volt tele a szoba.</p>
               <p>Nagy úr beszélt éppen: Misi rögtön megértette, hogy a régi diákéletről mesél, s
                  azonnal kinyitotta a füleit, hogy egy szót se veszítsen el.</p>
               <p>- Mondom, hogy azért dárdás maga, mert az ilyen kisdiákok
                  két hosszú dárdán hozták a vállukon hajdanában az üstöt. Azelőtt nem volt ilyen
                  konviktus, hogy csak várjuk a csenge­tést, és szalad az ember enni, fehér tányér,
                  abrosz.</p>
               <p>- Cseréptányér - mondta erre Lisznyai úr - meg fakanál.</p>
               <p>- Na és mit ettek! - folytatta Nagy úr. - A felső diákokat a tanítványok etették,
                  ezeknek a szülei minden héten beküldtek egy fehér kenyeret, ami elég vót
                  kettőjüknek egy hétre és egy fazék ételt, ami elég vót hét fiúnak, másik napra a
                  másik fiú kapott egy fazék ételt, így éltek, ez vót ám az elemózsia.</p>
               <p>Misi a sötétben elámulva hallotta.</p>
               <p>- És hol ették?</p>
               <p>- Hát itt a coetusba. Mintha itt vagyunk heten, minden nap egy másik küldene egy
                  fazék ételt. Babot vagy káposztát vagy túrós galuskát, de nem három ételt, mint a
                  konviktusban most, csak egy jó fazékkal, akkor azt körülülték, mindenki elővette a
                  cseréptányért, fakanalat, bugy­li­­bicskát, aztán ettek.</p>
               <p>- Este is azt?</p>
               <p>- Ha maradt; ha nem maradt, nyeltek.</p>
               <p>- Azt kellett dárdán hozni?</p>
               <p>- Nem, az más... akiknek messze lakik a szüleje, nem küldhettek ételt, hanem
                  főznivalót, nem vót akkor se posta, se vonat, hát mikor egy úr beküldte a fiát
                  Szatmárból, a Kölcseyek, Ken­dék, jött az úrfi egy ökrösszekérrel, hozott vagy tíz
                  mérő búzát, borsót, lencsét, sonkát, akkor fogadtak egy főzőasszonyt, a vót a kokva, az főzött, de mindennap egy ételt, s minden hétfőn
                  ugyanazt és így tovább, tudja: úgy is híjták az ételt, hogy semper.</p>
               <p>- Jaj de érdekes - szólt Böszörményi.</p>
               <p>- No, magának nem volna érdekes - mondta Nagy úr -, mert aki nem volt se gazdag
                  fiú, se jó tanuló, az nem kapott egyebet csak lakást, és a városi kegyes polgárok,
                  hol ez, hol az küldött egy fazék kását a szegény diákoknak.</p>
               <p>Nagy nevetés lett.</p>
               <p>- Úgy lett a kápsálás, hogy novemberben a diákok sorra jártak koldulni az egész
                  városban, és kéregettek ennivalót.</p>
               <p>- Fúj, az aztán piszok élet vót!</p>
               <p>- Akkor biztosan szívesebben attak, mert a cívisek büszkék voltak a diákokra, mert
                  akkor a diákok énekeltek nekik, megtáncoltatták a menyecskéket, meg ha tűz volt,
                  szétpüfölték a háza­kat. Mit nevet, ne gondolja, hogy úgy oltottak, mint az
                  önkéntes tűzoltók! Mentek a gerundiumokkal, a nagy botokkal - most is látni lehet
                  a Nagykönyvtárban -, és ha egy ház meggyúlt, körös-körül a többi háznak a tetejét
                  mind lerombolták, hogy meg ne gyúlhasson.</p>
               <p>- Nevetséges.</p>
               <p>- Hát Debrecenbe sose volt víz, nem tudja, hogy az ártézi kutat hány esztendeje
                  fúrják? Már nyolcszázhetven méternél vannak, mégsincs víz. Hanem kő van. Minden
                  fúró beletörik. Azért mondják, hogy Debrecennek is vannak hegyei: csak a föld
                  alatt tartják.</p>
               <p>Misi nevetett, ezt ő is hallotta már tavaly Törökéknél, de akkor csak viccnek
                  vette.</p>
               <p>- Azelőtt a főzéshez messziről kellett hozni nagy hordókban a vizet a kokvának,
                  meg a pisztrixnek, e vót a sütőasszony, úgy is híjták: a sütögetőné. Abba az időbe
                  ezeknek kellett a kedvébe járni, nem a professzoroknak. Minden évbe ódát kapott a
                  kokva: örök emlékül felírták egy sonkára.</p>
               <p>Ahogy ott ültek a jó meleg, nyugodt szobában, aminek még a fűtésével se volt
                  bajuk, olyan csuda volt ezt az ősvilágot hallani, nem bírták elképzelni.</p>
               <p>- És hogy tanultak?</p>
               <p>- A diákok csinálták a tanszert, a nagydiákok a kicsiknek, a rézmeccők.</p>
               <p>- Igen, azok voltak, az tény! Én is olvastam a rézmetsző deákokról. Szép tudomány
                  volt - szól Lisznyai úr.</p>
               <p>- Akkor elég volt tudománynak, ma bizony megbukna az akkori professzor is.</p>
               <p>Ekkor felhallatszott a csengő, amitől már régen félt Misi, s abbahagyták a
                  beszédet, mentek vacsorázni.</p>
               <p>Misinek nagyon fájt, hogy csak ezt a néhány mondatot hallotta. Olyan szomorú volt,
                  ő úgy ki van szakítva ebből az életből, most egyszerre szeretett volna mindig a
                  fiúk közt lenni, szere­tett volna olyan igazi diák lenni, mint a többi.</p>
               <p>Igen jó vacsora volt, juhtúrós galuska, jóllaktak; mikor vége volt, Sándor Mihály
                  odatett egy cédulát elébe.</p>
               <p>- Nyilas, nézd csak te, kihúzták a számodat?</p>
               <p>Misi nagy szemmel bámult a kis firkás cédulára, amire rá volt írva öt szám.</p>
               <p>Kővé meredve nézte, és gépiesen nyúlt a zsebébe, kivette a tárcácskáját,
                  kinyitotta, hogy a rekeszéből kivegye a reskontót.</p>
               <p>És halálos ijedtséggel a szíve is megállt.</p>
               <p>Nem volt benne.</p>
               <p>Nézte, nézte a pénz közt, nem volt meg a cédula.</p>
               <p>A keze kapkodott, kotort, zsebébe nyúlt, sehol se volt, s a szeme közben folyton a
                  kis firkán volt: nincs reskontó.</p>
               <p>És olvasta az öt számot:</p>
               <p>- 17, 85, 39, 73, 45.</p>
               <p>Az egész konviktus megmozdult, mindenki felállt, ő is, a bugyellárisát a zsebébe
                  tette.</p>
               <p>- No, kijött valamék? - sürgette Sándor Mihály.</p>
               <p>Nem tudott felelni, néma volt.</p>
               <p>Szerencsére oszlás volt és elváltak, és ő elfutott, ellopózott a többi közt, a
                  Sándor Mihály szeme elől. De a többiek közt nem bírt maradni, azt hitte, megfúl a
                  vidám, nevetős, majszoló diákok közt: befutott az első udvarba, arra nem ment
                  senki sem.</p>
               <p>Később felment a második emeletre, de nem mert bemenni a szobába, elbújt a
                  folyosón, és halálos reszketés rázta a testét. Még azt sem bírta az emlékezetébe
                  idézni, hogy az ő számai voltak-e, vagy nem, de végig-végigiszonyodott, mikor a
                  számok ismerős érzése belesajgott.</p>
               <p> </p>
            
         </div>
         <div type="chapter">
            <head>HETEDIK FEJEZET</head>
            
               <head>amelyben csodálatos, hogy a szenvedő ember körül is minden természetes és
                  vidám; szinte nem érdemes élni, ha az élet ilyen kevéssé vesz részt a szív
                  fájdalmában</head>
               <p>A földrajzórát nem az osztályban tartották, hanem fent a második emeleten a
                  természetrajzi teremben. Reggel hát nem kellett lemenni az osztályba, s így
                  csengetés után még késhetett néhány percet, úgyis oly kétségbeesetten törődött és
                  szerencsétlen volt; egész éjszaka álmat­lanul fetrengett, ha elszunnyadt, újra
                  felébredt, a lelkiismeret nem hagyta aludni, s nem bírta elképzelni, mi történt a
                  reskontóval. Iszonyú volt ez, reggelre kábultan és kimerülten virradt, és csak a
                  friss, jéghideg víz ébresztette fel egy kicsit.</p>
               <p>Már az osztály bent zsinyegett, hamar beült az első padba a helyére. Hangot se
                  adott, csak úgy bújt és sunyított, hogy senki észre ne vegye; az éjszakai
                  reszketéstől lesoványodott, és fakó volt, mint a penész, dehogy tudott ő most
                  tanulásra gondolni vagy leckére, félig meghalt, azt se tudta jóformán, milyen
                  könyvet hozott magával.</p>
               <p>Orczy az asztal tetején ült, háttal a tanári szobának, szemben az osztálynak, s
                  színésziesen mesélt, a fiúk szájtátva hallgatták, s hangosan kacagtak minden
                  szavára, de úgy, hogy ne legyen nagy hangja.</p>
               <p>- Embërségës embër vagy... - mondta Orczy, s utánozta az öreg professzort, a
                  földrajztanárt, akit szokás volt folyton kicsúfolni, kimókázni, úgyhogy mindenki
                  tudta egy kicsit a hangját csúfolni, de olyan jól senki, mint Orczy, aki a fejét
                  legörbítette, s furcsa torokhangon mondta, és olyan öreges pislogással: embërségës
                  embër vagy, édës fiam!</p>
               <p>Kórusban nevettek rá, a másik oldalról is sokan idenéztek, bár az általános zajban
                  nem hallot­ták az Orczy hangját, de látták, hogy az öreget utánozza, s ez igen
                  mulatságos volt, és bátor dolog, mert az öreg minden pillanatban beléphet.</p>
               <p>Akkor hozzáfogott Orczy mesélni az ismert mondókák egyikét: az öreg, mint
                  grófúrfiak nevelője járt Egyiptomban, s minden órán szóba hozta Égyiptus
                  országát:</p>
               <p>- “Mikor én Égyiptus országába jártam - mondta az öreg dünnyögő hangján -, hát
                  látok ott két nagy, fertelmes krokogyélus madarat!...” - Kibubbanva kezdett
                  hahotázni az osztály. - “Hát kitáttya a száját a krokogyélus madár: én pedig fogom
                  a szimpla puskám, osztán jól rádup­láztam!...” - Sikongó, visongó halk kacagásba
                  törtek ki a fiúk, s a legközelebbi padban levők is mind előrehajoltak, a hátrább
                  levők pedig ráfeküdtek a padjaikra, hogy szinte belebújtak Orczyba, aki erre még
                  halkabban kezdett mesélni, de még elevenebb gesztusokkal. - “Hát az én pflintám
                  golóbisa puff belevágott az egyik krokogyélus madár jobbszemibe, onnan meg
                  átugrott a másik krokogyélus madár bal szemibe, onnan újra ki, s belecsapott az
                  egyik kroko­gyélus bal szemibe, oszt abból esmég újra visszapattant, és
                  belecsapott a másik krokogyélus jobb szemibe: eccóval, édës fiam, mind a két
                  krokogyélus madárnak mind a négy szeme, püff, odalett.”</p>
               <p>A fiúk röhögtek, majd kihasadtak, a másik oldalról lassan megmozdult az egész
                  osztály, s mind Orczy szájába torlódott. De ez hirtelen megállt a mesében, s más
                  hangon, de újra az öreg professzort utánozva azt mondta:</p>
               <p>- “Ejnye, édës fiam, de szëmtelen embërëk vagytok, hogy ideszëmtelenkëdtëk.”</p>
               <p>Ennek még nagyobb hatása volt, mert nem volt óra, hogy ezt egynéhányszor ne
                  hallották volna, hogy “szëmtelen embër.”</p>
               <p>- Tanár úr, ezt álmodni teccett? - szólt hátulabbról egy fiú. Orczy rácsapott:</p>
               <p>- Te szëmtelen embër!... Nem való vagy becsületes embërëk közé: állj ide
                  mellém...</p>
               <p>Ezen még Misinek is nevetni kellett, hátradűlt a padban, s kinyitotta a száját,
                  lehunyta a szemét, hátravetette a fejét, és soká nevetett, mintha aludnék.</p>
               <p>Közben bejött a kis öreg tanár, feldöcögött a pódiumra, a fiúk egy pillanat alatt
                  mind helyre rebbentek, ő még mindig úgy ült ott, nevetve, nyitott szájjal,
                  félrebillent fejjel, észrevett valami mozgást, de annyira ki volt merülve az
                  éjszakai sok sírástól, hogy üres, fájó gyomorral ülve maradt, s csak nevetett.</p>
               <p>Aztán csönd lett, ő is magához tért, tenyerével megdörzsölte arcát, fejét,
                  megvakarta haját, nyakát, ásított, s a szeme könnyes lett, akkor megszólalt a
                  tanár hangja, most már az igazi, a katedrán:</p>
               <p>- Nyilas Mihály.</p>
               <p>Azt hitte, a villám csapott le mellette. Nem is akart felállni; ez lehetetlen.
                  Olyan sokáig maradt ülve, hogy mozgás támadt s nyugtalanság, és mindenki
                  ránézett.</p>
               <p>Akkor felállott, halálsápadtan, s ránézett a tanárra szúrós, sötét szemeivel, az
                  arca egészen be volt esve, s kemény kis szemöldökei makacsul szegeződtek az
                  öregre, mint felvont, apró íjak.</p>
               <p>Az volt a szokás, hogy ki kellett menni szó nélkül a táblához amelyre fel volt
                  feszítve Francia­ország térképe, s elmondani a mai leckét. Két oldalról Orczy és
                  Gimesi ijedten és csodálkozva nézték, mit akar. Gimesi felállt, hogy helyet adjon
                  neki, hogy kimehessen. Erre kiment.</p>
               <p>Tántorgó léptekkel botorkált fel a tábláig, és megállott a térkép előtt.</p>
               <p>- No, édës fiam, hát mi volt fëladva mára?</p>
               <p>Misi hallgatott, egy pillanatig lehunyta a szemét, s nagyot szédült vele a világ,
                  rettenve kellett felnyitnia tágra a szemét, hogy el ne essen. Aztán tétován a
                  térkép felé fordult, s homályosan villózott előtte a francia föld képe, amely,
                  mint egy cifra kendő terült el, a tengerbe vetett csipkés sarkával, s barna hegyek
                  foltja folyik le róla jobbról, a déli tengerek felé.</p>
               <p>- Na, hát ugye, Franciaország... - mondta a tanár. - Milyen ez a Franciaország:
                  ugye, két képet mutat, keleten inkább hegység, nyugaton síkság... Délen... mi van
                  délen, hogy híják azt a vastag hegységet délen...</p>
               <p>Az osztály feszülten figyelt, senki sem értette Nyilast, aki mintha megnémult
                  volna, egy szót sem szólt.</p>
               <p>De nem szólt, most már csak azért sem. Most már lassan eszébe jutott a múlt óra,
                  akkor sem nagyon figyelt ugyan, de azért lassan fölismerte a térképen a Pireneust,
                  eszébe jutott a Roncesvalles-hágó... Roncevallesz, Roncevallesz... - mondta
                  magában.</p>
               <p>- Ez a nagy hegység egészen elzárja a francia földet a spanyoloktól... csak hol
                  lehet átmenni rajta?... Milyen hágón?... a Ron... a Ron... A
                  Ronszvalli-hágón...</p>
               <p>“Roncevallesz, Roncevallesz” - mondta magában Misi.</p>
               <p>A kicsi kis öreg tanár, aki úgy össze volt töpörödve, mintha megaszalták volna az
                  élet kemen­céjében, de egészen rózsaszínű volt és galambfehér ősz, szokása szerint
                  hirtelen méregbe jött:</p>
               <p>- Ejnye, édës fiam, de szëmtelen embër vagy...</p>
               <p>Akkor azonban meggondolta, hogy kivel áll szemben, mégis az első padban ülő ember
                  az a kis szemtelen ember, az öreg tanár pedig, a volt grófi nevelő: nagyon bele
                  volt gyökeresedve minden tekintély tisztelete. Megbánta hát, amit hirtelen
                  kibökött, s jóvá akarta tenni, leszállott a tanári székéről, s a térképhez menve,
                  hozzáfogott elmagyarázni szóról szóra ugyanúgy, mint az előző órán az egész
                  leckét. Így elbeszélgetett egy jó negyedóráig. Misi folyton előre mondta magában
                  azoknak a helyeknek a neveit, amiket kinyögni készült az öreg: Jura-hegy­ség,
                  Kotdor és a Langréi-fennsík... Ardennek, Cevennek... Mind eszébe jutottak, de a
                  száját annál maka­csab­bul szorította össze, s ha agyonverik, akkor se mondta
                  volna ki.</p>
               <p>- Itt van az az Aurignac, ahol - folytatta a kis öreg - most, 1852-ben egy
                  útkaparó napfényre hozta a legérdekesebb ős temetkezőhelyet, még a történelem
                  előtti korszakból, amely temet­kezési helyen együtt találtatott meg az emberi
                  csontvázakkal az ősvilág kihalt állatainak a csontjai is, így a barlangi medvének,
                  hiénának, oroszlánnak, mammutnak, rinocérosznak a csontja, ez bizonyítja, hogy az
                  ember egy korban élt ezekkel az állatokkal...</p>
               <p>Misi csodálkozva nézett rá, már beszélt erről az öregúr a múlt órán is, a
                  neanderthali ősem­berről, de még sose kapta meg ilyen közelről: az öregúr úgy
                  mondta ki, hogy most, 1852-ben, mintha tavaly lett volna,
                  így mondta neki, aki csaknem harminc évvel később született, erre maga az az őskor
                  is egész közel jött hozzá, s egyszerre felvillant előtte valami homályos kép, hogy
                  az ősember bebúvik a barlangba, ahol már van egy medve, oroszlán, mammut... De a
                  mammut hogy fér be?... A szeme felnyílása, s az arcán az értelem és a figyelem
                  felcsillanása megragadta a tanárt, s egészen hozzáhajolva elkezdett neki
                  magyarázni...</p>
               <p>- A történelem előtti korszakban természetesen... mert a történelem már nem ismeri
                  az ilyen életmódot, de hisz a történelem az csak itt kezdődik tegnapelőtt, az
                  egyiptomi piramisokat összesen négy-ötezer éve építették, ellenben azt a koponyát,
                  amit ott találtak, na hol is, itt Düsseldorf mellett, na, számtalanszor ejti ki az
                  ember a nevét...</p>
               <p>Az öreg kínosan küzdött a memóriájával, s Misi kibökte:</p>
               <p>- Neanderthal...</p>
               <p>- Ott, ott, igen - mondta az öreg úr, s vékony kis kezével megérintette a kisdiák
                  vállát: - A neanderthali koponyát a diluviálképletben találták... annak is a
                  legalsó rétegében... pedig a geológusok azt az időt, míg a diluviálréteg
                  lerakódott, és rajta az alluviálréteg... ezt az időt legalább két-háromszázezer
                  évre becsülik... Nos, ha a neanderthali koponyánk háromszázezer éves, de lehet
                  sokkal több is, ám maradjunk meg a háromszázezernél: hányadik ivadéka volt az, aki
                  a piramisokhoz hordta a követ?... Nem szabad könnyelműen oly szókat mondani, hogy
                  ez vagy az régen volt... a régmúltban... Neked régen volt, ami gyermekkorodban
                  történt, de az nekem csak tegnap volt, mert én már harminc éve tanár voltam, mikor
                  te születtél... és ami nekem régen volt, mi az a magyar nemzet történetében, az
                  még mindig csak a ma, hiszen a magyar állam ezer éve áll
                  fenn!... És ha történelmileg nézzük, nekünk Árpád régen volt, pedig hozzá képest a
                  peloponnézusi háború őskor, s ehhez a babiloniai építkezések még ősibbek, s akkor
                  vége a történelemnek... Négy-ötezer év az egész, ameddig vissza tudunk nézni írott
                  vagy faragott emlékek által... S íme, itt van a floridai korallképződésű
                  félsziget, amely az Agassis számítása szerint százharmincötezer év alatt
                  képződött, s így a benne talált emberi állkapocs, helyzetének mélysége után
                  ítélve, mintegy tízezer éves lehet... S ez az állkapocs már a ma kiképződött és
                  érvényes emberi állkapocs... tehát, tízezer évvel ezelőtt már az ember ugyanúgy
                  készen volt, mint ma: csak mások voltak az életviszonyai..., de a te neanderthali
                  koponyád, az még más, az még legközelebb van a majomkoponyához... Most vesd össze
                  a háromszázezer évet a háromezerrel... Minő különbség az, hogy neked háromszáz
                  forintod van-e vagy csak három... Ilyen keveset tudunk az emberiség
                  őstörténelméből: csak három forint árát.</p>
               <p>Lent az osztályban nevetés hallatszott, rá nyüzsgés, lökdösődés, de Misi meg volt
                  bűvölve, s lángoló szemekkel nézett a kis öregre, akinek a homlokán a csontokra
                  simult a puha, rózsa­színű, fonnyadt, halvány bőr, s kék erek voltak rajta
                  szétzilálva, a két keze is annyira gyenge és reszketős, hogy most, amint e
                  képleteket felállította, elfáradt bele, s le kellett ülnie. Arany János barátja
                  volt, mondta róla valaki. Míg utána nézett, Arany Jánosra gondolt. Arany János
                  fogott kezet az öreg Názóval, mikor fiatal Názó volt.</p>
               <p>Visszacsoszogott az agg tanár a székhez, s lehajtotta a fejét, és darabig maga elé
                  nézett.</p>
               <p>Akkor felállt egy fiú ott az osztály közepén s azt mondta:</p>
               <p>- Tanár úr, kérem.</p>
               <p>Megzavarodva, szinte ijedten nézett rá.</p>
               <p>- Mi? He? - s nagy, lobogó, denevérszerű füleihez tartotta a kezét, mert nagyot
                  hallott: - Mit akarsz?</p>
               <p>- Tanár úr kérem, még nem tetszett beírni a hiányzókat.</p>
               <p>- He?</p>
               <p>- Az osztálykönyvbe a hiányzókat még nem tetszett beírni! - kiáltotta
                  torkaszakadtából a fiú.</p>
               <p>Az öregúr idegesen kapkodva vette elő az osztálykönyvet s felnyitotta.
                  Engedelmesen, mint aki érzi, hogy pontosnak kell lenni, csak nem bírja erővel ezt
                  a pontosságot. Felnyitotta a könyvet, s beírta.</p>
               <p>- Milyen nap van ma?</p>
               <p>- Csütörtök! - kiáltotta az egész osztály kórusban.</p>
               <p>A tanár reszkető betűivel beírta a szükséges dolgokat, aztán úgy, lehajtott fővel
                  folytatta:</p>
               <p>- Hogy volt az embernek történelem előtti, azaz olyan korszaka, amelyről semmi,
                  nemcsak írásban, de még szájról-szájra adott mondákban sem maradt fenn: az
                  kétségen felül áll. Sok százezer év folyt le azalatt, míg az állatvilágnak utolsó
                  remeke, az ember, szellemi fejlődését annyira vihette, hogy létezésének kétségen
                  felül álló biztos jeleit hagyhatta a későbbi világ számára... Ilyen legbiztosabb
                  jelek azon kő- és csontszerszámok, melyeken első tekintetre felismerhető, hogy az
                  emberi kéz által munkáltattak. Ilyenek a kezdetleges agyagedények s a primitív
                  ékszerek, amelyeken látszik, hogy nem kemencében, csupán tűzben égettettek ki... S
                  főként ilyenek az ős temetkezési helyek, amikről most beszélünk... S íme, ez ős
                  temetkezési helyek két dologra tanítanak meg csalhatatlan pontossággal: hogy a
                  társaságban élés és az erkölcs éppolyan veleszületett emberi ösztöne az embernek,
                  mint amilyen veleszületett ösz­tönt találunk más állatoknál is, pl. a méheknél és
                  hangyáknál, előbb léteztek az embereknél a moráltörvények, mint a polgáriak,
                  amazok tehát ősibb s erősebb oszlopai az emberi életnek, mint emezek.</p>
               <p>Lehajtotta a fejét a kezére, és sokáig csöndes zsibongás volt, amit ő észre sem
                  vett, már egészen elfelejtette Misit, Franciaországot, az osztályt, teljesen a
                  saját gondolatai közt maradt, mert egy tanulmányon dolgozott Debrecen őskoráról, s
                  áttért arra:</p>
               <p>- S ezek a korok nem záródnak le oly szabályszerűen, mint nem szakemberek
                  gondolnák: íme, a magyarok még Debrecenben ma is élnek a kő- és csontkorszak
                  bizonyos eszközeivel. A hortobágyi pásztorok s béresek még ma is használják a csürkölőt, ami nem egyéb, mint a juh lábszárcsontjából
                  készült, egyik végén hegyes, a másik végén átfúrt csontszerszám, mellyel a kötelék
                  görcseit oldozzák, s a parasztházakban mindenütt fel van akasztva a tükör alá a
                  lúd középszárnycsontjából készült, átfúrt végű gatyamadzaghúzó...</p>
               <p>Erre a szóra váratlanul kitört a kacagás, különben az osztály nagyobb része már
                  eloszlott figyelemmel foglalkozott apró magánügyekkel, gombot cseréltek, vagy
                  ceruzát hegyeztek, hal­­kan beszélgettek, nevettek, az írásbeli dolgozatokat
                  forgatták, néhányan most készítették el a példákat a számtanórára.</p>
               <p>- Ezeket csak azért említém, mert nagyon óvatosnak kell lenni a régészeti tárgyak
                  korhatár­jelző értékének megbecsülésénél. A maláji szigeteken több népet találtak,
                  amelyek még ma is használják a csont- és kőszerszámokat, holott az iparfejlesztő
                  népek már olcsón juttatják el tökéletes míveiket mindenfelé, piacot keresve
                  árujoknak. Mily ismert dolog a beretva, s én magam tapasztaltam Égyiptomban
                  (susogás, mozgás), hogy a fürdőkben az ottani borbélyok nem acélberetvával, hanem
                  obszidián kőkéssel vakarják le a testről a dolomitos sárral bekent szőrt (csendes
                  röhögés), olyan kőkéssel, amilyent ugarkova néven tarisznyaszámra lehet
                  összeszedni Magyarországon is. Például Debrecen határában ilyen nagyon érdekes
                  lelőhely a Kovás-völgy, amelyet sokan Kovács-völgynek neveznek helytelenül... A
                  déli oldalon, a dió­szegi országút mellett eső homokdombokon, melyek az ötvenes
                  években majorsági földeknek kiosztattak s azóta Átkos földeknek neveztetnek...</p>
               <p>- Nékünk van ott feődünk - szólt egész hangosan egy cívisfiú.</p>
               <p>- Egy helyen, ahol...</p>
               <p>De felállt az előbbi jelentő fiú:</p>
               <p>- Tanár úr kérem...</p>
               <p>- Mi, mi, mia? - ijedt fel az öregúr, s megint a füléhez nyúlt széttartott ujjú
                  tenyerével.</p>
               <p>- Tanár úr kérem, Ónodi Lajos mondja, hogy nekik is van földjük az Átkoson.</p>
               <p>Az öregúr idegesen intett, hogy üljön le s folytatta:</p>
               <p>- Azon a helyen, ahol a szekérút megkönnyítette a domboldal megbontását, a magas
                  homok­dombnak a lapályra meredeken ereszkedő oldalát a szél szépen kinyalta...</p>
               <p>Erre egy pillanat múlva buffogó kacagás, rihegés, büffögés tört ki, úgyhogy nem
                  lehetett hallani a következő szavakat.</p>
               <p>- Mi nyalt? Ki nyalt? - kérdezték itt is, ott is, heccelve.</p>
               <p>- Hogy, hogy, he? - kérdezte az öregúr, újra megtoldva komikusan a fülét a
                  tenyerével, de senki sem felelt, csak kacagtak buzgón. Erre az öreg úr
                  félreértette a dolgot, megszakította a mondanivalóját, s így szólt:</p>
               <p>- Igen, nagyon nevetséges az Átkos név eredete. Ezt a földet még a Csorba
                  polgármestersége alatt kiszakították a közlegelőből, és eladták parcellákban, de a
                  szegény nép úgy haragudott érte, hogy még azokat is átkozta, akik vettek belőle,
                  így lett az a főd máig átkos főd.</p>
               <p>A fiúkat ez nem érdekelte, az öregúr mindig úgy beszélt, mintha magához való, okos
                  embe­rekkel tárgyalna.</p>
               <p>Az általános zsibongásból felállt a jelentő, s azt mondta:</p>
               <p>- Tanár úr, kérem szépen, nem lehetett érteni, hogy ki nyalta
                     ki...</p>
               <p>Az öreg nagy szemeket meresztett, aztán éktelen dühbe jött. Felpattant, s
                  vércsehangon rikoltott rá:</p>
               <p>- Szëmtelen embër vagy, édës fiam, szëmtelen embër!... Nëm való vagy bëcsületës
                  embërëk közé!... Gyere, állj ide mellém!</p>
               <p>Erre az egész osztály lesütötte a fejét a padban, s mindenki viharosan kacagott,
                  csak Orczy ült komolyan az első helyen, s rosszallólag csóválta a fejét.</p>
               <p>A tanár megzavarodott, mintha megértette volna a helyzete tragikusságát, elnémult,
                  s erőt véve magán, Misihez fordult, s neki magyarázta, hogy ott a homok alatt
                  kőkorszaki tárgyakat szépen kitakarva hagyott a szél.</p>
               <p>- Szépen és tanulságosan mutatja ez, hogy Debrecen vidéke már a kőkorszakban is
                  lakva volt.</p>
               <p>Misi boldog volt, hogy most már csak neki beszél a tanár. Ő ma mélyen meg volt
                  hatva, úgy megértett mindent, amit a tanár úr mondott, s érezte, hogy mély és
                  örökös tudományt kapott ma a tanár úrtól, s egész kis lelke hálásan fonódott az
                  öregecske felé.</p>
               <p>Most felállott Orczy:</p>
               <p>- Bocsánat, tanár úr kérem, szabad egy kérdést?</p>
               <p>- He? Mi? - mondta a tanár.</p>
               <p>S fél fülére téve a tenyerét, elhúzott szájjal figyelt oda; nagy, kiálló,
                  késpenge-vékonyságú orra szinte átvilágított, ahogy az ablak felől ráesett a
                  fény.</p>
               <p>- Krisztus előtt hány évvel lehetett itt Debrecenben a kőkorszak?</p>
               <p>- Eh! - mondta a professzor. - Krisztus előtt hány évvel!... A neolit korból való!
                  Sajnos, nem is tudok adatot arra, hogy hazánkban valahol a palaeolitkorból való
                  tárgy találtatott volna. A neolitkor, az már a csiszolt kőkorszak, a csiszolt
                  kőszerszámok korszaka.</p>
               <p>- Igen, bocsánat, tanár úr kérem, de a neolitkor az mégis Krisztus előtt volt?</p>
               <p>A tanár felemelte a kezét:</p>
               <p>- Hol volt még akkor a Krisztus!... A Krisztus csak itt élt tegnap!... Mikor a
                  Krisztus élt, már akkor túl voltunk a kőkorszak után következett bronzkorszakon, a
                  rézkorszakon, s benne voltunk a vaskorszakban. Különben is az ember olyan maradi
                  lény, hogy csak arra, hogy a megszokott kőszerszámnak a csiszolásán valami
                  változtatást tegyen, évezredeknek kellett lefoly­nia. Hogy lehet akkor évszámokról
                  beszélni, édes fiam: Krisztus előtt hányban... S Krisztus maga! - Ahogy az a
                  kőbalta csak átalakult, s a Krisztus apjának a kezében, aki ács volt, vasfejszévé
                  vált, éppen úgy azok az igazságok, amiket a Krisztus hirdetett, együtt jöttek az
                  emberiség őskorából, a kőbaltával.</p>
               <p>Kikeresett a zsebéből egy csomó kulcsot, s kinyitott egy fiókot az asztalban.</p>
               <p>- Itt van ez a darab kő... Egy kettétört kalapács, természetesen a lyuknál törött
                  el; ez a kalapács foka... Ez egy olyan gyönyörű darab, hogy ez már csak nagyon
                  fiatal neolitból jö­het... Legfeljebb három-négyezer éves... De hol van ez a
                  kőkorszak kezdetétől, a pattint­gatott obszidiántól!... Legalább százezer év van
                  közöttük... Az emberiség kőkorszakát legalább százezer évre lehet tenni, vagy
                  százötvenre, kétszázezerre...</p>
               <p>- Krisztus előtt vagy mostantól? - kérdezte konokul Orczy.</p>
               <p>A tanár vörös lett hirtelen haragjában.</p>
               <p>- Szamár vagy, édes fiam, mint apád! Gyere, állj ide mellém.</p>
               <p>Orczy frissen, figyelmesen felsietett a pódiumra, s a kisdiákok hangos nevetése
                  kísérte. Ő a katedráról leintett az osztálynak, hogy hagyják, most ne
                  nevessenek.</p>
               <p>- Nézd meg ezt a követ, látod?</p>
               <p>- Igen.</p>
               <p>- Látod, milyen finoman van ez csiszolva?... Ezt már szerszámmal csiszolták...
                  Nos... Krisztus születése óta olyan kevés idő folyt el, hogy annyi idő abban az
                  őskorban nem volt elég arra sem, hogy az a szerszám, ami ennek a kalapácsnak a
                  kicsiszolásához szükséges volt, meg­je­len­jen. Itt van ez a másik kő, ez egy
                  kőszerszám, amelyen a fúrás csak arra való lyukat hagyott, hogy az ember az ujját
                  beledughassa, ezzel a kővel pattantgatta le a kőkorszaki ősember a nuclu­sokról a
                  kőkéseket, a lyuk arra kellett, hogy az erős fogást biztosítsa... Míg rájött az
                  emberiség arra, hogy jó lesz egy ilyen lyukkal segíteni magán, édes fiam: addig
                  húszszor annyi idő eltelt, mint Krisztus születésétől mostanáig. A kérdésednek
                  tehát jogosult­sága nincs. Ha én két-háromszázezer évet számítok, azt nem számítom
                  sem Krisztus születé­sétől, sem az osztálykönyv mai dátumától, hanem...</p>
               <p>- A világ teremtésétől - mondta Orczy.</p>
               <p>- A nagyapád halálától! - kiáltotta a tanár. - Honnan számítom? - mutatott rá
                  Misire, aki még mindig ott állott a térkép előtt, s mohón itta a tanár minden
                  szavát.</p>
               <p>- Hát csak úgy... - mondta Misi vállat vonva.</p>
               <p>- Hát csak úgy! - kiáltotta a tanár, mind a két karját felemelve. - Igenis, csak
                  úgy! hozzávető­legesen! csak hogy éppen időhatárt mondjak... Eridj helyre!</p>
               <p>Orczy meg volt sértve, s az ajkát rágta, bosszantotta a dolog.</p>
               <p>Mielőtt leült volna, odalesett a tanárra, s látva, hogy az nem néz felé, grimaszt
                  vágott hátra, és a füle mellé tette a kezét, ahogy az öreg szokta. Erre, persze,
                  kis nevetés futott végig az osztályon.</p>
               <p>Egyszerre csengő hallatszott.</p>
               <p>A professzor elővette a noteszét, s két centiméteres kis kurta plajbászát
                  megnyálazva, egy nagy egyest írt be Nyilas Mihálynak.</p>
               <p>Berta Imre felállott, úgy nézte.</p>
               <p>- Nagyon jól van, édes fiam - mondta -, helyre mehetsz.</p>
               <p>Amint kiment, hatalmas lárma tört ki.</p>
               <p>- Ez már osztán mégis disznóság - mondta Szegedi Feri - egy szót se szólt, mégis
                  jelest kapott, ha én elmondtam volna az egész leckét, akkor is hármast adott
                  volna, hogy az isten­lova rúgja meg!</p>
               <p>Sokan nevettek, de már az osztály nagy része karikázva, ugrálva tódult ki a
                  tanteremből, hogy lemenjen a földszintre az osztályba.</p>
               <p>Szegedi ezt sértően mondta, s félvállról Misire nézett, Misi hallotta a
                  durvaságot, de nem szólt rá, mert igazat adott Szegedinek, ámbár ő tudta, hogy a
                  tanár érezte, hogy ő figyel és érti...</p>
               <p>Tannenbaum kelt a Misi pártjára:</p>
               <p>- Igenis jól felelt, mert dacára annak, hogy a mai leckéből nem mondott semmit, de
                  meg­mondta az izét, a paleontált, vagy mit, na... - Letette a könyveit, s
                  kinyitotta a földrajzot, hogy megkeresse, mert fel volt írva, felírta azt a szót
                  ceruzával, amit Misi felelt.</p>
               <p>- Annyi volt az egész felelete, hogy megrántotta a vállát - ordította Szegedi.</p>
               <p>Gimesi mint a paprika támadt rá:</p>
               <p>- Ha te megrántod a vállad, akkor négyest kapsz, ha Nyilas megrántja a vállát,
                  jelest kap: ez már így van.</p>
               <p>- Összetartanak, jeles pad! - visította Szegedi, s köpött feléjük.</p>
               <p>Gimesi, már a hóna alatt volt minden könyv, mint egy kis kutya rohant neki, mint
                  egy kecske­baksi, s úgy nekiment a fejével, hogy Szegedi nekidőlt a katedrának,
                  akkor hozzáfogtak pofoz­kodni, a Gimesi könyvei szétrepültek, s vékony kis fehér
                  kezével a nyakát tépázta Szegedinek. Az pedig ököllel ütötte a fejét, de mindig
                  csak a koponyáját találta, s mivel a Gimesi haja mindig géppel volt lenyírva, csak
                  úgy csattogott, csakhogy az Gimesinek tudva­levőleg nem fájt.</p>
               <p>Ő azonban úgy összevissza karmolta Szegedit, hogy annak vérzett az arca. Akkor
                  Barta Imre a padokon átvetette magát, s szétlódította őket.</p>
               <p>- Neetemán! - mondta.</p>
               <p>- Ezt még meg fogjátok keserülni - kiáltotta véresen, nyálasan, ordítva Szegedi, s
                  Misire nézett - gyere csak arra mifelénk!</p>
               <p>Misi iszonyúan meg volt szégyenülve, s eszébe jutott, hogy Szegedi arrafelé lakik,
                  ahol a tanítványa.</p>
               <p>- De hát én mit csináltam? - mondta és sírt.</p>
               <p>- Ha megfogom azt a piszok fülit, letépem a nyomorultnak! - mondta Gimesi, s
                  hozzáfogott összeszedni a könyveit.</p>
               <p>- Neandertál - kiáltotta Tannenbaum -, Neandertál, Neandertál!</p>
               <p>Azt senki sem értette, hogy Gimesi miért lett olyan dühös, kisebb volt Szegedinél,
                  de alapo­san helybenhagyta. Mikor bementek az osztályba, elöl ment Gimesi, utána
                  Tannenbaum, akik az utóbbi időben egész jó barátságba kerültek, s hátul ment
                  csendesen és szomorúan Misi. Akkor valaki éljent kiáltott Gimesire, s a körülállók
                  nevetve azt mondták, éljen a köppincs!</p>
               <p>- No, ne marháskodjatok - szólt Gimesi, de mosolygott, és jólesett neki, bár a
                  köppincs szóért kicsit dühös szokott lenni. Egyszer óra közben azt mondta, hogy
                  náluk Erdélyben nem azt mondják, hogy koppants, hanem köppincs, ez persze csak
                  találmány, de aztán olyan makacsul ragaszkodott hozzá, hogy néha mondták neki.
                  Misi félt, mert most következett a latinóra, s ha abból is kiszólítják, akkor nem
                  fog olyan könnyen kibújni. Egyszerre csak gyanús lett neki hogy Sándor Mihály
                  Orczyval tárgyal, aztán Orczy odajött hozzá, s igen határozottan azt mondta:</p>
               <p>- Te, Misi, kihúzták a számokat?</p>
               <p>Misi lesütötte a fejét.</p>
               <p>- Nekem megmondhatod, mert nekünk van egy öreg szakácsnénk, az legjobban ért a
                  lutrihoz, az minden héten tesz a lutrira egy hatost, és aztán úgy szoktunk vele
                  drukkolni két hétig, míg a húzás meg nincs. Én szakember vagyok a lutriban, nekem
                  tehát hiába hazudsz, én keresztül­látok rajtad, mint az üvegen.</p>
               <p>De már csengettek, s bejött Gyéres tanár úr. A földrajzórai zavarok miatt senki
                  sem volt még a helyén. Gyéres tanár úr megállott felettük, s kesztyű volt a
                  kezében, úgy intett, hogy: na, mi az?... Lassan helyrekotródott mindenki.</p>
               <p>A tanár felment a katedrára, s kinyitotta az osztálykönyvet.</p>
               <p>- Nem volt óra?</p>
               <p>- De igen, tanár úr! - kiáltották sokan, mások azt kiáltották, hogy: földrajz.</p>
               <p>- Milyen óra volt?</p>
               <p>Orczy felugrott, s hangosan kiáltotta:</p>
               <p>- Bocsánat, tanár úr kérem...</p>
               <p>Ezzel teljesen sikerült magára terelni a figyelmet, pedig nem ő volt a bejelentő,
                  de Gyéres tanár úr leintette a többieket, s reá nézett.</p>
               <p>- Földrajzóránk volt.</p>
               <p>- S a tanár úr nem írta be az órát?</p>
               <p>- De igen, beírta, tanár úr kérem.</p>
               <p>Gyéres tanár úr lobogtatta a levelet, a könyv lapját, hogy nincs rajta. Orczy
                  felsietett hozzá, s továbblapozott, csakugyan két lappal hátrább volt beírva a
                  földrajz.</p>
               <p>Gyéres tanár úr mosolygott, s megköszönte a figyelmet, és Orczyt helyreküldte. Azt
                  mondta:</p>
               <p>- A tanár úr azt hiszi, hogy száz év múlva ez úgyis mindegy lesz.</p>
               <p>Erre óriási nevetés lett, s Orczy mindnyájukat túlkiáltotta:</p>
               <p>- Százezer év múlva!</p>
               <p>Amit mondott, az olyan furcsa volt, hogy Gyéres tanár úr figyelmesen nézett
                  oda.</p>
               <p>- Hogyan?</p>
               <p>S Orczy felpattant:</p>
               <p>- Kérem, a tanár úr csak százezer években számítja az emberiség izéjét, az
                  emberiség... hogy az eszközök fejlődése csak százezer években figyelhető meg, a
                  kőeszközök fejlődése.</p>
               <p>Gyéres tanár hátradűlt a széken, úgy nézett Orczyra. Nevetett, de csak úgy
                  nevetésre állt az arca, annyira meg volt lepve a gyerek találó és éles
                  megjegyzésétől, hogy csak ennyit mondott rá:</p>
               <p>- Naggyon kitűnő...</p>
               <p>Intett, hogy üljön le, s mindnyájan hallgassanak el, s akkor felszólította
                  Szentét. Ez a legutol­só padban ült, és semmi egyébbel nem foglalkozott, csak
                  örökké labdát kötött.</p>
               <p>Minthogy már a harmadik mondatnál le kellett menni hozzá, s attól kezdve ott is
                  maradt óra végéig, s velük gyakorolta a mondattani elemzést, már tudniillik az
                  összes utolsó padbeli­ekkel, így hát ők szabadon beszélhettek egy-egy szót.</p>
               <p>- Hát hol a reskontó? - lökdöste oldalba Orczy a középső ujja bütykével Misit.</p>
               <p>- Visszaadtam az öregnek, no.</p>
               <p>- És nem emlékszel a számokra?</p>
               <p>- Nem.</p>
               <p>- Elég csacsi vagy. Hisz ez a fontos!...</p>
               <p>Kicsit hallgattak, mert Gyéres mellett nem igen lehet “privát konverzációkat”
                  folytatni, ahogy ő nevezi, később azonban egészen odahajolt Misihez:</p>
               <p>- Te, itt nagy pénzt lehet nyerni! Mikor Henrik bátyámnak mondtam, hogy én teszek
                  a lutrira egy hatost, s nyerek négy forintot, és akkor veszek rajta egy pár
                  niklírozott korcsolyát, olyan kosorrút, ő azt mondta rá, hogy: “Barátom, ha én
                  lutrihoz nyúlok, akkor én nagy pénzt akarok nyerni, nem négy forintot, nem is
                  ezret, hanem pénzt!...” Azért mondom, hogy te nem is tudod, miről van szó...</p>
               <p>Misi nem szólt, csak magába húzódott, mint egy kis sündisznó. Hiszen az kell neki
                  éppen, hogy most kezdjen el nőni előtte a nyerési lehetőség... Ez is eddig nem
                  tudott szólani, most meg hogy macerálja.</p>
               <p>Inkább odahúzódott Gimesihez, akit kimondhatatlanul szeretett ma, mert utóvégre
                  őmiatta verekedett meg.</p>
               <p>Gimesi folyton a fejebúbjához nyúlkált:</p>
               <p>- Fáj? - kérdezte tőle.</p>
               <p>- Ó, sokat adok rájuk, ha megharagítanak, úgy falhoz mázolom, hogy...</p>
               <p>De nagyon rosszkedvű volt Gimesi, s ő el is húzódott, félt, hogy megbántja a
                  részvétével, csak a lelke sóvárgott felé.</p>
               <p>Óra után Orczy, tudva, hogy Misi Gimesivel jobb viszonyban van, hozzá ment, s neki
                  mondta:</p>
               <p>- Gimesi, te, te Gimesi, bokszold ki ebből a Misiből, hogy milyen számokat tett
                  meg a lutrira.</p>
               <p>- Mér, nyert? - kérdezte Gimesi.</p>
               <p>- Ő nem tudja, hogy ő mit tett meg.</p>
               <p>- Nem tudod? - mondta Gimesi, a szemöldöktelen szemeit feltátotta, kis, nedves,
                  japános ferde szemei olyan keserves bizalommal néztek és csodálkozással.</p>
               <p>- Majd ha én megdögönyözöm, akkor tudja. Evvel nem bír senki, mer ez olyan
                  csökönyös, mint a vadszamár, de én ismerem a nyitját, adok neki egy gáncsot, akkor
                  elvágódik, osztán akkor addig dögönyözöm, míg olyan puha lesz...</p>
               <p>Misi azonban csak ült tovább, mosolygott, s nem szólt. Jaj, sokért nem adta volna,
                  ha többet senki sem említené a lutrit...</p>
               <p>- Mondod vagy nem mondod?! - kiáltott Gimesi.</p>
               <p>- Haggyatok békén!</p>
               <p>- Csakhogy én nem vagyok ám az öreg Názó - mondta Gimesi egyre idegesebben és
                  egyre hangosabban - nyertél vagy nem nyertél?</p>
               <p>- Nem nyertem.</p>
               <p>- Mondd meg a számokat!... De mondd meg!... Nem mondod meg?... Hiszen én úgy
                  kirázom ebből a számokat, csakúgy kipotyog belőle!</p>
               <p>Ezzel tréfásan, de már izzott a szeme, megfogta a Misi nyakát, s kezdte felülről
                  rázni.</p>
               <p>- No, ne ostobáskodj - mondta Misi olyan gyöngédséggel és szeretettel, szinte sírt
                  tőle.</p>
               <p>- Mondod vagy nem mondod?!</p>
               <p>- Nem!</p>
               <p>Erre Gimesi teljes erővel megfogta a fejét, s odaütötte dühében az asztalhoz.</p>
               <p>Misi meglepetésében lélegzethez sem jutott.</p>
               <p>- Nem mondod, nem mondod? - s Gimesi mintha megőrült volna, elkezdte a Misi fejét
                  az asztalhoz verni. Misinek pedig ez volt a legérzékenyebb, mert neki mindjárt
                  fájt a feje a legcsekélyebb érintésre is, hát felugrott, s könyökkel úgy vágta
                  mellbe a kis vékony Gimesit, hogy az kiesett a padból, s lerepült a padsorok
                  közepére. Ott hevert egy kicsit, s látni lehetett, hogy levegő után kapkod; Misi
                  igen megijedt érte, és sápadtan s rettegve hajolt föléje, hogy felsegítse. De
                  Gimesi abban a percben felpattant, s mint egy hörcsög ugrott neki, s elkezdte a
                  fejét verni, mint az elébb őtet Szegedi.</p>
               <p>A fiúk mind körülállották, Misinek megint csak a harmadik, negyedik ütésnél gyúlt
                  fel a vére, eleinte nem akarta komolyan venni, de akkor aztán elvesztette az
                  eszét, ráugrott Gimesire, belevágott ököllel az arcába, aztán átölelte, s
                  lerántotta a földre, s érezte, ahogy a kis sovány nyakát a markába fogta s
                  szorongatta, és nyomta a földhöz, hogy azt hitte, mindjárt elszakad a körme közt.
                  Igaz, közben Gimesi egyre csépelt és karmolt, de ez semmi se volt, ő végre is
                  rátérdelt a nyakára, s mikor ott látta a térde alatt annak a sovány, vékony kis
                  arcát, ahogy iszonyú dühvel és gyűlölettel, s jóság és megbocsátás nélkül
                  vergődött a keze közt, mint egy pulyka, akkor kitört belőle a sírás, felugrott
                  róla, be a padba, leborult a helyére, és elkezdett kimondhatatlanul zokogni.</p>
               <p>Gimesi csakugyan halálosan megszégyenítve és bosszút lihegve tápászkodott fel, a
                  fiúk mind körülállták s szótlanul nézték a verekedést, Orczy folyton kiabálta,
                  hogy: “Megőrültetek, ugyan válasszátok el őket!”</p>
               <p>De a cívisgyerekek, akik soha nem szoktak verekedni, isteni flegmával vették őket
                  körül, s nevetés nélkül nézték, mi lesz.</p>
               <p>- Ne bömbölj úgy - morgott Gimesi, akinek véres volt a szemealja, de nem sírt.</p>
               <p>Misi erőt vett magán s lecsillapodott.</p>
               <p>- De min vesztek össze, min vesztek össze? - kérdezte egyre kétségbeesettebben
                  Tannenbaum.</p>
               <p>- Fityfene tudja - mondta K. Sánta, s helyre ment, s elkészítette a következő
                  órára a számtan­füzetet. Ez is egy olyan igazi cívisfiú volt, ezt nem hozta ki a
                  nyugalmából semmi!</p>
               <p>Varga János, aki a hátuk mögött ült, odahajolt Gimesihez:</p>
               <p>- Mi volt ez tulajdonképpen?</p>
               <p>- Hisz ez egy komisz paraszt - mondta Gimesi, és zsebkendővel nyomogatta a szeme
                  alatt.</p>
               <p>Misiben végig-végigvonaglott a szó, felgyújtotta s felperzselte a szívét.</p>
               <p>Elhatározta, hogy soha az életben többet szót nem fog szólni Gimesihez.</p>
               <p>De már az egész osztály meg volt vadulva, hátul is, mindenfelé verekedés volt.
                  Minden ok nélkül csak úgy pofozták egymást a fiúk. Közben nevettek is, káromkodtak
                  is, ez a mai nap a bolondok napja volt.</p>
               <p>Akkor bejött Báthori tanár úr, s megdöbbenve, villámló szemmel látta a pad tetején
                  dulako­dókat. Botjával, amely görbe végű tölgyfa bot volt, nagyot csapott az
                  asztalra, s arra az egész osztály olyan lett, mint a kezes bárány.</p>
               <p>Egy pillanat múlva mindenki a helyén volt, s kushadt és lapult. Báthori tanár
                  úrtól jobban féltek, mint a tűztől.</p>
               <p>Misi is elfelejtette a bánatát, s megdermedve nézett a tanár úrra, még mikor
                  leültek is.</p>
               <p>- Kezeket padra! - kioltotta a tanár úr, s mint a ropogó tűz, csapták mindannyian
                  két tenyerü­ket a padra maguk elé.</p>
               <p>Báthori tanár úr végigjártatta a szemét rajtuk, mint egy oroszlán s azt
                  mondta:</p>
               <p>- Meglátom én... lesz-e rend...</p>
               <p>Leült az osztálykönyvhöz s befirkantotta az óráját. Akkor felállott, fogta a
                  krétát, finoman papírba csavarta, a két ujja közé vette s azt mondta:</p>
               <p>- A hárr-mas... szabály!...</p>
               <p>Egész órában jótékony feszültség és fegyelem volt. Valamennyiüket megnyugtatta a
                  tanár energiája, ki az egész órán úgy beszélt, mint egy bakakáplár, kurtán,
                  határozottan, kemé­nyen...</p>
               <p>Az utolsó óra torna volt.</p>
               <p>Ujjongva és nekiszabadulva rohantak a tornaterembe.</p>
               <p>Ez egy nagy terem volt a földszinten, ablakai ennek is a hátsó udvarra nyíltak,
                  első fele deszkapadlóval volt beborítva, de hátul a terem harmada pompás
                  cserhéjjal volt borítva, abban igen jól lehetett volna taposni, ugrálni, ha valaki
                  leesett a bakról, nem törte ki a nyakát.</p>
               <p>Itt nem szeretett lenni Misi. Amennyire első volt, vagy az elsők közt érezte magát
                  az osztály­ban, annyira utolsó volt itt. Már az is fájdalmas volt, hogy nagyság
                  szerint lévén felállítva, hátulról az ötödik volt. Utána következett a kicsik felé
                  Gimesi, azután egy kis csizmás fiú, Tikos Gyuri, egy igazi cívisgyerek, olyan
                  komoly, magától sosem nevet, kis barna gyerek, amilyen kurta, olyan öreges, ezzel
                  nem lehet verekedni, ha ennek valaki azt mondja, hogy pofon váglak, akkor
                  feljelenti a tanárnak. Nem azért, mintha félne, vagy ártani akarna a másik­nak,
                  hanem azért, mert a vériben van, hogy a közrend oltalma alá helyezze magát. Ezzel
                  éppen azért igen jó tornaórai barátságban van, tetszik neki benne az is, hogy
                  bátran járhat csizmában és fekete zsinóros szürke magyar ruhában, amit neki nem
                  lehet viselnie, mert ő már otthon sem számított a parasztok közé, ő, szegényke,
                  olyan félvér, se nem paraszt, se nem úr, vagy inkább, ahogy ő kezdi érezni:
                  telivér, mindkettőbe egyformán tartozik. Most nagyon szeretné vissza­csinálni,
                  hogy év elején kicserélték a helyet, a tanár rendezte őket, hogy Tikos esett
                  őmellé, s a következő volt Gimesi, mivel azonban szerelmes volt a drága Gimesibe,
                  a komisz pofozó­gépbe, akire most rá se tud nézni, hát mikor a tanár elfordult,
                  egyszerűen meg­rántotta a karját s előbbre húzta, úgy, hogy mellé jöjjön. Tikos
                  akkor nagyot orrolt, féltek is, hogy feljelenti, de aztán nem bánta, mert utána
                  következett Simonffy Pista, aki a debreceni polgármesternek volt unokaöccse vagy
                  mije, hát amellett szívesebben volt, mint akárki mel­lett az osztályban. Ez is egy
                  igazi nagyszerű gyerek volt, olyan kotnyeles, hogy mindenkibe belekötött.
                  Állandóan fut­kározott, mint egy kis pincsikutya, sok bátyja volt, s óra közben
                  sorra futotta az osztályokat, hol az ötödikbe volt, hol a hetedikbe, hol a
                  negyedikbe, s minde­nütt bent lakott, és hogy olyan picike volt, valósággal
                  dédelgették az idegen osztályokban, ha bement Pisti, akkor vállra kapták,
                  cigarettát adtak neki, és folyton egészen furcsán hecce­lődtek vele. Ő szokta
                  aztán a pletykákat hordani a többi osztályból.</p>
               <p>- Tudjátok, mit mondott a vín baka a negyedikbe?</p>
               <p>- Mit? - állották körül rögtön.</p>
               <p>- Csuka firkált a táblán, mikor bejött az öreg baka, rávágott a bottal oszt
                  aszongya: “Hogy híjnak, te gaz peniperda”. Ammeg aszongya: “Csuka...” - “Csuka,
                  azt látom a szádrul... de a másik neved.”</p>
               <p>Orczy odafutott hozzájuk, s nevetve nézett, de nem kérdezte meg, min nevetnek.
                  Pisti persze Orczynak nagyon kedvébe járt, mert ő a legjobban tudta, milyen nagy
                  urak Orczyék, hát habzsolva rögtön még egyszer:</p>
               <p>- A vín baka a nígybe rávágott a Csuka fenekire, hogy a táblán firkált, oszt
                  aszongya neki, hogy hogy híjnak...</p>
               <p>- Látom a szádrul - mondta Orczy leintve, hogy már ismeri.</p>
               <p>- Aha.</p>
               <p>- Nagy Sándor gyorsírással jegyzi, amit a vén baka mond, mi együtt szoktunk menni
                  a Kossuth utca sarkáig, hát nekem elmondja mindennap. Te Pisti, igaz, hogy Gyéres
                  a Margitai Magdának udvarol?</p>
               <p>Pisti kerekre nyitotta a szemét, s tűnődve mondta:</p>
               <p>- Jár oda!</p>
               <p>- Stimmt - mondta Orczy. - Mikor jár?</p>
               <p>- Majd én megtudom pontosan, majd elmegyek ma este kiszagolni.</p>
               <p>Orczy nevetett:</p>
               <p>- Nagy Sándor mondta tegnap, hogy ő rájött. Féltékeny.</p>
               <p>- Ki? Nagy Sándor?</p>
               <p>- Igen, verset írt a Margitai Magdához; tegnap a jégen oda is adta neki. Úgy
                  kezdődik, hogy:</p>
               <p>Hallottam szavadat,</p>
               <p> és nem hallottalak,</p>
               <p> a szemedbe néztem,</p>
               <p> és mégse láttalak.</p>
               <p>Azt mondta, hogy Gyérest kihíjja párbajra.</p>
               <p>- Nagy Sándor?</p>
               <p>Orczy kuncogva nevetett, s Misi tátott szájjal hallgatott.</p>
               <p>Ebben a percben felharsant egy hatalmas hang:</p>
               <p>- Sora-kozz!</p>
               <p>Bejött a tornatanár az oldalfülkéből, amelyiknek az ajtaja felett föl van írva
                  három nagy E betű, s egyszerre megindult a sorakozás. Már félig-meddig úgyis sorba
                  állottak.</p>
               <p>- Egyenesen azt a sort!... Mi van ott?!... Kinek van ott olyan nagy hasa?!...
                  Vii-gyázz!...</p>
               <p>Mereven és katonásan állottak.</p>
               <p>- Körbenjárás... iiin-dujj!... Egy-kettő, egy! kettő!...</p>
               <p>Megindultak végig a hosszú termen, egyik a másik után.</p>
               <p>- Vágjuk azt a bakancsot! Egy! kettő! egy! kettő!... egy-kettő, azt a
                  fűzfánfütyülőjét! Fu-tó-lé-pés... etyket, etyket, etyket...</p>
               <p>Mikor vagy kétszer körülszaladtak, akkor végre:</p>
               <p>- Ájj!</p>
               <p>Éppen a helyükre értek vissza:</p>
               <p>- Pihenj...</p>
               <p>Mindig ez volt az óra kezdete.</p>
               <p>Misi borzasztóan unta ezt az egész dolgot, az egész tornaóra olyan nagy butaság
                  volt. Most felvonultak a bakhoz, s át kellett ugrani az alacsony bakot. Még a
                  nagyok csak könnyen megtették, mert hosszú lábuk volt, de ők, kicsik, már
                  fentmaradtak a bak hátán, s akkor érezni kellett a tanár mély megvetését.</p>
               <p>A tornatanár, Szüts Istók, vastag kis ember volt, kis fekete bajszú, kövér ember,
                  peckes, őrmes­teresen beszélt, s olyan vastag válla, karja volt, hogy kidagadt a
                  kabátból, de azért soha semmit sem mutatott meg, csak kommandírozott, szerette az
                  erős gyerekeket, azokat külön dolgoztatta, az volt neki a jó tornász, aki hazulról
                  vaskosan, erősen jött el, a többi kákabélűre rá se nézett. Kötelességből
                  végigengedte azokat is a tornaszereken, de valahogy úgy érezte, hogy ezek csak
                  bepiszkítják a nyújtót meg a korlátot. Az előtornászok, azok igen! Azokat külön
                  csapatba állította, s külön gyakorlatokat végeztetett velük, még nevetett is
                  velük, de ezeket a hitvány cafatokat megvetette, s nyolc év alatt sem ismerte meg
                  egyiket a másiktól. Papnak készült, de rendes szokás szerint hamarabb házasodott,
                  mint állása lett volna, s mivel Szüts Istók a kollégium dísze volt tizenkét
                  esztendőn át, megválasztották az öreg Zábráczky professzor nyugdíjba vonulása után
                  tornatanárnak.</p>
               <p>Az öreg Zábráczky tudniillik szépírást és tornát tanított, mert ehhez a két
                  tantárgyhoz nem kellett semmi képesítés, sem képesség: ő még a régi világ embere
                  volt... egy régi püspöknek a teremtménye...</p>
               <p>Misi mély bánatában, hogy a reskontó is elveszett, meg Gimesivel is
                  összeverekedett, nem bírt nekifutni a baknak, s fel sem bírt ugrani a
                  tetejére.</p>
               <p>- Na, mi lesz! Beszakadt a madzag? - kiáltotta Szüts Istók.</p>
               <p>Misi el akart kullogni a bak mellett, de ráripakodott a tanár:</p>
               <p>- Még eccer!</p>
               <p>Vissza kellett mennie, s újra nekiiramodni; megint csak nem bírt semmi lendületet
                  venni, ottmaradt a bakhoz támaszkodva.</p>
               <p>- Még eccer!...</p>
               <p>Harmadszor is visszabandukolt.</p>
               <p>- Fu-uss!</p>
               <p>Nekiindult, de futás közben megcsendesedett, s egyszer csak elszánta magát,
                  abbahagyta a futást, kiállott s félrement, nem futott a bakig sem.</p>
               <p>Szüts Istók a száját is kitátotta.</p>
               <p>- Gyere csak vissza! gyeere csak vissza, gyeere csak!... - integetett neki
                  begörbített ujjal. - Hogy megy az a virtus?... Hadd lássam csak még eccer azt a
                  futást!</p>
               <p>Misi megállott, már teljesen ki volt merülve az izgalmaktól s megcsökönyösödött,
                  ottmaradt a helyén.</p>
               <p>- Egy-kettő! - toppantott nagyot Szüts Istók.</p>
               <p>Ő nem szólt, és nem mozdult.</p>
               <p>- Lökjétek ódalba, mert ha én lököm meg, átrepül a Nagytemplom gombján...</p>
               <p>A szeme szikrát szórt, s iszonyú tagjait kifeszítve, indulásra készen állott, hogy
                  rátapos a gyerekre.</p>
               <p>De Misi összeszorította a fogát, s nem mozdult.</p>
               <p>- Megtagadod az engedelmességet?!... Renitencia!!... - ordította a tanár.</p>
               <p>S egy lépést tett előre. A fiúk rettegve várták, mi fog most történni.</p>
               <p>Akkor Orczy kilépett a sorból, s azt mondta:</p>
               <p>- Tanár úr kérem, Nyilas Mihály beteg.</p>
               <p>- Nem kérdeztem!</p>
               <p>Orczy, persze, el volt bizakodva, hogy neki szabad a gyámoltalanok és
                  szerencsétlenek védő­jeként fellépni, de itt nem volt első, itt tornaóra volt, s
                  Szüts Istóknak éppen annyi számított a suta lábaival, mint Nyilas Misi.</p>
               <p>Orczy nem vonult vissza, hanem azt mondta:</p>
               <p>- Bocsánatot kérek: ami igazság, az igazság!</p>
               <p>Szüts Istók rábámult, lihegve és magából kikelve, mint egy vadkan. Konstatálta,
                  hogy a gyerek­nek finomabb inge van, mint másnak, s finomabban van fésülve,
                  szóval, hogy ez “úri majom”, és az úgy felbőszítette, mint bikát a veres posztó:
                  személyes sértésnek tekintette, pályavégzetlensége, paraszt eredete és titkos
                  iszákossága kritikájának, hogy ez az úrifiú így mer vele packázni, s most
                  egyszerre reá fordult minden dühe.</p>
               <p>- Gyere ide! - hörögte, szinte kéken a vérömléstől.</p>
               <p>Orczy bátran és kihúzott derékkal lépkedett előre.</p>
               <p>- Ide! - ordított Szüts Istók, s a lába elé mutatott.</p>
               <p>Orczy most már egy kicsit óvatosabban közeledett, látta, hogy itt most egy pofon
                  készül, s ez elijesztette, csodálkozott is, fel is volt háborodva, és nem szerette
                  volna megkapni...</p>
               <p>De azért most már nem tehetett egyebet, a szemébe meredt a tanárnak, egyenesen,
                  mereven, bátran, az osztály lélegzetvisszafojtva leste, mi lesz.</p>
               <p>Egy pillanat telt el így, Orczy érezte, hogy halálsápadt, de nem retirált.</p>
               <p>Ellenben Szüts Istók meggondolta, hogy ez a fiú semmi egyebet nem csinált, mint
                  hogy rossz tornász, féreg... hát az utolsó pillanatban, mikor már el is kezdte
                  mondani rekedten, hogy:</p>
               <p>- Nahát, hogy eszedbe jusson, hogy a más dolgába többet ne üsd bele az orrodat...
                  úrfi... - s felemelte a kezét... abban a pillanatban megpödörte a bajszát, azzal a
                  parasztlegényes mozdu­lattal, ahogy odakinn a szérűn szokás ráijeszteni valakire
                  pofonígérő kézmozdítással, aztán bajuszpedrésre fordítani a tréfát.</p>
               <p>- No... te giliszta... - mondta - hát az ott ki fog állni. Ha beteg, menjen a
                  pokolba... És most te fogsz helyette ugrani!... Ájn, cváj...</p>
               <p>Orczy, az igazat megvallva, hősiesebben ki tudott volna állani egy pofont is, mint
                  ezt talpra­esetten megtegye, de azért nekiiramodott, s szerencsésen megcsökött a
                  bak előtt, nem bírt felugrani rá. Éppúgy járt, mint Misi. Nem is volt illő, hogy
                  egy jeles tanuló jó tornász legyen.</p>
               <p>- Na! Gratulálok! - mondta Szüts Istók. - Mi az istenharagjának küldenek nekem ide
                  ilyen gilisztákat...</p>
               <p>Orczy szégyenkezve, de mikor a fiúkkal szembe fordult, magát elnevetve kotródott
                  be a sorba. Szüts Istók utána nézett, meglátta Misit, aki még most is a helyén
                  állt:</p>
               <p>- Ki a sorból!</p>
               <p>Misi nem mozdult, azt akarta mondani, hogy ő nem beteg. De egyszerre csak
                  szédülést érzett, s eltántorgott a falig, abba beletámaszkodott két tenyerével, s
                  lassan elvesztette az eszméletét.</p>
               <p>Lezuhant a földre.</p>
               <p>Szüts Istók csodálkozva nézte:</p>
               <p>- Öntsetek egy pohár vizet a nyakába - mondta -, no Güzümiska - kiáltott rá
                  Simonffy Pistire, aki legközelebb volt hozzá, s kicsisége mellett ügyes kis
                  tornász volt, tehát ismerte -, ott van az asztalon a szobámba.</p>
               <p>Pisti futva szaladt be, s mindjárt jött is vissza egy félig tele vizespohárral. A
                  kezét bele­mártotta, s elkezdte fröcskölni vele a Misi arcát.</p>
               <p>Misi undorodva eszmélt magára, iszonyú bűzt érzett, a pohárban nem víz volt, hanem
                  pálinka.</p>
               <p>Szüts Istók elvörösödött, s szidta magában a saját buta fejit, hogy ez kiment az
                  eszéből.</p>
               <p>A fiúk lassan megérezték a pálinka szagát s elkezdtek nevetgélni, de Istók
                  elordította magát:</p>
               <p>- Vi-gyázz!</p>
               <p>Ez mindenre orvosság volt.</p>
               <p>- Barta! Kelemen!... Ültessétek le arra a kötélcsomóra.</p>
               <p>Persze, ő csak a jó tornászok segítségét tudta valamire becsülni, s így Orczynak,
                  Gimesinek és Simonffynak helyre kellett menniök, hogy a két előtornász leültesse
                  Misit.</p>
               <p>Berta nagyon meg volt hatva, sajnálta Misit, mert igen tisztelte odabent az
                  osztályban, s most először életében maró megjegyzést tett Istókra:</p>
               <p>- Vizespohárbul issza a pájinkát ez a marha.</p>
               <p>Misi végre megnyugodott. Jó volt ott ülni a kötélcsomón, hátát a hideg falnak
                  támasztotta, s bágyadtan összeesve ült. A tornaterem kavargott és szédelgett
                  előtte, s egész óra alatt ásítozott és hideglelős borzongást érzett.</p>
               <p>Egyszer meglátta, hogy Orczy és Gimesi beszélgetnek, s akkor a szeme tele lett
                  könnyel: milyen jók hozzá, ma már mind a kettő megverekedett érte.</p>
               <p>Ezalatt Gimesi azt mondta Orczynak:</p>
               <p>- Én tudom, mi a baja... Elvesztette a reskontót, pedig kihúzták a számait.</p>
               <p>- Ne beszélj! - mondta Orczy ámulva.</p>
               <p>- Én tudom, mik az ő számai, leírta nálunk! És most megkérdeztem Sándor Mihálytól,
                  és barátom, csak a huszonkettőt nem húzták ki, a másik négyet kihúzták, úgy
                  látom.</p>
               <p>Orczy azt mondta:</p>
               <p>- Hátha ellopták?... Nincs kizárva!...</p>
               <p>Gimesi ettől meg volt lepetve, erre nem gondolt.</p>
               <p>Szüts Istók odanézett, s meglátta a rendetlenséget, mert torna alatt mindenkinek a
                  helyén kell állni s várni, míg a hatvan gyerek után megint rá kerül a sor...
                  Odanézett hát keményen s kitartóan, s még mikor a helyére kotródott is a két
                  gyerek, még mindig nézte őket, kemény kutyakorbács-pillantással.</p>
               <p>Misi pedig azt gondolta magában, hogy ő már megverte a drága jó Gimesit, amiért
                  pártját fogta, hálából... Biztos, hogy Orczyhoz is komisz lesz, mert hiszen ő csak
                  egy komisz paraszt...</p>
               <p>Az orrán keresztül szivárgott le a könny a szájába, s ő nyelte és pisszegett
                  magában, ájuldozva s szédelegve, és szerette volna letenni a fejét az édesanyja
                  ölébe. De hol van ő szegény?... Szegény édesanya...</p>
               <p> </p>
            
         </div>
         <div type="chapter">
            <head>NYOLCADIK FEJEZET</head>
      
               <head>amelyben kitűnik, hogy Misi olyan gyerek, aki nem szereti, ha vele
                  foglalkoznak, kivált mikor valami kellemetlenség áll a háta mögött: hagyják békén;
                  jó ilyenkor haza és nagy gondokra gondolni, jó elfelejteni a nagy mellett a kis
                  bajt</head>
               <p>Ebéd után leült a helyére, s tanulni akart. A szoba üres volt, csak Nagy úr feküdt
                  az ágyán, s olvasott. Ő kihúzta a fiókját, s eszébe jutott a megkezdett levél,
                  amit szüleinek kezdett írni, de már legalább egy hete csak ott volt a fiókban, ezt
                  hamar elővette, s kikészített tintát, tollat:</p>
               <p>
                  Édes jó szüleim!
               </p>
               <p>
                  Ne tessék haragudni, édes jó szüleim, hogy olyan régen nem írtam
                     édes jó szüleimnek, de...
               </p>
               <p>Ennyi volt a levél. Darabig nézte, csak ott ne volna az a de, akkor tudná
                  folytatni, de mit írjon, hogy mért nem írt eddig? Hazudni nem mert, mert folyton
                  ott világolt mögötte, a nyakát sütötte az édesanyja szava: “Fiam, mindig úgy
                  viseld magad, mintha látnálak... Gondold azt, hogy az én szemem lát, s akkor soha
                  nem teszel semmit, ami nem helyes.”</p>
               <p>Érezte azt a jó szemet, szinte csiklandozta a félelem a torkát, s csüggedten nézte
                  a levelet.</p>
               <p>Nagy úr az ágyon megmozdult, erre ő hamar bemártotta a tollat a tintába, s írni
                  kezdett:</p>
               <p>
                  ...nem volt időm, mert minden délután öttől hatig felolvasok egy
                     öregúrnak, aki vak, s tíz krajcárt fizet egyórai olvasásért, csakhogy már egy
                     félórával előbb kell elindulni, mert elkésni nem lehet, mikor pedig hazajövök,
                     akkor van a vacsora a konviktusban, este pedig tanulni kell, és szerdán,
                     szombaton délután sem írhatok, mert akkor egy osztálytársamat kell tanítani
                     latinra és számtanra, ezért nem írhattam idáig még édes jó szüleimnek.
               </p>
               <p>Itt megállott s pihent, ebből elég jól kivágta magát, mosolygott is egy kicsit
                  örömében. Erre még édesanyja se szólhatna, ugye, semmit?</p>
               <p>Kint fújt a szél, s havas lucskot vert az ablakhoz. Szegény édesanyját látta most,
                  ahogy mez­telen karral viszi a moslékot a disznónak. Lekönyökölt az asztalra s
                  nézte, nézte vakulásig a saját betűit, közben eszébe jutott, tavaly, mikor ő
                  otthon volt. Megérkezett egyszer hozzájuk az “András bátyám”, az édesanyjának a
                  testvére, gépészkovács, nagyon derék, jó ember, okos ember, szépen tud beszélni,
                  mindig mintha prédikálna, mert pap szeretett volna lenni, de nem taníttatták ki,
                  szép kongó hangja van, mindenkit túlkiált, s mindig csak szépeket és jókat mond,
                  mintha a katedráról mondaná a híveknek, s ott volt egész télen náluk, mert nem
                  volt állása, csak rakta a fát a tűzre, s ott ült a kis széken, csak olvasott egész
                  télen, regényeket olvasott, meg újságot és gépészeti könyveket, s miatta mindig
                  jobban kellett főzni, mert ő bizony nem ette meg a hitvány ételeket, bort is ivott
                  néha, fél litert hozatott ővele a kocs­mából s megitta, mondta néha: “Bertalan,
                  gyere igyál egy pohár bort!” De az édesapja azt kiáltotta rá: “Dehogy iszok, akkor
                  nem tudok dógozni!...” Mert ő egész télen szántalpat fara­gott, s egyszer is egy
                  ilyen rút, zimankós időben kinn kínlódik egy nagy tőkével, amit el kellett ékekkel
                  hasítani, s ahogy ott birkózik, kimelegedve, megy kifelé az édesanyja, s látja az
                  urát, hogy a rút időben hogy vesződik szegény, hamar bemegy, s azt mondja
                  Andrásnak: “Ugyan te!... Van neked lelked!... El tudod nézni, hogy az a szegény
                  ember úgy kínlódik avval a nagy fával!... Ereggy segíteni neki!...” Arra az András
                  bátyám megmozdul nehéz­kesen, s kinéz a könyvből, s azt mondja felduzmaszkodva:
                  “Dehogy megyek! Eszem ágába sincs...” Azzal visszafeküdt a könyvbe, s tovább
                  olvasott. Kis idő múlva mérgesen felállt, s elment hazulról.</p>
               <p>Édesanyja hangot se lelt, csak kifordult a szobából, s odakint sírt, ő ott
                  pisszegett körülötte, bezzeg szívesen segített volna! Ki is ment, legalább nézni!
                  Ott fagyoskodott darabig az édesapja mellett, s kékre fagyva didergett, mikor
                  észrevette az apa s rákiáltott: “Mit vacogsz itt! Takarodj be!” De ő csak állt.
                  Igazat megvallva, szívesen szaladt volna be, mert kint rette­netes hideg volt, s
                  neki valósággal fájt a hideg. Senki sem tudta az ő önfeláldozását, sem apja, sem
                  anyja, sem más, s ez még jobban fájt, mindjárt veszekedett is kis öccseivel, akik
                  a szobában lármáztak: csend legyen! - s meg is rázta a kis Ferikét.</p>
               <p>Könny csordult ki a szeméből, itt ülve a kollégium meleg coetusában, s
                  lekönyökölt, hogy a két öklével eltakarja könnyeit, most vajon hogy vannak
                  odahaza, van-e tűzifájuk, s van-e kenyerük, és a nagyanyja most is vesz-e mindig
                  egy kiló kávét, mert nem issza meg a tejet magában, és köménymagos levest a
                  világért sem, neki mindig külön kávéja van, amiből senki más nem kap, ő maga
                  pörköli és darálja a régi kávédarálón, s olyankor tele van a szagával az egész
                  ház, s azt a szagot ki nem állhatja egyikük sem, mert abból ők úgysem részesülnek.
                  És húst is mindig hozat a nagyanya, mert gyomorbajos, s nem tud azon a hitvány
                  ételen megélni, amit a gyerekek esznek, s nem mer neki senki sem szólani, mert
                  nagyon tisztelik a nagyanyát, mert az ő apja döntötte nyomorúságba, mikor
                  elárverezték miatta otthon a birtokot egy rossz spekuláció miatt, azért hallgatni
                  kell, isten őrizzen, hogy megsértődjék... Ők ketten nem is szenvednek, sem ő, sem
                  az apja, mert a nagymama gondoskodik magáról, az édesapa pedig agyondolgozza
                  magát, s vagy jókedvű, vagy mérges, de a mérge se tart soká, mert egy-kettőre
                  kikáromkodja magából kedvére, senki más nem szenved, csak az édesanyja, akinek
                  dolgozni kell az egész családra, pedig vékony, gyenge, szomorú kis teste nem
                  dologra való, csak a nyomorúság kényszeríti rá, hogy dolgozzon, mert ő is olvasni
                  szeretne s tanulni s szórakozni, de folyton mosnia kell és főzni, takarítani,
                  varrni a sok gyerekre, s még a parasztlányoknak is varr, az egész ház tele van a
                  friss kartonok szagával... S enni is szeretne szegény, jókat, s pihenni, de mindig
                  csak az övé a legrosszabb falat, akkor eszik, ha az ura bevágja az ajtót: “Moslék,
                  edd meg magad, amit főztél!...” Akkor ők megeszik, kis éhes, sovány gyerekecskék,
                  a sovány, kiapadt anyjukkal...</p>
               <p>Soká ült itt a levél fölött, s egészen elbágyadt, nem bírt ülni, szeretett volna
                  lefeküdni, de nem mert, nem volt megengedve. Pedig ma már annyit szenvedett, úgy
                  ki volt merülve, hogy nem bírt a széken ülni. Letette a fejét a karjára egy kicsit
                  az asztalon, nem akart elaludni, de egy perc múlva már le volt ragadva a szeme,
                  még azt gondolta, hogy csak egy kicsit gondolkozik a levélen, s már aludt.</p>
               <p>Azt álmodta, hogy az édesapja mondta:</p>
               <p>- No, add csak azt a reskontót, megyek a pénzért.</p>
               <p>Ennek örült, mert nem tudott volna elmenni a pénzért, hanem azért iszonyúan
                  megrémült, mert tudta, hogy elveszett a reskontó. Hamar úgy tett hát, hogy keresi,
                  ugrált, minden fiókot kihúzott, a sifon fiókját, a ládafiókot, a gépfiókokat, csak
                  úgy ugrált a kis házban, minden pillanatban egy másik fiókban babrált, az édesapja
                  meg csak nézte, nézte ingerülten:</p>
               <p>- Tán elhattad, te bitang!</p>
               <p>Nem mondott egyebet, de ő rettegett, hogy most mindjárt káromkodni fog, mert
                  iszonyúan tudott káromkodni, ha megharagudott, s annál jobban ugrált, úgy
                  röpködött a kis házban, mint egy veréb, érezte a szárnyát, ahogy ide-oda
                  csapódott, semmi súlya nem volt a testének, csak úgy verdesett, minden bútorhoz
                  hozzácsapódott, s nem lelte a reskontót.</p>
               <p>- Mit ugrálsz itt! Nem harapom le az orrod!... Na, hova tetted!</p>
               <p>Erre ő megállott, végre, reszketve állott az édesapja előtt, aki pirosbarna
                  arcával, nagy, bölcs homlokával komolyan nézett rá, s alig volt nála magasabb, s
                  csak nézett szép, kék szemével erősen és komolyan.</p>
               <p>Akkor ő lesütötte a fejét s azt mondta:</p>
               <p>- Nincs meg.</p>
               <p>- Hova lett? Ki lopta el?</p>
               <p>Ő alig hallhatóan kimondta:</p>
               <p>- Böszörményi.</p>
               <p>- Böszörményi?</p>
               <p>- Bosszúból, hogy rám fogta, hogy én elloptam az ő kését, és bedobtam egy nagy
                  szemétláda mögé, hát ő most, hogy bajt csináljon, ellopta a reskontót és
                  széttépte, és én láttam is, mikor széttépte, de nem tudtam, hogy mi az, s azért
                  nevet rajtam.</p>
               <p>Az apja lassan gondolkodva elfordította a szemét, s azt mondta:</p>
               <p>- Jó, most megyek, kiköszörülöm a fejszét, gyere hajtani a köszörűkövet.</p>
               <p>S már akkor hajtotta is a köszörűkövet szélsebesen, s hallotta a fejsze sivítását,
                  ahogy a köszörű fogta.</p>
               <p>És iszonyúan félt, hogy most az édesapja kettéhasítja Böszörményit, mert tudta,
                  hogy arra kell a köszörülés, s iszonyúan rázta a hideg, s már látta, hogy
                  Böszörményi jön az utcán Debre­cenben a nagypiacon, s nevetve jön, és nem tudja,
                  hogy most ketté fogják vágni, s prémes sapka van a fején, s akkor az édesapja
                  emeli a fejszét, s emeli olyan magasra, mint a Nagy­templom gombja, hogy lecsapjon
                  Böszörményire, s akkor ő belekapaszkodik a karjába, s torkaszakadtából kiáltja,
                  hogy:</p>
               <p>- Édesapááááám!...</p>
               <p>Az iszonyú rémületre felijedt, mert megiszonyodott, hogy Nagy úr az ágyon
                  észrevegyen valamit.</p>
               <p>De Nagy úr olvasott, s ő ködös, lázas szemmel bámult rá egy darabig.</p>
               <p>Megértette, hogy álom volt az egész, pedig olyan eleven volt, azt hitte, ez mind
                  megtörtént.</p>
               <p>Addig bámult Nagy úrra, míg ez megmozdult, észrevette, erre ő megijedt, félt
                  attól, hogy valaki most szóljon hozzá, hamar lesütötte a szemét, a levélre nézett,
                  de az is bántotta, félel­mes volt most újra elolvasni a betűit, nyugtalan és
                  hajszolt életének e jeleit.</p>
               <p>Nagy úr felült az ágyon, s így szólt:</p>
               <p>- Látja, kis Nyilas, ez borzasztó... Tudja, mit olvasok?... A magyar nemzet
                  legősibb történetét, azokat az utazásokat, amiket a magyarság őshazája felé
                  végeztek eddig magyar emberek.</p>
               <p>Erre Misi mohón nézett fel, ez az egy téma, talán az egyetlen, ami most meg tudja
                  őt ragadni, egyszerre mohó láz és éhes vágy támadt benne, s kívánta hallani, amit
                  Nagy úr mondani akart.</p>
               <p>- Úgy élünk mi itt Európa közepén, mint egy zabigyerek... Persze, maga nem tudja,
                  mi az - mondta Nagy úr -, és én nem is fogom megmagyarázni: szóval tudja, egy
                  olyan gyerek, aki szégyelli a születését, nem ismeri a szüleit, s nem is mer
                  utánajárni, csak emészti a kíván­csiság, hogy bár mindent megtudna róla...</p>
               <p>Misi találva érezte magát, soha senkinek nem merte elmondani a szüleit, sem a
                  szegény­sé­güket, sem a bajaikat, sem azt, hogy az apja paraszt volt, sem azt,
                  hogy az anyja kicsit púpos, sem azt, hogy a nagybátyjai milyenek, sem azt, hogy
                  tönkrementek, egy szót sem, mert nem volt egy szónyi sem otthon az életükben,
                  amivel dicsekedni lehetne...</p>
               <p>- Most látja, itt élünk Európa kellős közepén, olyan ez a kis Magyarország, mint
                  egy szív, még a szívnek a két kamrája is meg van benne rajzolva.</p>
               <p>Ezt Misi nagyon szépnek és igaznak találta, nemigen ismerte ugyan még a szív
                  belsejét, de a szív a legszebb szó, amit a nyelv mondhat, s boldog volt, hogy a
                  magyar föld a szívhez hason­lít, s a saját életére is azt gondolta, hogy az minden
                  baj és nyomorúság mellett is a szív nevét érdemli, mert a szívük él nekik, mintha
                  egy nagy beteg szív volna az egész életük.</p>
               <p>- Hát nem borzasztó az, hogy itt vagyunk Európa közepén, élünk, dolgozunk,
                  kínlódunk, dalolunk, vigadunk; s nincs az egész világon sehol még nép, amelyik
                  megértené a mi nyel­vünket... Sem a nyelvünket, sem az érzéseinket, sem az
                  életünket. Magunkban kell itt len­nünk, senkire se lehet számítani, csak
                  ellenségünk van a világon, barátunk, rokonunk sehol.</p>
               <p>Misinek könny szökött a szemébe, mert a maga élete, a saját sorsa ez. Itt kell
                  neki Debrecen­ben, ebben az idegen, nagy városban, ebben a nagy kollégiumban
                  élnie, s nincs senkije, semerre, aki segítene rajta, akármi történhetik itt vele,
                  nem fogja védeni senki soha...</p>
               <p>- Nem volt ez mindig így - folytatta Nagy úr -, volt valaha messze az Urálban, a
                  Volga mellett egy Magna Ungaria, Nagy-Magyarország, abban
                  az időben, mikor ideköltöztünk erre a mos­tani hazánkba, akkor folytonosan
                  összeköttetésben voltunk az őshazával. Bíborbanszüle­tett Konstantinos görög
                  császár még írja, hogy az ő korában, Krisztus születése után a X. században,
                  követeket szoktak küldözni a magyarok a keleten maradt rokonokhoz, megláto­gatták
                  őket, tudakozódtak felőlük, s gyakran kaptak hírt tőlük.</p>
               <p>Misi megerőltette az agyát, ő még a gimnáziumban nem tanult történelmet, azt csak
                  majd a következő osztályban fog tanulni, de már az elemi iskolában is tanult
                  valamit a magyarok históriájáról: annyit már tanult, amennyinél többet sohasem fog
                  otthon tanulni egy paraszt­gyerek sem. Azok otthon a faluban felnőnek, emberek
                  lesznek, s nem fogják többet hírét hallani a történelemnek, annyival élnek, amit ő
                  tavaly kileckéztetett tőlük... De az nem volt kép az ő lelkében, amit ott tanult,
                  csak szavak voltak, amik semmi különöset nem jelentettek. Arra emlékezett, hogy
                  “őseink Ázsiából költöztek ebbe a szép hazába, Árpád vezérlete alatt”. Most
                  azonban egy pillanat alatt valósággá, emberi történetté lett előtte a magyar
                  nemzet élete. Délelőtt az öreg Názótól megkapta az ősember érzését, s most
                  egyszerre látta az ősmagya­rokat, olyan ruhában, ahogy tavaly Törökéknél az ágy
                  fölött volt a képen az Árpád pajzsra emeltetése.</p>
               <p>- De még azután is kellett, hogy érintkezzenek egymással, mert tudtak egymásról.
                  Nem hallott még maga Julián szerzetesről? Nem?... Hát IV. Béla király idejében ez
                  a Julián szerzetes négy társával elindult, hogy megtérítse keresztény vallásra a
                  régi magyarokat, akik persze még pogányok voltak. El is jutottak oda, sok
                  viszontagság után. Konstantinápolyon mentek keresz­tül, gyalog, borzasztó út...
                  Onnan a Kaukázusba... Vegye elő a térképet, megmutatom.</p>
               <p>Misi gyorsan előkereste a Kozma-atlaszt, s kikeresték belőle Oroszország
                  térképét.</p>
               <p>- Így ment le talán Székesfehérvárról a Duna mellett, talán csónakkal Belgrádig,
                  onnan gyalog Konstantinápolyig. Ott hajóra ült, s harminchárom nap alatt
                  áthajóztak a Krími félszigetre, keresztül a Fekete-tengeren, onnan megint gyalog a
                  Volgáig. De a Krímből kettő vissza­for­dult, mert már nem bírták a nyomorúságot, a
                  koplalást és az üldözést, ők ketten továbbmen­tek. Valahol a Volgánál utolérte
                  őket valami ragályos betegség, s abban elpusztult az utolsó társa is. Gellértnek
                  hívták, de nem ez volt Szent Gellért. (Szent Gellért nem volt magyar, hanem olasz,
                  ez épp ilyen hittérítő volt nálunk Julián előtt kétszáz évvel.) Szóval Julián
                  szerzetes gyalog vándorolt felfelé a tatárok földjén, egészen Kazánig. Ezen a
                  tájon volt akkor Bolgár­ország. Csupa pusztaság volt ez az egész vidék, csak
                  bőrsátrakban laktak a pusztai népek, marhát őriztek, mint itt a Hortobágyon, itt
                  még most is úgy élnek a gulyások, mint ott éltek... Hát mondom, itt véletlenül egy
                  magyar asszonnyal találkozott, akivel beszélni tudott, s az megmagyarázta neki,
                  merre menjen Nagy-Magyarországba... El is ment az úton, s másfél nap múlva
                  szerencsésen megérkezett a magyarokhoz... Nahát, itt megörültek neki, házról házra
                  híjták, etették, itatták, kérdezősködtek, mint otthon a messzire elvándorolt
                  testvérekről. Kérdezték: “Hun vagytok, hun szenvedtek? Tudjuk mink, hogy
                  megszereztétek az Attila örök­ségét, csak becsüljétek is meg.” - és efféléket...
                  De nem sokáig maradhatott itt, mert a nagy magyarok fejedelme azt mondta neki:
                  “Térj vissza, vérem, az országotokba, s mondd meg a királynak, az én testvéremnek,
                  hogy én, a régi magyarok fejedelme, köszöntöm és ölelem és csókolom őtet, s azt
                  üzenem, hogy hamar készüljön a nagy veszedelemre! Jönnek napkeletről a tatárok, s
                  azok az egész világot el fogják pusztítani! Már én is megkaptam a parancsot, hogy
                  minden fegyveresemmel hozzájuk kell csatlakozni, de ennek a parancsnak
                  ellentmondani nem lehet. Ő legalább gyűjtse össze fegyvereit s szövetségeseit,
                  hogy illendően tudjon ellentállni a tatárnak...” Így szegény Juliánus már június
                  21-én megindult visszafelé, de nem azon az úton, amerre jött, hanem egy rövidebb
                  úton, amit a nagy-magyarországiak taná­csoltak neki. A Volgán jött felfelé
                  hajóval, azután az Okán tizenöt napig, azután az oroszok és a mordvinok országa
                  közt jött el, a ruténeken át s a Vereckei-szoroson haza. Karácsony harmadnapján
                  érkezett meg betegen a királyhoz, IV. Bélához, s mindent elmondott neki... És úgy
                  is lett, négy esztendő múlva a tatárok itt voltak, s mindent kipusztítottak...
                  Azért mégis annyit elért Magyarország akkor is, hogy a tatárok nem mentek tovább
                  Európába... Mindig ez volt a mi sorsunk: nekünk kellett feltartani a keleti vad
                  népeket, mindig Magyarország volt a szélső harctér, ahol igazi bástya fogadta a
                  keleti hordákat... Nem bámulatos, hogy a magyar­ság azért jött keletről ide, hogy
                  ezer éven át folyton ő akadályozza meg, hogy Európát baj ne érje a keletiektől?...
                  Abba fogyott el a vérünk, hogy a keleti atyafiakkal verekedtünk, s védelmeztük a
                  nyugati idegeneket, akik ezer éven át folyton idegenek maradtak hozzánk, és
                  gyűlöltek.</p>
               <p>Darabig szótlanul nézték a térképet. Most Nagy úr kinyitotta Ázsia térképét.</p>
               <p>- Nézze, valószínűleg itt volt az az ősi bölcső, ahol a történelmi kor elején
                  éltek még a magyarok. - S meghúzta az ujjával Szibéria délnyugati részét délen az
                  Aral-tóig, nyugaton az Urálig, északon az Obig, keleten az Altaji hegyekig. - Itt
                  élt együtt a finn-ugor-osztyák-magyar, hun-avar népség... Abban az időben nagy
                  nyugalom volt az egész világon, nagy fejedelmek voltak, nagy birodalmak, akkor
                  csinálták az ősi eposzokat és meséket. Az ősi hősénekek elmondták a mesés őskort,
                  a világ teremtését és a nép kialakulását, a mesék pedig mulattatták a nagy
                  fejedelmek udvarát. Egy pár ezer évnek kellett eltelnie az utolsó népván­dorlás
                  óta, mert ne gondolja, hogy ez a népvándorlás volt az egyetlen, mikor a római
                  biro­dalom felbomlásakor az ázsiai hordák elözönlötték egész Európát. Volt már
                  azelőtt is, mikor a turáni népek egész Franciaországig feldúlták azt az ősi
                  világot, amelyről még nincsen is írott emlék. Úgyhogy a németek, angolok vére
                  szintén tele van turáni keveredéssel, az tette őket erőssé... És ki tudja, még
                  régebben hány ilyen népvándorlás volt már, hiszen valaha itt nem volt tenger, ahol
                  most ez a töméntelen sziget van Ázsia és Ausztrália közt: ez mind egy összefüggő
                  szárazföld volt, s szabadlábbal, meg lóháton mehettek át Amerikából Ausztráliába s
                  Ázsiába és olyan földrészekre, amelyek ma lent vannak a víz fenekén... Mert azt
                  tudja, ugye, hogy a Föld, az belül tűz, ma is, csak egy vékony kéreg van a
                  tetején, ami föld? Most már, mint mikor a szénégetők égetik a szenet, ha a szén
                  összébb hull, mikor kiég, akkor a tetejére hányt föld... látott már maga
                  szénégetést?</p>
               <p>- Igen, a nagybátyám kovács és akkor láttam, egyszer voltunk kint vele a beregi
                  erdőn.</p>
               <p>- Na, hát akkor tudja, mit beszélek: egyszer csak behorpad a föld a szénkúpon. Hát
                  így horpad be néha a földkéreg. Akkor persze a víz mind megmozdul, és befut az új
                  süllyedésekbe. Hát így történt az, hogy ez a déli világ egyszer csak víz alá
                  került. Mert nem itt volt ám a műveltség ősi helye Európában, hanem ott délen, a
                  mai malájoknál. Tudja, ezek a legősibb mesterei a kultúrának. Most csupa vadember,
                  de valaha ők fedezték fel a csillagászatot is... Ez volt az özönvíz. Ami a legmagasabb hegyeket is ellepte. És minden ember
                  elveszett... No de ez nagyon régen volt, csak a vallásos könyvek tartották fenn az
                  emlékét. Az, amit a magya­rokról beszélek, hogy valaha itt laktak a mai “kirgiz
                  steppén”, együtt a többi rokon népekkel, ez sokkal későbbi dolog, ez már itt volt
                  a görögök korában... Megérti maga, amit én beszélek?</p>
               <p>- Igen.</p>
               <p>- Hát nézze, abban az időben, mikor a görög világ is a végét járta, már túl voltak
                  a nagy kultúrán, jött a barbár Nagy Sándor, aki elfoglalta az egész Görögországot,
                  akkor itt is min­denütt mintha csak megérett volna az egész világ a rothadásra:
                  itt volt Kis-Ázsiában messze keletig a perzsa birodalom, aztán az indiai
                  birodalom, aztán itt fent a tatárok birodalma, aztán a finnugor népeké, aztán
                  Európában évszázadok, sőt évezredek óta egy helyen lakó népek, a folyók mentén
                  terjedtek a szláv fajok, keresztül-kasul harcoltak rajtuk a germán fajták: hát
                  akkor ez a Nagy Sándor egy csapat macedón katonával nekivág a világnak, s
                  összetöri az egész keleti uralmakat: megveri Dáriust, elmegy egész végig az
                  Iráni-fennsíkon az Indusig, mint mikor a villám belevág az erdőbe, s mindent
                  felforgat és feldúl. Az egész nem tartott csak egynéhány évig, akkor meghalt: de
                  iszonyú híre lett. Itt fent a turáni népek megtudták, hogy az irániak ilyen
                  gyengék. Felfordult az egész békés világrend. Megindultak a Góbi-sivatag tatár
                  népei meg a turáni népek, s hozzáfogtak dúlni dél felé a gazdag Kínát s a gazdag
                  Perzsiát. Ettől megjött az étvágyuk, s most ezek a komisz pásztornépek nem akartak
                  egyebet, csak rabolni. Kínának volt esze, épített ellenük egy olyan kőfalat, hogy
                  azon nem ment át a lovas tatár! Tizenkét méter magas kőfallal vették körül az
                  egész ország északi határát, bor­zasztó munka volt, százötven évig építették, ez
                  csak attól a hangya kínai fajtól telt ki... De amikor már a tatárok nem akartak
                  ráfanyalodni a kancatejre, hogy megkóstolták a vért, hát elindultak nyugatra
                  Európa felé, mert annak is olyan híre volt, mint a kínai gazdagságnak, egyik
                  nyomta a másikat előre. Ebbe az időbe már a finnek kiszakadtak a magyar-ugor népek
                  közül, s előre mentek északra, a lappok még jobban északra, ezek szegények fel is
                  szorultak máig a Jeges-tenger partjára... de alighanem a magyarok is kiszálltak
                  valahol, mert tudja, Kézai Simon, aki az utolsó Árpádházi király idejében írta le
                  a magyarok történetét, azt írja egy helyen, hogy a magyarok valaha olyan helyen
                  laktak, ahol örökös köd van, s nyár nincsen csak három hónapig, akkor is csak
                  három óráig látni a napot, hat órától kilencig: hát ez az Északi-sarköv leírása,
                  az északi fény az az örökös köd, és csakugyan, ott három hónap az egész nyár.
                  Honnan tudták volna ezt ezelőtt hatszáz esztendővel, ha nem emlékezett volna a
                  szájról szájra szálló hagyomány a személyes tapasztalatra?... Na de becsülöm az
                  eszüket, hogy ha ott jártak is, nem sok időt töltöttek ott, nem tetszett a
                  magyarnak ott a világ... Jobb lesz nekik a Duna-Tisza közén - gondolták magukba, s
                  szépen lelegeltettek az Urál túlsó partján, le egész a Volga mellett... Itt
                  szakadhattak el valahol. A konzervatív öregek azt mondták, hogy: jó lesz mán
                  nekünk ez a feőd, de a hetyke fiatalok addig hepciáskodtak, míg tovább nem mentek,
                  átúsz­tattak a Volgán, elmentek a Don mellett, azon is átúsztak a tömlő­iken, s
                  úgy akadtak a meotiszi ingoványokba, ez az itt e: a Krím félsziget. Mikor aztán
                  itt nem fértek, mert ezek sose fértek a bőrükbe, hát kijöttek a Dnyeperhez: itt
                  kötöttek szövetséget a görög császárral, itt verték meg őket a besenyők, s tovább
                  szorították a Dnyeszteren át, az lett az Etelköz. Hát osztán mán innen csak egy
                  lépés volt, hogy bejöjjenek a Kárpátokon. Be is jöttek, s itt vónának máig... Szép
                  hely, jó hely, csak dógozni ne kéne benne...</p>
               <p>Misi egészen elfelejtette minden búját-baját, s hangosan felnevetett.</p>
               <p>- Igaz is - mondta Nagy úr mosolyogva -, nem eleget verekedtünk annyi ezer
                  esztendő óta? Csak menjen végig az Aral-tótól fel az Urál mellett az
                  Északi-Jeges-tengerig, le az Urál mellett a Káspi-tóig, keresztül a
                  Fekete-tengernél, Lebédia, Etelköz, itt Pannóniáig: és itt ezer esztendőn
                  keresztül tíz esztendő nem volt háború nélkül: még ennyi békességünk se volt tán,
                  mint most negyvennyolc óta... Már negyvennégy éve béke van!... fel kell írni a
                  históriába, vagy ahogy Debrecenben mondják: a kéménybe korommal!...</p>
               <p>- És erre nyugatra nincs rokonunk? - kérdezte Misi.</p>
               <p>- Nyugat-Európában? - kiáltott fel Nagy úr. - Hogy volna!... Itt laknak a román
                  népek, a germán népek, a szláv népek: teljesen idegenek... A franciák, spanyolok,
                  olaszok? Mi közünk van hozzájuk? Vagy a németek, angolok, svédek, norvégok, dánok,
                  hollandok: teljesen idege­nek. Vagy az oroszok, tótok, horvátok, szerbek: pláne
                  ezek, akik közel vannak, mind megölő ellen­ségünk!... Úgy be vagyunk fogva, mint
                  egy kalitkába. Kivel kössünk mi szövetséget? Francia, spanyol, olasz: ezek
                  harcolnak, míg az érdek úgy hozza magával, aztán ünneplik egymást, mint rokonok.
                  Német és angol? Nincs köztük egyéb ellentét, csak az, hogy melyik legyen az első a
                  világon... Ezért készek volnának az egész emberiséget lángba borítani, de különben
                  nagyon értik egymást, két testvérnyelv és testvérészjárás... Az orosz, az pedig
                  mint egy nagy kotlós, mind maga alá akarja gyűjteni a szláv népecskéket... De hova
                  csatlakozzék a magyar? A nyelvünkben nincs egy szó, egy íz, ami ezekhez
                  hasonlítson, s éppen úgy nincs a vérünkben sem. Csak annyi rokonság van a nyelvünk
                  s a körülfekvő nyelvek közt, amit fel­szedtünk tőlük, amivel gazdagodtunk, készen
                  átvettünk az ő műveltségükből, így jött be a temérdek szláv szó, megtanultuk, s
                  beolvasztottuk, germán szó, latin s román szó, amit meg­vettünk, megszereztünk
                  tőlük, de ezt is úgy átformáltuk, hogy az édesanyja se ismerne rá... A magyar
                  ember meg tud tanulni a világ bármely nyelvén tökéletesen, de a magyart még soha
                  idegen születésű meg nem tanulta, hogy épkézláb módon tudjon rajta beszélni.</p>
               <p>- De hát ez borzasztó - bámészkodott Misi a térképen -, semmi rokon.</p>
               <p>- A rokonok?... Azokból pedig mi hasznunk?... Rokon volna a bolgár: de az
                  elvesztette az ősi nyelvét és szláv lett... Rokon volna a török: de az mohamedán,
                  s neki semmi egyéb rokonság nincs, csak a vallásbeli. Ezért nemcsak hogy nem
                  voltunk velük atyafiak, de a legtöbbet tőlük szenvedtük a világ teremtése óta.
                  Rokonok a finnek: de szegények messze vannak, s ők is rabságban, még százszorta
                  jobban, mint mi. Rokonok az észtek, zürjének, szamojédok, mord­vinok, cseremiszek,
                  votjákok, osztyákok, de hát ez má csak olyan rokonság, hogy Ádámról-Éváról meg a
                  diófáról.</p>
               <p>Misi a foga közül tréfásan szólt:</p>
               <p>- Édesapám azt úgy szokta mondani, hogy: persze hogy rokonok vagyunk, a te anyád
                  meg az én anyám: két asszony.</p>
               <p>- Így valahogy... - mondta Nagy úr. - A Magna Ungaria, amit még most is Jugriának
                  írnak sok térképen, megszűnt a tatárjáráskor. Az egész népet elsodorta,
                  szétszórta, minden önállóságtól megfosztotta a mongol áradat. Még Mátyás király
                  idejében tudtak valamit felőlük, mert Mátyás követeket küldött, hogy nyomozzanak
                  utánuk: neki volt velük célja, az országban úgyis kevés a magyarság, betelepíti
                  őket ide. De már akkor az orosz birodalom egységes volt, és görög­keleti vallású
                  volt a cár, s nem engedte még azt sem, hogy találkozzanak, hogy hírt vigyenek
                  egy­másról. Aztán jött a mohácsi vész, a török rabság, akkor már senki sem gondolt
                  többet rájuk. Még Bethlen Gábornak sem jutott eszébe, hogy a törökökhöz küldött
                  követeivel próbál­jon utána nyomozni a Kaukázusban s a Volgánál a magyar
                  ősrokonoknak... Nem is érezték ők ennek a szükségét, mert akkor nem nemzeti
                  szövetségben, hanem vallásiban éltek az emberek s az országok. Bethlen Gábornak
                  nem a pogány ősmagyarok voltak a rokonai, hanem a protes­táns svédek; Gusztáv
                  Adolf volt az ő lelki testvére, nem Karakum... meg a sabartoiasfaloi... (Így is
                  hívták egy időben valami ok miatt, írja Konstantinos Porphüro­genné­tosz, a
                  magyaro­kat.)</p>
               <p>Sokáig nézték a térképet. Misire kezdett rátelepedni ismét magányosságának érzése.
                  Ahogy a térképet nézte, amelyeknek változatos színeibe a szép kis debreceni cipó
                  formájú Magyar­ország pirossal volt befestve, elszédült attól a rengeteg
                  néptömegektől, amelyek körös-körül, zöld, sárga, lila falánksággal rajzanak,
                  mintha mind száját tátaná, s arccal fordulna felé titokzatos és kísérteties lények
                  módjára.</p>
               <p>- Fenyegetik... - mondta rebegve.</p>
               <p>Nagy úr is soká hallgatott:</p>
               <p>- Hát bizony, nem az a kérdés, hogy honnan szerzünk rokonokat, hanem az, hogy
                  meddig van haszna Európának belőlünk. Eddig is nagyon szép volt Magyarország, de
                  eddig szívesen lemondtak arról az élvezetről, hogy örök csatatéren lakjanak...
                  Mert mintha azért volna vörösre festve ez a megye, mert ez örök vértenger volt:
                  jöttek a besenyők, jöttek a kunok, jöttek a tatárok, a törökök, ezeket a magyar
                  vagy beolvasztotta, s megmentette tőlük Európát, vagy megverte, s vérével
                  védelmezte meg a Nyugatot. Hát istenem, Németországnak, Fran­cia­országnak,
                  Angliának sem volt fenékig tejfel az élet, de hát ők veszekedhettek egymással, s
                  dolgozhattak a belső harcok közben, s azok segítségével az emberi általános
                  kultúra építé­sén. De Magyarország! Nekünk nem lehetett soha elvi vitákkal
                  szórakozni, mi nem akaszthat­tuk fel egymást tudományos problémák miatt: nekünk
                  egyszerűen meg kellett dögleni a török, tatár, német háborúk alatt... Igaz, a
                  balkáni népeknek még rosszabb volt a sorsuk... mert ezek állandó hódoltságban
                  éltek, s voltaképpen kiegészítő területek voltak a török korban a török
                  államhatalom számára. A szerb, bolgár, dalmát, román népek adták a janicsárságot,
                  ötéven­ként sorozták a gyerekeiket janicsároknak, valódi töröknek nem is volt
                  szabad az lenni, s az állami tisztviselők is mind a balkán fajokból kerültek ki,
                  még nagyvezér is alig volt igazi török eredetű. Tehát ebben a korban voltaképpen a
                  Balkán élte ki magát, mint török uralom s Európa ostora. De a magyarság, az mindig
                  csak jégtörő és védőgát volt... De mi lesz a jövő­ben?... Az az egy bizonyos, hogy
                  a múlt érdemeiért nem fogják fenntartani az országun­kat... sem a fajtánkat...
                  Kell, hogy valami hasznuk legyen belőlünk. Hogy mi lesz ez, azt nem tudom: persze,
                  az volna a legjobb s legszebb, ha minden magyar ember olyan kiváló volna, s olyan
                  dolgokat tudna produkálni, amiből az egész emberiségnek haszna lenne...</p>
               <p>Ez a beszéd mélyen megrendítette a kis Nyilast: eddig nem is gondolt volna arra,
                  hogy az országok és a népek együtt számítanak, s egy életet jelentenek, de most
                  úgy nézett a térképre, mintha tíz-tizenkét ember állana előtte kidagadó izmokkal,
                  ökölre s bajvívásra készen.</p>
               <p>- Hát akkor miért vagyunk szövetségben Ausztriával?</p>
               <p>- Szövetségben vagyunk? - kérdezte gúnyosan Nagy úr. - Nem vagyunk szövetségben,
                  csak felfalt bennünket Ausztria. De az a baj, hogy túlságos nagy falat vagyunk
                  neki. Nézze csak, Európa térképén Ausztria mint egy nagy száj vesz körül
                  bennünket: csak nem bír lenyelni. Nincs teste, nincs zacskója, ahova beolvasszon,
                  csak egy száj az egész, egy fertelmes kitátott száj.</p>
               <p>- Ez is - mondta Misi -, tessék nézni, ez is itt lent! - s Románia félkörére
                  mutatott Erdély mögött.</p>
               <p>- Igen - mosolygott gúnyosan a nagydiák -, az is harapós, az is mar... Nagyon
                  tátog ott, nagyon be akarja falni Erdélyt, de az is nagyobba fogott, mint amennyit
                  nyelhet... Hanem az biztos, hogy... kutyamód körül vagyunk fogva... az ember csak
                  azért bosszankszik, mert eszibe se jut... Milyen jó volna most, ha ezt a mardosást
                  érezzük, szövetséget köthetnénk a hátuk mögött, példának okáért a németekkel,
                  hiszen azokban is van egy kis turáni vér: az első népvándorlásból (van a
                  másodikból is elég). Ha meg a déli sarkon kezd csaholni ez a badár kuvasz, akkor
                  meg a jó bolgár néppel meg a törökkel szövetkezhetnénk; csakhogy a bolgár, mondom,
                  szláv lett, a török meg tetszhalott (és az is csúnyán el van szlávosodva, nagyon
                  sokat felszedett az is a sok győzelme alatt).</p>
               <p>Így politizált a két gyerek a kollégium második emeletén egy rideg fehérre meszelt
                  coetusban egy iskolai térkép felett, 1892-ben.</p>
               <p>Tűnődve nézték mind a ketten a térképet, s keresték a szabadulás útját.</p>
               <p>- Nincs más hátra - mondta a nagydiák -, muszáj elvárni a sorsot, aztán lesz,
                  ahogy lesz. Ha Ausztria eddig fel nem habzsolt, ezután már nem fog, mert több baja
                  van neki, mint nekünk. Abba a percbe, csak meg kell mozdítani, szétrobban, s lesz
                  belőle egy-kettő-három vagy négy ország... Magyarország mindig megmarad, jó zajda
                  ez a Kárpát ponyvája itt körül, amibe bele van kerítve, s jó kötél a Duna-Tisza:
                  hiszen csak kibírjuk addig, míg eljön az a jövő idő, hogy a földrajz parancsa
                  szerint, Magyarország lesz Európa igazi központja és fővárosa. Mert nézze, ez a
                  geometriai központ: keletről, nyugatról, északról, délről mind idetart. Ez itt
                  középen olyan, mint a szív vagy a gyomor (az sem alábbvaló a szívnél): ennek az
                  országnak van a leg­nagyobb jövője a következő ezredévekben. Hiszen most már
                  elvesznek a természet­rajzi akadályok, a földrajzi távolságokat megszünteti a
                  vonat, a hegyeket lenézi az ichor (tudja, Jókai megjövendölte, hogy a jövő század
                  regénye már a repülőgép jegyében fog lefolyni: már a levegőben fogja a csatákat
                  megvívni az ember). Egyszóval csak a központiság jelent még valamit. Itt ez az
                  áldott Nagyalföld, ha ezen gazdálkodó emberek fognak dolgozni, Európa belső kertje
                  lesz, olyan, mint a kiskert a parasztház körül, kint a nagy mezők, az orosz
                  síkság, balra a gyár- és bányavidékek, a német, francia kultúra; itt tesz középen
                  a Duna-Tisza kertjében a kormányzó hatalom belső vára... Ebbe segíthet a magyar a
                  jövő nemzedékeknek: meg kell építeni itt az egyenlőség, szabadság, testvériség
                  igazi hazáját, akkor nem lesz ellen­ségünk sehol, mert az ellenség csak a rablás,
                  a hatalom alapján támad, az egyenlőség, a testvériség alapján nincs ellenség;
                  ezért lehet bízni csak a jövőben, mert sehol a világon még nem volt olyan
                  forradalom, mint a mienk negyvennyolcban, hogy a főurak s a köznemesség önként
                  ajánlotta fel a parasztságnak a nemesi jogokat, ha ezt keresztül tudja csinálni az
                  egész nemzet testében: akkor a magyarság egy olyan erős vár lesz, amelyhez nem
                  hasonlítható a legnagyobb birodalom sem... De hát ezt maga nem érti, öcskös...</p>
               <p>A kis Nyilas megfeszített aggyal hallgatott, a nagyobb diáknak valóban már inkább
                  szavaiból kiáradó belső tüze hatott rá, mint gondolatainak meggyőző fonala.</p>
               <p>Azért nem hagyhatta abba a nagydiák a beszédet anélkül, hogy a következőkben össze
                  ne foglalja:</p>
               <p>- Ha nemzetiségünk a külföldön, sehol a világon nincs hasznunkra, érti, akkor a
                  magyar­sá­gunk nem segít ahhoz, hogy ezzel hódítsuk magunkhoz az idegen népeket! A
                  magyar­ságunk csak arra való, amire a szegény embernek a családi érzése, hogy
                  idehaza összetartsunk, mert mindnyájan egyformán nyögünk alatta: egyikünk sem
                  bújhat ki a felelősség és a súly alól, hogy ő is magyar: no, hát akkor valami
                  egyebet kell ebből az erőből erősödve produkálnunk, amire büszkén nézzen a
                  külföld... Érti? Hogy a külföldinek az, hogy magyar, ne azt
                  jelentse, hogy ez is egy kis rabló a nagy rablók közt!... Hanem azt, hogy ez is
                  egy komoly és jó munkás a többi munkás mellett. Hogy erre lehet számítani! Hogy
                  ennél jó helyen vagynak a talentomok! Hogy erre büszkén nézzenek: hogy nézd, a kis
                  magyarság mit csinált a maga földjéből! Hogy mennyit szenvedett török-tatár alatt,
                  mégis, ahogy lehetett, rögtön munkába állott, rögtön teremtett!... Tanult és
                  dolgozott... Szeretett és boldogan munkálkodott... Nincsen itt semmi más, csak
                  szeretni kell dolgozni, tanulni, vidámnak lenni s építeni!... Amit más meg tud
                  tanulni, azt a magyar is tudja!... A magyar jobban tudja! Mert ennél nincsen
                  serényebb, munkásabb és hasznavehetőbb nép a világon!... Nincs itten semmi baj
                  ebben az országban: csak a politika...</p>
               <p>Akkor csengettek odakint az udvaron, s a nagydiák feltette a kalapját és
                  kiment.</p>
               <p>Misi még szerette volna megkérdezni tőle, mi az a politika, de már elment.</p>
               <p>Darabig még ott könyökölt a térkép fölött: a térkép kezdett barátjává lenni, a
                  színes foltok elevenséget kaptak, szinte megmozdultak a szeme előtt, mint egy élő
                  boly, s ezentúl hosszú töprengéseiben Magyarország drága szép kerek pajzsa egyre
                  szebb színben kezdett fényleni a szeme előtt.</p>
               <p>Aztán megerősödve és felüdülve a levelét írta tovább.</p>
               <p>Leírta benne életét, az osztálytársait, akiket szeret, a tanárait, s valamennyit
                  dicsőítve és magasztalva, és nem emlékezett most semmire, csak arra, ami szép és
                  jó volt az életében, úgy érezte, ma egészen újjászületett, s szentül elhatározta,
                  hogy úgy fog dolgozni, tanulni, felelni, hogy az egész iskola bámulja: saját magát
                  ennek a mindenfelől tátongó ellenséggel körülvett magyarságnak érezte, s szinte
                  büszke volt szülei szegénységére s alacsony sorsára, mert érezte, hogy abból erőt
                  fog meríteni minden baj s minden nyomorúság elviselésére, neki az volt a példaképe
                  már, hogy ha ő egymaga keresztül bír verekedni a bajokon, akkor az egész magyarság
                  győzni fog...</p>
               <p>Mikor a levelét megírta, borítékba tette, volt neki még otthonról két kis
                  levélborítékja, azt még az édesanyja tette a ládájába. Egyik zsírpecsétet kapott a
                  csomag idejében, ezt nagyon szégyellte, habozott is, hogy ne tépje el, de
                  elröstellte magát: úgy érezte, nem szabad a hibáit sem eltakarni, legyen ez intő
                  jel, hogy ezentúl jobban vigyázzon a holmijára.</p>
               <p>Összeszorította a fogait, s a szemöldökét összehúzta, úgy nézett a távoljövőbe, s
                  a latin szintaxissal hóna alatt kiment a coetusból.</p>
               <p>A kulcsot felakasztotta az ajtófélre, ahogy szokták, s elment tanulni a
                  füvészkertbe.</p>
               <p>Szorgalmasan s buzgón tanult, s csak akkor eszmélt fel, mikor kettőt ütött az óra;
                  fél öt volt, sötét is volt már, fázni is kezdett: csak akkor jutott eszébe, hogy
                  mennie kell az öregúrhoz, ez a ma délutánja olyan furcsa volt, mintha kiesett
                  volna a világból, egészen magában volt, magára maradva, mintha nem is tartozna
                  sehova és senkihez.</p>
               <p>Ma kivételesen nem is örült a felolvasásnak sem. Bántotta ez az értelmetlen
                  olvasás, hogy neki darálni s darálni kell a szavakat, csupa olyan dolgot, amiből
                  semmit sem ért. Hiába próbált meg figyelni, a második s harmadik sorban már
                  egészen ismeretlen s idegen volt minden. Hogy megértette Nagy urat ma délután,
                  pedig még nem tanult sem földrajzot, sem történelmet, és mégis mindennel tele van
                  a lelke, s ezeket az újságcikkeket nem érti, s nem, hiába, nem.</p>
               <p>Egyszer csak azt kérdi az öregúr:</p>
               <p>- Még most se húzták ki a számokat?</p>
               <p>Egyszerre meghűlt benne a vér. Érezte, hogy megáll a nyelve, megmered, és sápadt
                  lesz... Pár pillanatig nesze sem volt, akkor megerősödött abban, hogy
                  szerencséjére az öregúr nem lát, aztán egyet nyelt, s így szólt:</p>
               <p>- Még nem vót az újságba...</p>
               <p>Ez igaz is, mert az újságba benne szokott lenni a húzás, de ő még eddig nem
                  látta.</p>
               <p>- Nem vót?</p>
               <p>- Nem!</p>
               <p>- Énnye, a tyúk kaparja meg... Máma sincs benne?</p>
               <p>Misi forgatta az újságot, nézte.</p>
               <p>- Nincs - mondta megkönnyebbülve.</p>
               <p>- Másikba sincs?</p>
               <p>Azt is végignézte.</p>
               <p>- Nincs.</p>
               <p>- No, gyerünk tovább.</p>
               <p>Tovább olvasott, de bent tele volt aggodalommal, nagyon érdeklődik az öregúr;
                  mástól is kérdezősködni fog, s akkor mi lesz.</p>
               <p>Mikor eljött az öregúrtól, kedvetlen s szomorú volt. Rosszul érezte magát, már ma
                  délután kezdett elfeledkezni erről az egész kellemetlen dologról, szerette azt
                  hinni, hogy elmúlt az egész... Hát istenem, elveszett az a cédula... honnan lehet
                  azt többet előkeríteni... de mit törődik vele más... az csak az ő baja... meg az
                  öregúré...</p>
               <p>Lógó fejjel, lassan ment haza, mindjárt a konviktusba ment, ahol Sándor Mihály azt
                  kiáltotta felé, amint meglátta:</p>
               <p>- Nyilas! Fent voltak Orczy meg Gimesi a coetusba.</p>
               <p>- Fent? - szólt ijedten Misi.</p>
               <p>- Igen, téged kerestek.</p>
               <p>Leült a helyére, s a villáját kezdte törülgetni, mert az szokás volt, a szervétába
                  szúrva kitörül­ni, a konyhában nem mosogatták el valami rendesen.</p>
               <p>Mit kerestek nála Orczy meg Gimesi, ezen nagyon megijedt, mert biztosan a lutri
                  miatt.</p>
               <p>- Mér nem voltál délután órára? - kérdezte később Sándor Mihály, aki átnyúlt az
                  asztalon, hogy a só- és paprikatartót elvegye. A brúgóját jól megsózta s
                  paprikázta, diákszokás volt: evés előtt ezzel csináltak étvágyat.</p>
               <p>- Délután? - mondta Misi, s bambán nézett maga elé.</p>
               <p>- Igen, kérdezett a tanár úr is.</p>
               <p>- Hát máma nem szombat van? - mondta Misi, s lángvörös lett, egészen elfeledkezett
                  arról, hogy iskola van, de hogy esett ki az eszéből?</p>
               <p>Még csak ez volt hátra, hogy így el tudjon felejteni valamit, s épp az
                  iskolát.</p>
               <p>Nem tudta megmagyarázni a szobafőnöknek sem, hogy mért nem volt órán. Végre is
                  kisütöt­ték, hogy beteg volt, Lisznyai úr nagyon mérges volt, s azt mondta, hogy ő
                  nem lesz dedó­soknak a szobájában, ilyet még nem hallott, mióta “kétágú”, hogy
                  valaki csak úgy elfeled­kezzék az iskoláról. A fiúk nevettek, különösen
                  Böszörményi, akinek a nevetésében valami egészen különös volt.</p>
               <p>- Csuda, hogy a fejét el nem hagyja valaki - mondta gúnyosan -, szerencse, hogy a
                  nyakánál fogva oda van ragadva, mert azt is elhagyná.</p>
               <p>Misi úgy érezte, hogy ennek van valami nagy fontossága, hogy Böszörményi ilyen
                  hetykén beszél, mert még a coetusban senki se beszélt a reskontóról, de már
                  Böszörményi biztosan számítja, hogy egyszer csak ki fog sülni: egészen bizonyos
                  volt benne, hogy ez lopta el a cédulát...</p>
               <p>Este megírta a magyar írásbeli dolgozatot.</p>
               <p>- Mit írjak, micsoda betegsége volt? - kérdezte Lisznyai úr másnap reggel.</p>
               <p>- Én nem tudom. Nagy úr se ment órára.</p>
               <p>- Nyolcadikba nem volt első óra - mondta Lisznyai úr -, szóval nem kell
                  igazolvány.</p>
               <p>- De kérek szépen - motyogta az orra alatt Misi.</p>
               <p>Az osztályban azt hitte, mindenki rajta fog nevetni, de bizony senki se vette
                  észre.</p>
               <p>Csak mikor Orczy megjött, ez intett neki, már az ajtóból:</p>
               <p>- Megbeszéltem a szakácsnénkkal a dolgot, az a kérdés, hogy a budapesti, a wieni,
                  vagy a brünni, vagy a prágai, vagy a linzi lutrin volt-e kihúzva. Melyikre
                  tettél?</p>
               <p>Misi hallgatott.</p>
               <p>- Azt se tudod?</p>
               <p>Nem tudta azt sem.</p>
               <p>- Mert legalább ezer vagy kétezer forintot kellett nyerni. Ha brünni, akkor biztos
                  legalább kétezer forint.</p>
               <p>Misinek a szája is nyitva maradt: kétezer forint!... Ez valami egészen új volt!...
                  Kétezer forint!... Ezt ő el se tudta képzelni, mi az... Otthon a kis házat a
                  szülei háromszáz forintért vették kerttel együtt... Kétezer forint... Úgy
                  hallgatta, mint az Ezeregyéjszaka meséit...</p>
               <p>Megjött Gimesi is, mindjárt idebújt hozzá, egy cseppet se látszott rajta, hogy
                  haragszik a tegnapi dolgok miatt, mindjárt közéjük dugta a fejét.</p>
               <p>- Azt mondta a szakácsnénk, hogy kétezer forintot nyert, isten bizony - szólt
                  Orczy. - Ennek fele az öregé, akkor is ezer pengő marad neki...</p>
               <p>Gimesi nagyot csapott az asztalra.</p>
               <p>- Baráték - mondta -, e mán döfi!</p>
               <p>Orczy azt mondta:</p>
               <p>- De azt tanácsolom, nem kell senkinek megmondani, maradjon ez hármunk közt, mert
                  ha megneszeli a tolvaj, akkor mindennek vége.</p>
               <p>Misi rábámult: Ez már azt is tudja, hogy tolvaj van?</p>
               <p>Összebújtak hárman, s egészen suttogva beszéltek.</p>
               <p>Orczy mondta:</p>
               <p>- Minekünk most szerződést kell kötni, hogy mindent megbeszélünk egymással, óra
                  után kimegyünk a hátulsó udvarba, és megbeszéljük rendesen.</p>
               <p>- Igen - mondta Gimesi -, én azt indítványozom, vegyük be Tannenbaumot is.</p>
               <p>- Nem kell senkit - mondta Orczy -, egyelőre csak maradjunk hárman.</p>
               <p>- Helyes a bőgés - mondta Gimesi -, nekem az is mindegy.</p>
               <p>- Csak vigyázni kell - szólt Orczy -, hogy senki meg ne sejtsen semmit.</p>
               <p>Ahogy elmúlt az óra, rögtön elfutottak mindhárman a hátulsó udvarba.</p>
               <p>Ott hátul volt az a bizonyos barna, rossz szagú deszkavár, annak a sarkánál, a
                  kerítésnél összedugták a fejüket, s hozzáfogtak tanácskozni.</p>
               <p>- Legelőször is biztosítani kell - mondta Orczy - a titoktartást. Választunk
                  magunk közül egy elnököt.</p>
               <p>- Helyes, én rád szavazok - mondta Gimesi.</p>
               <p>- Én is - szólott Misi, bár nem értette, miért kell három közt egy elnök.</p>
               <p>- Na jó, ha ti akarjátok, nem bánom - mondta Orczy -, de csak akkor fogadom el, ha
                  becsület­szentségetekre megesküsztök, hogy mindenben szót fogadtok. De vakon
                  engedelmeskedve.</p>
               <p>- Helyes.</p>
               <p>- Nem szabad sokat együtt lenni - mondta Orczy -, mert az gyanút kelt: hanem most
                  nekem úgyis ablakórám lesz, majd én kigondolom a tervet, és megcsinálom az
                  alapszabályokat.</p>
               <p>Ezzel kezet fogtak.</p>
               <p>Misi nagyon furcsán érezte magát, láza volt, s dobogott a szíve, hogy az ő ügyéből
                  ilyen titokzatos dolog lett.</p>
               <p>A következő óra énekóra volt, s most aztán igazán hiába beszélt és finomkodott
                  Csoknyai tanár úr, egész órán keresztül lázban és önkívületben ült Misi, csak azon
                  csodálkozott, hogy Gimesi épp olyan fesztelen és természetes, mint máskor volt,
                  babrált a füzeteivel, ceruzát faragott, a könyveit kiszedte meg berakta, szóval
                  éppúgy piszmogott, és moszatolt, mint más énekórán. Misi viszont lázban, elrévülve
                  ült, s egész testén forró érzés folydogált le s fel.</p>
               <p>Mikor vége volt az órának, Orczy mindjárt jött.</p>
               <p>- Tudjátok, mi történt? - kérdezte nevetve - az udvaron járkáltam a kút körül,
                  akkor odajön egy akadémista vagy teológus, leveszi a sapkámat, s így tesz vele,
                  megcsapja a fejem, azt mondja: “Te mért nem mégy órára?” Mondom neki, most nincs
                  órám, mert énekóra van... “Igen! - azt mondja -, zsidó vagy!” - és meg akarja
                  nyomni a fejem!...</p>
               <p>Ezen nagyon kacagtak, idegesen nevettek mind a ketten.</p>
               <p>- Én nem vagyok zsidó, hanem katolikus - mondtam neki -, de az meg azt mondta rá:
                  “Ó, ismerlek!” - avval elment!</p>
               <p>Gimesi görcsösen nevetett:</p>
               <p>- Jaj de jó vicc! - mondta, s a szemét egészen behunyta, úgy nevetett, s az egész
                  arca vörös lett a nevetéstől.</p>
               <p>Orczy folytatta:</p>
               <p>- Akkor jön egy tanár, az az öreg, olyan fehér hajú, akit Imre bácsinak híjnak,
                  azt mondja: “Na, ha nincsen órád, ne ácsorogj itt kint, hanem gyere fel a
                  könyvtárba.” Hát felvitt a kollégiumi nagykönyvtárba, ahol nincs egyéb, csak
                  könyv, és ott adott nekem egy jó könyvet, és azt olvastam, s ezután mindig
                  odamegyek, ha lyukas órám lesz.</p>
               <p>Misi csodálkozva s irigykedve nézett Orczyra, oda szeretett volna ő bejutni:
                  istenem, egy olyan szoba, ahol csak könyv van, ennél tündéribbet elképzelni sem
                  tudott.</p>
               <p>- Hát én osztán ott mindent kigondoltam és megcsináltam az alapszabályokat, itt
                  van, leírtam, három példányban, hogy mindenikünknél legyen egy.</p>
               <p>Alapszabály! Misinek ez is nagyon varázslatos volt. De honnan tud Orczy ilyeneket
                  kitalálni. Tisztelettel nézett rá, mint valami felsőbbrendű lényre.</p>
               <p>Az alapszabályok így hangzottak:</p>
               <p>
                  - Alapszabály: 1. A név: lutristák. 2. A tagok vérszövetségben
                     vannak, mint testvérek. 3. Semmi titok nem létezik. 4. Elnök, titkár, jegyző.
                     5. Idegeneknek elárulni tilos. Ez az egész.
               </p>
               <p>- Én jegyző szeretnék lenni - mondta Misi Gimesinek csendesen.</p>
               <p>- Te meg indítványozzál engem titkárnak, mert én meg titkár.</p>
               <p>- Gimesi titkár - súgta Misi Orczynak.</p>
               <p>- Hisz te vagy a titkár - mondta Orczy -, a te titkod az egész.</p>
               <p>Ez ellen nem lehetett szólani.</p>
               <p>- Nem igaz? - mondta Gimesinek Orczy. - Az ő titka, hát akkor ő a titkár.</p>
               <p>Gimesi elkedvetlenedett.</p>
               <p>- A titkárnak titkot kell tartani, ez meg már mindent elárult, én még jobban
                  tudom, mint ő.</p>
               <p>- Az igaz - mondta Orczy, s nevetett. - Ha jó titkára volna magamagának, akkor
                  most nem tudnánk semmit, ez igaz.</p>
               <p>- Ez csak jegyzőnek való, hogy feljegyezze, amit más csinál.</p>
               <p>Misi nem érezte magát sértve, nevetett, s már boldog volt, hogy a Csittvári
                  Krónikába végre lesz mit beírni.</p>
               <p> </p>
            
         </div>
         <div type="chapter">
            <head>KILENCEDIK FEJEZET</head>
        
               <head>amelyben isten tudja csak, mi fog történni; a kisdiák örül, hogy szombat van ez
                  után a nehéz hét után; úgy érzi, ma be fog valami fejeződni: hét végére kell, hogy
                  a bajoknak is vége legyen</head>
               <p>- Még mindig nem tudod, ki lopta el? - kérdezte Orczy súgva, ahogy reggel az
                  osztályba bejött.</p>
               <p>- Nem.</p>
               <p>- Nem is gondoltál rá?</p>
               <p>- Hát...</p>
               <p>- Én már tudom.</p>
               <p>Misi szégyellte a tegnapi dolgot, hogy elnököt választottak; ha valaki megtudná,
                  föld alá süllyedne, de most egyszerre meglepte az elnök. Azt nem várta, hogy már
                  tudja is, ki a tolvaj.</p>
               <p>- Illetve tudom, hogy kell kinyomozni.</p>
               <p>- Ja?</p>
               <p>- Össze fogjuk írni, kikkel lakol egy szobában.</p>
               <p>- Igen - dünnyögte Misi.</p>
               <p>- Írd le mindjárt, légy szíves, a nevüket egy papirosra.</p>
               <p>Misi papírt keresett, de Orczy elébe tett egy levélpapírt:</p>
               <p>- Erre.</p>
               <p>Nagyon finom, sárgásfehér papír volt, Misi nagyon szerette a szép papírt, maga elé
                  vette, s míg ráírta a szobafőnök és a többi lakótársa nevét, gyönyörködött
                  benne.</p>
               <p>Mikor kész volt, odatolta Orczy elé, aki közben egész fesztelenül beszélt valami
                  adomát a hátamögöttieknek.</p>
               <p>De abban a pillanatban abbahagyta, mikor Misi kész volt, s visszaült mellé.</p>
               <p>- Hányadikos ez a Lisznyay?</p>
               <p>- VIII.</p>
               <p>- És Nagy József?</p>
               <p>- VIII.</p>
               <p>- És Andrási, ez az A-ista?</p>
               <p>- Igen. Andrási, Böszörményi, A-ista, Sándor, Csicsó, meg én B-ista.</p>
               <p>- Sándor? - mondta Orczy.</p>
               <p>Felállott és hátranézett, kereste Sándor Mihályt, az szokása szerint nem ült a
                  helyén, hanem az első pad mellett lődörgött, nem beszélt senkivel, csak ácsorgott,
                  s hallgatta a fiúk beszédét itt is, ott is.</p>
               <p>Orczy intett neki, Sándor odaszaladt.</p>
               <p>- Ti egymás mellett ültök az asztalnál, ugye?</p>
               <p>- Hol? A coetusba?</p>
               <p>- Ott, igen.</p>
               <p>- Mondjad, milyen rendben van ennek a Misinek a holmija? Ez olyan rendetlen fiú,
                  ugye?</p>
               <p>Sándor nevetett.</p>
               <p>- Nemigen van jó rendbe, mert a reskontót is elvesztette.</p>
               <p>Orczy kicsit hallgatott.</p>
               <p>- Milyen reskontót?</p>
               <p>S meglökte titokban Misit a térdével, hogy hallgasson.</p>
               <p>- Azt mondta a múlt szombaton, egy forinttal megtett öt számot, s most nem leli a
                  cédulát, amit a tőzsdén adtak a pénzről.</p>
               <p>- Hallatlan! - mondta Orczy. - Biztosan elhányta.</p>
               <p>- Lehet, mert mindig, ha keres valamit, minden zsebébe sorra keresi, akkor se
                  találja meg.</p>
               <p>Gimesi most jött az osztályba, megkerülte Sándort, aki a padjuk előtt állott, és
                  beült a helyére. Nagyon friss volt, s nevetett a szeme.</p>
               <p>- Majd én kikutatom az ő zsebét - mondta.</p>
               <p>Orczy hirtelen azt mondta Sándornak:</p>
               <p>- Te, kérlek, a számtanpéldád megvan?</p>
               <p>- Meg.</p>
               <p>- Ugyan mutasd meg.</p>
               <p>Sándor elszaladt a füzetért.</p>
               <p>Akkor Orczy odahajolt a másik kettőhöz egészen közel, s azt mondta:</p>
               <p>- Ha vallatok, tanuld meg, hogy bele ne szólj, se te, se te, mert mindent
                  elrontasz. Misi nagyon jól viselte magát, egy szót se szólt. Nem szabad, hogy az
                  osztály tudja, hogy nyomo­zunk, mert akkor mindenki arról beszél, s délre a
                  tanárok is tudják. Hallgassatok, mikor az elnök dolgozik.</p>
               <p>Gimesi megértően s engedelmesen bólintott, Misi izgatottan és magyarázva suttogta
                  Orczy­nak:</p>
               <p>- Sose tettem a zsebembe a reskontót, mert betettem a kis bugyellárisomba, oszt
                  abból sose vettem ki, innen veszett el.</p>
               <p>Orczy úgy tett, mintha érdekelné a Sándor Mihály számtani példája, végignézte, s
                  azt mondta: rossz az eredmény.</p>
               <p>Sándor nagyon meghökkent.</p>
               <p>- Hol rossz?</p>
               <p>- Szorozd újra, ez a szorzás rossz.</p>
               <p>És a számtani példáról beszéltek, a reskontó többet nem jött szóba.</p>
               <p>Mikor a tanár bejött, Orczy maga elé tette a füzet alá a Misi írását, a
                  szobatársak nevét, s folyton nézte. Néha odafordult Misihez.</p>
               <p>- Ez a Nagy úr az a kis púpos?</p>
               <p>- Igen. Nagyon derék, jó ember - tette hozzá gyorsan Misi, hogy valamiképp gyanúba
                  ne vegye Orczy.</p>
               <p>Orczy azt mondta:</p>
               <p>- Majd meglátjuk a végén.</p>
               <p>Óraközben Orczy ugrált és hancúrozott, Misi csodálkozva látta, hogy egyszer csak
                  Csicsóval beszélget.</p>
               <p>Idegesen várta vissza, hogy mit tudott meg, de Orczy kétszer is visszakerült
                  hozzá, s nem szólt semmit. Vígan nevetgélt, s mindenkihez szólt valamit.</p>
               <p>Csengetés után, mikor mindenki helyre ült, csendesen s izgatottan azt kérdezte
                  tőle:</p>
               <p>- Mit mond Csicsó?</p>
               <p>Orczy nevetett:</p>
               <p>- Arra azonban figyelmeztetlek, hogy az elnöktől nem szabad kérdezni semmit...
                  Most az egyszer megmondom, hogy Sándor és Csicsó nem gyanúsak, ez két tökfilkó,
                  hanem ezt a Böszörményit óraközben elő fogom venni.</p>
               <p>Egyebet nem mondott semmit, de az óra alatt azt mondta:</p>
               <p>- Mi volt köztetek?</p>
               <p>- Köztünk? - mondta lángvörösen Misi.</p>
               <p>- Igen, valami volt.</p>
               <p>- Semmi - mondta Misi, s a tanár felé nézett ijedten, hogy fel ne szólítsa a
                  suttogásért.</p>
               <p>Azután eszébe jutott, hogy Orczy ismeri a szobát, hiszen volt náluk tegnapelőtt,
                  mikor ő nem volt otthon. Akkor kigondolt valamit, s azon módon odabújt Orczyhoz, s
                  a fülébe súgta:</p>
               <p>- Mikor pakkom jött, megette a cipőkenőcsöt, azért dühös rám.</p>
               <p>- Ja - mondta Orczy, s halkan nevetett, mert eszébe jutott az egész pakk-hecc,
                  amiről ő is tudott annak idején.</p>
               <p>Óraközben tízkor “kicsiny a rakás, nagyobbat kíván” volt az udvaron. Szép, száraz
                  nap volt, hideg, de télikabátban voltak kint. Kicsődültek az A osztályosok is, és
                  nagy üvöltéssel ők is részt vettek a játékban, ami abból áll, hogy egy fiút
                  letepernek, s rá birkózás közben a másik, harmadik, akkor elkiáltják, hogy:
                  “Kicsiny a rakás, nagyobbat kíván!” - s akkor, mint a méhek, futnak elő a
                  körüllévő fiúk, rá a csomóra, s egyre nagyobbra nő a gyerekhegy, míg csak aki lent
                  van, jajgatni nem kezd, akkor aztán egyszerre ijedten szétoszlik az egész.</p>
               <p>Misi látta, hogy Orczy Gimesivel kétszer is suttog, röstellt leskelődni, lassan őt
                  is elkapta a hőség, s rávetette magát egy csoportra.</p>
               <p>Nagy visítás volt, túlkiabálták a kopasz ákácfákon milliószámra nyüzsgő verebeket,
                  s úgy belehevült és kipirult, hogy egyszer csak arra ébredt, hogy senki sincs a
                  feje fölött, mert mélyen belekerült a gombolyagba, s valaki azt kiáltja:</p>
               <p>- Még mindig nem állsz fel, te haszontalan?! - s egy jó botütés a hátán.</p>
               <p>- Mék szemtelen ez? - sikítja torkaszakadtából, s hátranéz: hát a szúrós bajszú
                  latin tanár, Hertelendy áll mögötte borzas szakállával, s nagy, görbe botját
                  ütésre emelve fenyegeti.</p>
               <p>De nem ütött le többször, ellenben ő rémítően megijedt, s alig tudott lábra
                  állani.</p>
               <p>Az osztálybeliek aztán nevettek rajta, hogy kifogta az öreget.</p>
               <p>Ő is nevetett, mikor a professzor eltűnt a tanári szoba táján, sőt egyszerre úgy
                  nekiszilajodott, hogy három fiúval is verekedni kezdett.</p>
               <p>Valami ideges tűz gyúlt ki a vérében, s fel tudta volna hányni az egész
                  osztályt.</p>
               <p>Szegedi most is sorra kötekedett:</p>
               <p>- Pofozás, pofozás barátom? Gyere csak ide megverekedni! - De ettől a fiútól
                  megretirált, nem vette magára a kihívást, hanem tovább szaladt a kúton túl, s ott
                  csodálkozva látta, hogy Orczy Böszörményivel tárgyal. Ezektől még jobban megijedt,
                  s gyors futásban, mintha valaki hátul­ról űzné, megint vissza akart futni, közben
                  meggondolta, s be az osztályba a második kapun.</p>
               <p>Ki volt izzadva, ahogy berontott. Simonffy Pisti éppen mesélte tele szájjal, hogy
                  Nyilas hasba rúgta az ötödikesek osztályfőnökét, Hertelendy tanárt, mikor az őt
                  megbotozta.</p>
               <p>Ez már csak legenda volt, mert nem rúgta meg, de Pisti olyan hangosan s úgy
                  beszélte, hogy azt mindenki elhitte, még ő maga is. Varga János azt mondta:</p>
               <p>- Annak elég nagy hasa van, legalább jól belerúgtál?</p>
               <p>Misi nevetve nézett hátra. Berta Imre, az osztály Herkulese most ült le a helyére,
                  ő is nevetett, aztán megveregette a vállát:</p>
               <p>- Jól van, cimbora.</p>
               <p>Ez a vállveregetés jólesett neki, pedig ő bizony nem rúgta meg a tanár hasát, és
                  mégis kezdte a talpán érezni azt a furcsa csiklandást, mintha megrúgta volna.</p>
               <p>- A legjobb az volt - mondta Orczy, aki most jött be, s már látta a Barta Imre
                  vállveregetését -, az volt a legjobb, hogy Jármyt bíztattam fel, hogy kezdje a
                  kicsiny a rakást, és van neki egy aranyórája, és legalólra került az aranyóra, s
                  rá az egész iskola - és hangosan kacagott, s vele mind, aki a környéken volt.</p>
               <p>Misinek azonban az tűnt fel s elkomolyodott, hogy Orczy biztatta fel az egész
                  heccet, s ő maga egész nyugodtan tárgyalt Böszörményivel a kúton túl. Böszörményi,
                  az nagyon vad fiú, mindig verekedik, és az ilyen komédiákba szeret benne lenni;
                  már egész biztos volt benne, hogy Orczy azért rendezte a
                  kicsiny a rakást, hogy híre menjen az osztályokba, s Böször­ményi is kijöjjön az
                  A-ból, hogy észrevétlen szóba állhasson vele. Nagyon szerette volna megkérdezni,
                  hogy mit beszélt vele, szerette volna hallani szóról szóra, hogy beszélt, mit
                  kérdezett, s az mit mondott, kezdett neki Orczy szörnyűségesen imponálni...</p>
               <p>Most már kíváncsi volt, mi lesz a következő óranegyedben. Hát Andrásit hogy fogja
                  kicsalni az osztályból? Szégyellte, hogy ő úgy el hagyta magát bolondítani az
                  elébb, mint egy kisgyerek, ahelyett, hogy leskelődött volna Orczy után. Most
                  uralkodni fog magán, gondolta magában.</p>
               <p>Orczy egy szót sem szólt óra alatt, csak egyszer kért egy törlőgumit, s ő boldog
                  volt, hogy adhatott neki, és hogy elsőrendű, finom Oroszlán gumija volt, amit most
                  vett a héten, s kicsit jólesett, hogy olyan sok pénze van még, egy forint s ötven
                  krajcár a zsebében, pedig már harmincat elköltött elseje óta.</p>
               <p>Mikor tízpercre csengettek, Orczy mindjárt kifutott, télikabátját is kint a
                  folyosón vette magá­ra; ő utánasietett, de elkésett, mert nem rakta le idejében a
                  füzeteit, s ha úgy hagyná az ember az asztalon a holmiját, biztosan szétrepülne az
                  egész a talpak alá.</p>
               <p>Mikorra kiment az udvarra, már Orczyt nem látta sehol.</p>
               <p>Egész tízperc azzal telt el, hogy szégyenkezve kereste: Orczynak úgy jár az esze,
                  ő pedig még azt se tudja megtenni, hogy kitalálja, mit akar Orczy.</p>
               <p>Gimesivel összetalálkozott az udvaron. Gimesi is utánuk jött ki, mert valami
                  szeget ütött a fejébe, hogy hol vannak ezek, meg is kérdezte mindjárt:</p>
               <p>- Hol van Orczy?</p>
               <p>- Én nem tudom.</p>
               <p>- Nem együtt vagytok?</p>
               <p>Misi ránézett. Ő pedig úgy gondolta, hogy Orczy éppen Gimesivel van jobb
                  viszonyban, s vele titkolódzik őelőtte.</p>
               <p>- Hát hisz tik suttogtatok az elébb - mondta.</p>
               <p>- Én nem suttogtam - szólt Gimesi őszintén. - Csak Orczy mondta, hogy híjam ki az
                  osztály­ból Bayt.</p>
               <p>- Az A-ból?</p>
               <p>- Igen.</p>
               <p>- Bayt?</p>
               <p>- Igen.</p>
               <p>- Mit akart ő Bayval?</p>
               <p>- Tudom én?</p>
               <p>Összenéztek, s elkezdtek nevetni.</p>
               <p>- Csak azt mondta, hogy vagyok Bayval. Mondok, jól, ‘sz unokatestvérem. Hát akkor
                  híjd ki. Kihíjtam, s azzal elbújtak ketten, otthagytak, és elkezdtek suttogni.</p>
               <p>- De mit?</p>
               <p>- Mit tudom én, nincs nekem olyan hosszú fülem, ott állottak, én meg ott. Nem
                  hallhattam. Csak láttam, hogy Bay nemsokára bement, akkor elkezdték Jármyval, hogy
                  kicsiny a rakás, nagyobbat kíván, és én is benne voltam, és aztán láttam, hogy
                  azzal a vastag fiúval beszélt Orczy, az a pecsenyeképű, tudod, mék.</p>
               <p>- Andrási? - kiáltott Misi. - Már avval is beszélt?</p>
               <p>- Hát még kivel?</p>
               <p>Misi csak nézett maga elé, egyszerre megérezte, hogy nem kell mindent
                  elmondani.</p>
               <p>- Nem is ismeri Andrásit, mégis beszél vele - mondta hazugul, s elfordította a
                  szemét.</p>
               <p>Elhatározta, hogy ki fogja lesni Orczyt, de ő sem mondja meg ezután senkinek, amit
                  tud.</p>
               <p>A csizmás kis pedellus elment, keresztül az udvaron, mellettük. Mind a ketten
                  megérezték, hogy csengetni megy.</p>
               <p>Utánanéztek, s Gimesi azt mondta:</p>
               <p>- Emlékszel, tavaly hogy fel volt cifrítva a csengő.</p>
               <p>- Mikor?</p>
               <p>- Érettségikor! Aj, de buta vagy, a nyolcadik osztály! Hát nem emlékszel, hogy a
                  nyolcadik osztály virágokkal meg mindennel felcifrázta a csengőt az
                  osztályvizsgakor, még virsli is, meg kolbász, sonka lógott rajta, meg narancs.</p>
               <p>- Ah!</p>
               <p>- Hát én láttam, nekem ne beszélj! Majd figyeld meg júniusba, ha az osztályvizsga
                  lesz a nyolcadikba, most is fel fogják díszíteni, mert ez szokás. Kollégiumi
                  szokás.</p>
               <p>Önkéntelenül a csengő felé mentek, amely éppen a nyolcadik osztály előtt volt a
                  falba beerő­sítve, s a pedellust nézték, ahogy kurta karját felnyújtotta, s
                  megfogta a csengő lelógó vastag drótfogantyúját, s rángatni kezdte a kisded
                  harangot.</p>
               <p>Mire megfordultak volna, hogy az osztályukba fussanak, nagy meglepetésükre Orczy
                  jött ki a nyolcadik osztály ajtaján.</p>
               <p>Orczy is meg volt lepve, hogy őket meglátta, s egy pillanatig így néztek egymásra,
                  akkor elkezdett nevetni Gimesi hangosan, Orczy csendesen, csak Misi nézett
                  komolyan.</p>
               <p>Ő már tudta, hogy most a két nyolcadikossal beszélt. Elment a bátyjához, aki
                  nyolcadikos, és közben megnézte Lisznyay urat is meg Nagy urat is.</p>
               <p>Orczy fesztelenül futott hozzájuk:</p>
               <p>- Azt kijelentem, hogy az elnök után leskelődni tilos.</p>
               <p>Ezzel otthagyta őket, s nagy futással elment.</p>
               <p>Egymásra néztek, s Gimesiből kitört a kacagás, ahogy behunyt szemmel szokott
                  nevetni, mint a kakas a napra; hát most is elkukorékolta magát, úgy nevetett,
                  belevörösödve, ahogy bírt:</p>
               <p>- Elnök! Ennek a fejibe ment az elnök. Hát ‘sz én meg titkár vónék, vagy mi a
                  csuda, osztán nincs ennyi titkom se - s kisujja körmét mutatta.</p>
               <p>De Misi nem szólt, ő már komolyan vette Orczyt, már szinte félt: ez mindent meg
                  fog tudni, s rettegve gondolt a szemétládára, s háta mögött a halnyelű
                  bicskára.</p>
               <p>Utolsó óra következett, s Orczy egyszer odahajolt hozzá:</p>
               <p>- Misi.</p>
               <p>- No.</p>
               <p>- Akárki kérdez a reskontó felől, csak azt mondd mindenkinek, hogy azt már
                  visszaadtad az öregúrnak.</p>
               <p>Misi ránézett, meghökkenve, hiszen ő ezt mondta neki is, mikor legelőször kérdezte
                  a számo­kat; hiszen ő találta ki, hogy nem fogja bevallani, hogy elvesztette a
                  cédulát. Most érezte, hogy Orczy már csakugyan mindent tud, és lesütötte a
                  szemét.</p>
               <p>Később Orczy még egyszer súgta:</p>
               <p>- Akárhogy kérdezgetnek is, te csak mindig ragaszkodj ahhoz, hogy már
                  visszaadtad.</p>
               <p>Misi csendesen bólintott, zavarban és suttogva.</p>
               <p>De mintha ebben a pillanatban megrándult volna az Orczy szája. Mintha
                  győzedelmesen elmosolyodott volna, s ő felsülve és pironkodva marta a száját, hogy
                  elárulta magát: Orczy most tudta meg, őtőle, hogy nem adta
                  vissza az öregnek a cédulát.</p>
               <p>Dühösen összeszorította a fogát, és sötéten nézte a füzetet, nem látva a betűket s
                  a mondatokat benne.</p>
               <p>Megalázottnak érezte magát, forrt benne valami indulat s láz, hogy ennyire gyerek,
                  most nagyon gyűlölte Orczyt, s szerette volna oldalba bökni, hogy kiessen a
                  padból.</p>
               <p>Ellenben Gimesit most nagyon szerette: szegényke, kis Gimesi, jó kis fiú, milyen
                  csendesen ül itt mellette, s nem sejt semmit abból, ami történik. Izgalmas
                  rablókalandnak érezte, amit Orczy csinál, de Gimesi egy kis csenevész lurkó volt,
                  aki sima kis fehér arcával ártatlanul ül ott, s harmadik az osztályban.</p>
               <p>Most megértette azt is, miért akarta Orczy, hogy ő legyen a titkár, s Gimesi a
                  jegyző. Ha titkár volna, akkor több bizalommal lenne hozzá...</p>
               <p>Vajon óra után fog valamit mondani? Holnap vasárnap, megbeszélésre van szükség,
                  talán azt fogja mondani, hogy hol találkozzanak, s már el is gondolta, hogy valami
                  titokzatos helyen, valami torony tövében, vagy egy nagy fa alatt az erdőben.
                  Később az jutott eszébe, hogy talán a lakásukra hívja. Erre egy csomó érzés
                  lobbant fel, hangulatok; a viasz szagát érezte, amellyel szobrokat öntöttek, aztán
                  az uzsonna hófehér abroszát és finom, színes rajzú porce­lán csészéit látta, aztán
                  a szőke hajú jutott az eszébe, s lángba borult az arca, a dundi szőke hajú kis
                  úrileány... a kunyica... az álom titkosa...</p>
               <p>Ebben a pillanatban egy cédula volt előtte:</p>
               <p>
                  Holnap délután pont 4 órakor nálunk.
               </p>
               <p>- Írd alá - súgta Orczy.</p>
               <p>Nem értette, miért írja alá.</p>
               <p>- Írd oda a nevedet.</p>
               <p>- Minek?</p>
               <p>Orczy türelmetlen lett:</p>
               <p>- Írd alá. Körlevél. Gimesi is írja alá.</p>
               <p>Erre ő zavartan aláírta a nevét. S odaadta Gimesinek.</p>
               <p>- Írd oda a nevedet - mondta neki.</p>
               <p>Gimesi szó nélkül odaírta.</p>
               <p>Erre visszaadta a cédulát.</p>
               <p>Orczy csengetéskor szokása szerint már összepakolt, s abban a pillanatban elment,
                  ahogy a tanár az ajtón kilépett. Nem is köszönt senkinek.</p>
               <p>De ő Gimesivel kezet fogott.</p>
               <p>- Szerbusz.</p>
               <p>- Szerbusz, délután eljössz hozzánk? - szólt Gimesi.</p>
               <p>- Hát ‘sz nem lehet.</p>
               <p>- Mér?</p>
               <p>- Menni kell tanítani.</p>
               <p>- Ja.</p>
               <p>Új köszönés nélkül sietett el: csak azért, hogy Orczyt utánozza. Nem tudott volna
                  eddig ily komisz lenni, mindig utolsó volt, mindenkit maga elé eresztett, senki
                  előtt titkot nem tartott, csak kérdezni kellett, mindenkinek mindent megmondott, s
                  mindenkinek csak kedvében akart járni, de most valami megindította, hogy erős
                  legyen, s magában maradjon, s ne hagyja magát.</p>
               <p>Rohanva ment fel a lépcsőn, két fokot ugrott egyszerre; kifulladt, mikor felért a
                  második emeletre. Még senki sem volt a coetusban, ő nyitotta ki az ajtót, az
                  ajtófélre felakasztott kulccsal.</p>
               <p>Örült, hogy üres a szoba, legalább egy percig magában maradt; könyveit betette a
                  fiókjába, nagyokat lélegzett, semmire sem gondolt, de feszítette valami
                  belülről.</p>
               <p>Aztán jött a szobafőnök kiskabátban, mindig így járt, télen sem vett felsőkabátot,
                  ha az osztályba ment le; jöttek az A-beliek, majd Csicsó és végre Sándor Mihály,
                  aki a lépcsőn is a beszélgetőket hallgatta.</p>
               <p>Szégyellte magát előttük, ki tudja, mégis nem vették-e észre, hogy Orczy vallat?
                  Gyorsan ki a szobából a régi kollégiumba, s az öreg boltozatok alatt az ablakig
                  futott, azon nagy, fekete vasrácsok voltak, a por vastagon belepte a fekete
                  szurokfestéket, kinézett a Nagytemplom tornyára. Fekete varjak rengeteg hada
                  szállongott körülötte, s károgásuk behallatszott, ő is kitárta karjait, szeretett
                  volna felszállni, elrepülni, s úgy érezte, karja, vágya beleütődik a kollégium
                  boltozatába. Mint börtönbe, volt itt befojtva, pillanatra sem maradhat magában, s
                  mégis egyedül kell élnie, társ nélkül, beszéd nélkül, szívét ki nem öntheti
                  senkinek. Megfogta a vasrácsot, alig érte át az ujja; ha ő most oly erős volna,
                  mint Sámson, hogy megrázná, s összedűlne az épület, s a kövek mind a fejére
                  szakadnának...</p>
               <p>A konviktusi csengő lármázott rá, és ő visszafutott a szobába. Mikor az ajtóhoz
                  közeledett, nyílt a kilincs, kitódult a hat diák, s ömlött a többi szobából is a
                  sok bentlakos. Befutott köztük, felvette a köpenyét, s ő is rohant utánuk.</p>
               <p>Még csak annyit se mondott neki a sok beszélő, diskuráló, fecsegő, folyton szájat
                  jártató diák, hogy: szervusz.</p>
               <p>Ebéd után sietett Doroghyékhoz.</p>
               <p>Ahogy belépett a magas, rideg, átláthatatlan deszkakapun, amely a debreceni
                  házakat annyira jellemzi, s amelyeken belül sivár és üres parasztudvarokat talál
                  az ember, kemény téli szél csapott az arcába, lélegzete is elállt, míg
                  végigszaladt a tornácon, s bebújt a ház ajtaján.</p>
               <p>A kis előszobába ugyanabban a pillanatban lépett ki Bella a konyhából, mikor ő
                  belépett az udvar felől. A leány örvendezve kiáltott fel, s megölelte Misit.</p>
               <p>- Isten hozta, kedves!</p>
               <p>Misi nevetett, az arca pillanatra hozzáért a leány blúzához, s forró teste
                  jólesett hidegtől hunyorgó szempilláinak.</p>
               <p>- Kezit csókolom - mondta hebegve.</p>
               <p>A leány még egy pillanatig tartotta két kézzel, így egészen szembe s föléje
                  hajolva, mintha valamit mondani akarna, de nem szólt, csak gyönyörű porcelán
                  fogait mutatta, s édességes jó illat áradt belőle.</p>
               <p>- Sok leckéjük van? - szólt, aztán eleresztette, de még feltartóztatta.</p>
               <p>- Van...</p>
               <p>- Nagyon sok?</p>
               <p>- Elég.</p>
               <p>A leány nevetve fordította el az arcát, s valahova messze nézett.</p>
               <p>- Hát akkor tessék... Misi úr...</p>
               <p>S utat mutatott az ajtóhoz, bal kézzel.</p>
               <p>Misi kinyitotta az ajtót, és bement.</p>
               <p>A néni szokása szerint most is ott ült a keskeny szobában, a helyén, három ágy
                  közt a kis asztal fején, nagy ócska foteljében, halkan köszönve ment el előtte, s
                  az köszönéstelen merev pillantásával komolyan, szinte üldözve kísérte, míg csak be
                  nem menekült a másik ajtón.</p>
               <p>Csak Ilonka volt a szobában, s ahogy ő belépett, azonnal elkezdett pukkadozva
                  nevetni.</p>
               <p>Misi szinte zavarba jött, hogy egyedül volt vele.</p>
               <p>- Kérem szépen, nincs itt Sanyika? - mondta.</p>
               <p>A kisleány összeszorította az ajkát, hogy el ne röhintse magát.</p>
               <p>- Nincs idebenn? - mondta újra.</p>
               <p>Erre kitört a nevetés.</p>
               <p>- Hiszen látja, hogy nincs.</p>
               <p>Misi elpirult, az meg kiszaladt, és berántotta maga után az ajtót; ha most olyan
                  erős volna, s olyan hosszú karja lenne, s a falon is át tudna nyúlni, akkor
                  utánanyúlna a bezárt ajtón át, megfogná a haját, és megcibálná alaposan.</p>
               <p>Talán csak szól odakinn Sanyinak - gondolta magában, s leült az asztal mellé, ahol
                  már ki voltak rakva a könyvek.</p>
               <p>Kivette kis ceruzáját a zsebéből, s vonalakat kezdett firkálni egy irka szélére. A
                  szoba meleg volt, álmosító, csöndes, a másik szobából behallatszott az óra
                  ketyegése, s ő hirtelen ezt írta le:</p>
               <p>Simonyi óbester</p>
               <p> kisgyerek korába</p>
               <p> felmászott egyszer a</p>
               <p> veres toronyba.</p>
               <p>Már régen motoszkált a fejében ez a vers. Ki tudja, mikor jutott eszébe ez a négy
                  sor, de nem bírja folytatni, a többit nem tudja kitalálni, mert soha sincs ideje
                  gondolkodni rajta. Azt akarja elmondani versben, mikor Simonyi óbester felment a
                  veres toronyba, kiszedte a madárfiakat, aztán a pajtásai leejtették, de neki semmi
                  baja se lett. Már vagy két hónap óta folyton ott jár az eszében, s balladát akar
                  belőle csinálni. Olyat mint: “Megesküdt a király Hunyadi Lász­lónak...” Egy
                  éjszaka végig elmondta versben, de nem kelhetett fel, hogy leírja, s reggelre
                  elfelejtette.</p>
               <p>Hirtelen tovább írta:</p>
               <p>Magos volt a torony,</p>
               <p> magos a teteje,</p>
               <p> az egész fedele</p>
               <p> verebekkel tele.</p>
               <p>Ennek nagyon megörült, ezt igazán nem várta, észre se vette, hogy írta le, mert
                  egy cseppet se gondolkozott rajta.</p>
               <p>Kidugtak egy deszkát,</p>
               <p> ő kiállott rája...</p>
               <p> A fiúk tartották,</p>
               <p> alásszolgája...</p>
               <p>Puff. Elsavanyodott az arca. Milyen szépen indult, már azt hitte, hogy egész végig
                  ilyen könnyen fog menni, de azt, hogy: alászolgája, csak butaságból írta oda, mert
                  nem jutott eszébe semmi... Na, most alászolgája a versírásnak! De hogy is jut neki
                  eszébe, hogy ő verset tudjon írni?</p>
               <p>
                  Rája: erre rím, hogy: mája, bája, hája, pofája... hopp!</p>
               <p>A fiúk tartották,</p>
               <p> mindnek járt a szája...</p>
               <p>Egy kicsit örvendezve nevetett, aztán rossznak találta.</p>
               <p>Kidugtak egy deszkát,</p>
               <p> ő kiállott rajta,</p>
               <p> tartották a fiúk</p>
               <p> a sok csibész fajta.</p>
               <p>Álmodozva nézett maga elé, akkor áthúzta, s újra írta:</p>
               <p>A sok betyár kölök</p>
               <p> kidugott egy deszkát,</p>
               <p> annak a hegyébe</p>
               <p> kiállították.</p>
               <p>Nem jó, keresztülhúzta ezt is.</p>
               <p>Akkor áthajlott a feje fölött egy arc, a melegségéről ismert rá, hogy Bella.</p>
               <p>- Maga verset ír?</p>
               <p>Misi hirtelen kitépte a papírlapot, összegyűrte, s kétségbeesetten szorította az
                  öklébe.</p>
               <p>De a leány elkapta a csuklóját s kacagva ki akarta venni belőle.</p>
               <p>A kisfiú vad erővel kezdett vele dulakodni. A leány sokkal erősebb volt, de ő
                  összegömbö­rödött, a melléhez szorította az öklét, a leány két karral szorosan
                  átölelte, hogy kifeszítse. Egyikük sem tudta, hogy történt ez a hirtelen birkózás,
                  és hogy egyiknek mire mindenáron a vers, a másik pedig mért nem adhatja, még az
                  élete árán sem.</p>
               <p>Jó néhány másodpercig szinte hangtalanul dulakodtak.</p>
               <p>- No, adja ide, Misike, Misike aranyos, egyetlen drágám - esedezett a leány -,
                  meghalok, ha ide nem adja.</p>
               <p>De a fiú győztesen nevetett s az öklét a zsebébe dugta. Az arca éle kipirult,
                  fekete szeme csillogott és megnőtt.</p>
               <p>Csak a fejét rázta meg dacosan, boldogan, hogy: azt nem.</p>
               <p>- Misike, kedves, aranyos - s a lány megcirógatta az arcát -, muszáj, hogy
                  ideadja, én olyan borzasztó kíváncsi vagyok a maga versére, a magácska versére,
                  kedves kis aranyos Misike, Misuka, adja ide Misikém...</p>
               <p>- Nem lehet - mondta a kisfiú, s a hideg borsódzott a hátán a gyönyörűségtől.</p>
               <p>- Hiszen úgyis nekem csinálta - mondta a leány babusgató suttogósan -, hiszen
                  úgyis ideadja - s erősen és furcsán nézett a szemébe.</p>
               <p>Misi azt akarta kacagva kiáltani, hogy: volt eszébe neki csinálni, de maga sem
                  tudta, miért, nem mondta ezt meg, hanem ráhagyta, engedte, hogy azt higgye a
                  lány.</p>
               <p>- Miről van benne szó, Misike, rózsasziromról, violaillatról, kis poéta...
                  kicsi-pici, kis poétács­ka?</p>
               <p>Misi paffá lett. Szeretett volna egy nagyon nagyot kacagni. Rózsaszirom? Arról is
                  lehet verset írni?... De a szívében maradt a kacagás.</p>
               <p>- Ha nem adja ide, megapprehendálok - gügyögte a lány.</p>
               <p>A fiú csak megrázta újra konok fejét.</p>
               <p>- Jó: haragszom magára.</p>
               <p>Elővette a kézimunkáját, s leült az asztalon túl az ablak elébe.</p>
               <p>- Juszt is haragszom - mondta még egyszer, s többet nem szólt.</p>
               <p>Misi is leült a helyére, a leány elkomolyodása kicsit elszomorította. Már közel
                  volt hozzá, hogy megmutassa.</p>
               <p>Akkor bejött Sanyika.</p>
               <p>Nem köszöntek egymásnak, Sanyi leült a helyére, szembe Bellával, s rögtön
                  észrevette, hogy a füzetéből kitéptek egy lapot. Nagy szemet meresztett, s jobbra
                  nézett Misire, balra nézett Bellára, de nem szólt, csak savanyú arccal bámult.
                  Misi röstellte megmondani, mi történt, hát csak a tanulásra fordította a szót...
                  Nehezen indult, kínosan vergődött a lecke, de Misi egyszer ránézett Bellára, a
                  szemük találkozott, s a lány oly szelíden, biztatóan nézett rá, hogy őt vala­mi
                  édes melegség futotta át, s mintha szárnyra kapott volna, kitisztult előtte minden
                  gondo­lat, s helyesen és találóan állapította meg a hármasszabály alapelvét. S
                  ahányszor vala­mi szépet s jót mondott, fél szemmel mindig odapillantott Bellára,
                  s mindig magán érezte annak gyöngéd, becéző, elismerő pillantását, s ez
                  kimondhatatlanul jólesett neki.</p>
               <p>Szerette volna, ha ez a délután örökké tartott volna, soha ilyen frissnek,
                  okosnak, tünemé­nyesnek nem érezte magát, most egyszerre mindent meg tudott volna
                  tanítani, a legnehezebb dolgokba belefogott, s már nem Sanyikának magyarázott,
                  hanem valami magasabb cél volt előtte, egészen magasztosan akarta magát kifejezni,
                  s olyan szavakat használt, amiket soha máskor nem mert volna kimondani: mint
                  “költőiesen”, “szellem”, “illatos virág” és efféléket. Mikor Bella lámpát
                  gyújtott, kevés ideig csönd volt, nézte a gyufa fellobbanását, s mellette a leány
                  ábrándos, szelíd arcát, ez a leány mindig olyan eleven, kacagós volt, inkább
                  kötekedő és csúfondáros, de most olyan szelíd volt, oly gyöngéd, most igazán jó
                  testvér volt. Még soha ilyen közel nem érzett magához senkit az édesanyján kívül,
                  most olyan boldog volt, elfelejtett minden rosszat és csúnyát az életben, csak az
                  ne nyomta volna, hogy nemsokára el kell menni, s maga sem tudta, mért rettegett ma
                  különösebben az öregúrtól: erőszakkal elnyomta magában a gondolatot, hogy a
                  reskontó dolga fenyegeti...</p>
               <p>De hiába, a meleg csöndben, ahol mindenki hallgat, csak ő beszél, beszél, végre
                  elcsüggedt, elszomorodott. Egy latin mondatot fordítottak, hogy: a római nép dicső
                  eredete minden hon­pol­gár szívére felemelő hatást gyakorol.</p>
               <p>Erre így szólt:</p>
               <p>- A magyar nép eredete bezzeg nem gyakorol felemelő hatást a magyar honpolgárok
                  szívére.</p>
               <p>Bella csodálkozva nézett fel.</p>
               <p>- Miért nem?</p>
               <p>- Mert a magyarok olyan komiszak, hogy semmit sem tudnak az eredetükről, s nem is
                  törőd­nek vele.</p>
               <p>- Miért ne törődnének, Misike?</p>
               <p>- Azért, mert úgy gondolják, hogy nem érdemes törődni vele, mert nem valami nagy
                  ura­ságból eredtek, hanem szegény pásztoroktól, csikósoktól, gulyásoktól és
                  parasztemberektől, azért nem törődnek a rokonokkal sem, mert megmaradtak
                  szegényeknek, és parasztok ma is.</p>
               <p>- Milyen rokonok, Misike?</p>
               <p>- A magyaroknak is vannak rokonai! Bezzeg a németek meg az angolok tudják, hogy ők
                  rokonok, meg az olaszok tudják, hogy a franciákkal rokonok, hanem a magyarok nem
                  tudják, hogy a finnek a rokonok vagy a törökök vagy a bolgárok vagy kik.</p>
               <p>- Ők se tudják mirólunk.</p>
               <p>- Mert a szegények nem tartják a rokonságot, csak a gazdagok. Pedig nemcsak a
                  grófoknak vannak rokonaik, hanem a szegény napszámosoknak is, csak nem
                  rokonoskodnak, mert nem tudnak vendégséget adni.</p>
               <p>- Honnan tud maga a magyarok rokonairól?</p>
               <p>- Én nem tudok sokat, csak egy kicsit, hallottam édesanyámtól, meg a
                  nagybátyámtól, aki tanár, meg Nagy úrtól tegnap, meg a tanár úrtól a földrajzórán,
                  olvastam is már róluk az ősmagyar meséket. Mikor a magyarok kijöttek Ázsiából,
                  hogy elfoglalják ősüknek, Attilának birodalmát, akkor a testvéreik otthon
                  maradtak, s ők többet sose hívták meg őket, hogy jöjje­nek utánuk.</p>
               <p>- Mér jöttek volna utánuk?</p>
               <p>- Azért, mert nekik nagy volt ez az ország, nem lett volna jó, ha a többi magyarok
                  is mind eljöttek volna, de a gazdag rokonok a szegényekről nem akarnak tudni
                  semmit. Ha valakinek grófi birtoka van, hiába nagy neki, nem híja meg a szegény
                  rokonokat.</p>
               <p>Bella megütődve nézett a fiúra, akinek égett az arca, izzott a szeme, s haraggal
                  és lelkese­dés­sel beszélt, olyan őszintén, mintha legtitkosabb gondolatait annak
                  mondaná ki, aki egyetlen megértője a világon.</p>
               <p>- Az igaz - szólt halkan s elkomolyodva a lány -, a gazdag rokon nem ismeri többet
                  a szegény rokont.</p>
               <p>- Meg is érdemlik - kiáltott Misike -, hogy tönkremenjenek a végén. Nem volna jó
                  ma a magyaroknak, ha Magyarországon csak magyarok laknának mindenfelé, s nem
                  tótok, romá­nok, szerbek, svábok és másfélék? Hiszen ezek sohase fognak segíteni a
                  magyarságon, de ha magyar volna mindenfelé, akkor mégis csak együtt tartanának. De
                  ők nem akarták idehíjni az otthoniakat, mert nem akartak osztozni velük. Ők mind
                  grófok akartak lenni itthon, s jobban lehet uralkodni a szegény idegeneken, mint a
                  testvéreken.</p>
               <p>- A testvéren is csak uralkodni akar a testvér - mondta Bella titkos
                  értelemmel.</p>
               <p>- Az igaz, azt én is tudom - mondta Misi -, mert mi tönkrement emberek vagyunk, s
                  édesapám csak most három esztendeje költözött abba a faluba, ahol most lakunk,
                  mert otthon egy tüzes­gép miatt, ami felrobbant, elárverezték hatszáz forint
                  adósságba minden földünket, két házun­kat, s akkor eljöttünk ebbe a faluba, mert
                  itt az édesanyámnak rokonai és sógorai vannak, és azok azt mondták: “Gyer ide
                  sógor, olyan életed lesz, mint a paradicsomba”. És mikor eljöt­tünk, akkor
                  béresnek akarták befogni édesapámat, és súroló asszonynak édesanyámat, és még
                  fizetni se akartak neki. Mert édesanyám, ha valakinek varr egy réklit, akkor
                  akármelyik paraszt­lány fizet érte húsz vagy huszonöt krajcárt, de Sára néném egy
                  csupor tejet se akar adni, legfeljebb azt mondja: “Hogy milyen ügyes vagy te,
                  Borcsa!” És a nevét is úgy mondja, hogy Borcsa, pedig az édesanyám nagyon gyűlöli,
                  mert ő odahaza mindig Borca meg Borika volt. De azért mondja így, hogy evvel is
                  éreztesse, hogy ő feljebb van, s csak úgy szólítja, mint valami cselédet. Szegény
                  rokon ne menjen gazdag rokonok közé, mint szegény, mert akkor szobalány lesz
                  belőle, és mosogatócselédnek használják. De ha úgy megy oda, mint hasonló úr, vagy
                  még gazdagabb úr, akkor megbecsülik, s kedvébe járnak!</p>
               <p>Bella megdöbbenve nézett a kisfiúra, rendkívül elkomolyodott, arca lágy volt és
                  szomorú.</p>
               <p>- Ebben teljesen igaza van, Misike, szegény lány csak gazdagon mehet közéjük.</p>
               <p>Misike kissé hallgatott.</p>
               <p>- Ha most felfedeznének - mondta később - régi könyveket és írásokat, hogy a
                  honfoglalás korában a magyarságnak egyik ága tovább ment nyugatra, és belőlük lett
                  Franciaországnak a lakossága, akkor rögtön elkezdenének a magyarok írni és
                  beszélni, hogy a mi nagy rokonaink a franciák vagy angolok, és hízelegnének,
                  törleszkednének... De hogy a rokonok csak csere­miszek meg zürjének meg tatárok
                  meg tudomisén mifélék, jobb nem is beszélni róluk, ha semmi hasznunk sincs belőle:
                  ezért haragszok én a magyarokra.</p>
               <p>- Minek törődjenek velük - ismételte Bella.</p>
               <p>- Pedig lehet, hogy azok a finnek szebb és jobb emberek, mint akár a franciák,
                  akár az ango­lok, és ha olyan szerencsések lettek volna, éppen úgy tudnának
                  műveltek lenni is, de arra nem vállalkozik a magyar ember, hogy ő tegyen valami
                  rokont műveltté és gazdaggá. Édesapám­nak egy forintja sincs, harminc krajcár
                  napszámért kell neki egész nap dolgozni, faragni a fát, pedig ha akármelyik gazdag
                  rokona a faluban jótállana érte, akkor ő vállalkozna, s talán egy esztendő alatt
                  vissza tudná szerezni, amit elvesztett, vagy többet is. De ezt nem akarják
                  megtenni, inkább odajönnek a házunkhoz fürtös gubába a nagygazda sógorok, s
                  megisszák a pálinkát, amit az én édesapám a napszámkeresetből hozat nekik.
                  Erőszakosan tartják szegény­ségbe, hogy valamiképp hozzá ne jusson valamihez, mert
                  azt hiszik, ha ő valamivel jobb sorba volna, akkor már ők nem volnának olyan nagy
                  urak mellette.</p>
               <p>- Csak gazdagon szabad megjelenni a gazdag rokonok közt - mondta Bella, s később
                  hozzá­tette sóhajtva: - Csak egy napra volnék gazdag, hogy megjelenjek köztük,
                  akkor már minden magától menne.</p>
               <p>Maga elé nézett, kissé előrehajolva, s kézimunkája felett olyan volt nagy sötét
                  karbunkulus szemeivel, előre óhajtó finom, nemes arcával, mint egy felrepülő,
                  elszálló madár.</p>
               <p>Misi egy pillanatig megütődve nézett rá, olyan furcsa és szokatlan volt neki, hogy
                  ezt a pillanatot sohase feledte el többet. Aztán tovább folytatta:</p>
               <p>- A gazdag magyarok a szegény magyaroknak sohase akartak javára lenni, csak
                  kárára, és a gazdag magyar nemzet a szegény rokon nemzetekhez sohase volt jó egy
                  percig se: ezért nem tudunk mi semmit a mi őseinkről, és ezért nincs nekünk
                  rokonunk. Nem is lesz a magyarból nagy nemzet soha, mert a magyar nem olyan, mint
                  a latin, a latinok még kevesebben voltak, mint a magyarok, mikor kezdték a
                  történetet, mert csak egy város voltak, s mégis meg tudták hódítani a világot, de
                  a magyarság még a saját országát sem. Hanem mikor a rómaiak elindul­tak világot
                  hódítani, akkor ők mindenkit bevettek magukhoz római polgároknak, a magyarok meg,
                  ha lehetne, mindenkitől megtagadnák a magyarságot, csak ő maga maradjon magyar,
                  aki éppen veri a mellét, hogy ő az igazi magyar. Nem is ragaszkodik hozzájuk
                  senki.</p>
               <p>- Csak egy ruhám volna - mondta Bella -, hogy elmehetnék a nagynénémhez, a Petky
                  herceg­néhez, s megcsókolhatnám a kezét, s megmondhatnám neki, ki vagyok.</p>
               <p>Misi újra kizökkent indulatából, újra elölről kezdte:</p>
               <p>- Pedig magyar vagy nem magyar, német vagy nem német, francia vagy nem francia,
                  angol vagy kínai, az olyan mindegy, most magyarázta meg a tanár úr, hogy az
                  emberiség egészen egy fokon van, az egész emberiség; már tízezer évvel ezelőtt
                  egészen egyforma volt a kopo­nyája és minden csontja, vagyis már akkor mindegy
                  volt, hogy milyen nyelven beszélt: ember volt és megvan. Ha a kisbabát franciául
                  tanítják, francia lesz, ha angolul, angol lesz, ha négerül, néger lesz, ha
                  iskolába járatják, egyetemi tanár lesz, ha nem, akkor faluvégi csordás lesz: hát
                  akkor mire olyan büszke egyik ember a másik mellett. Olyan sokat beszéltünk erről
                  édesanyámmal: hogy istenem, ez a pondró ember hogy tud egymás mellett kevélykedni,
                  egyik a másikat lenézni. Ha egy parasztlány három stráfot varrat a réklijére,
                  akkor már lenézi azt, aki két stráfot varratott. Jönnek édesanyámhoz a
                  parasztasszonyok, s azt mondják: “Boriska néni, de nekem olyan ruhát tessék
                  varrni, amilyen senkinek sincs a faluban, de ne tessék azután az én ruhámat
                  megvarrni senkinek, hogy olyan senkinek se legyen, amilyen nekem van.” Pedig mi az
                  a ruha, amit varrat, éppen olyan, mint a másiké, úgyhogy idegen meg se tudja
                  különböztetni: ez is paraszt, az is paraszt. Csak az egyiknek ilyen rózsa van
                  rávarrva, géppel kivarrva, a másiknak meg olyan szegfüves minta. Ennyi a különbség
                  az emberek közt, de azt tetszik hinni, hogy ha Barta Juliskát a Göröndi-portára
                  tennék, akkor ő nem tudna ott éppen olyan kényes lány lenni, mint Göröndi Mártus,
                  vagy Göröndi Mártus, ha ő volna Barta Julisnak a helyén, nem éppen úgy járna
                  napszámba, mint Barta Julis? A pénz az oka minden­nek, mert Göröndiéknél sok a
                  pénz, Bartáéknál meg nincsen semmi pénz.</p>
               <p>- Igen - sóhajtott Bella -, a pénz az oka mindennek.</p>
               <p>- Édesapámnak harminc krajcárért egész nap kell dolgozni, rongyos ruhába, izzadva,
                  kifárad­va. Egy tanárnak a fizetéséért már csak iskolába kell járni, mint egy
                  diáknak, s folyton szép ruhában lehet járni, még a keze se piszkolódik be soha.
                  Egy gazdag embernek pedig dolgozni se kell, mégis mindig gazdag, s mindene
                  van.</p>
               <p>Bella komolyan nézett a kisfiú szemébe:</p>
               <p>- Most valamit kérdezek magától, Misike, de úgy feleljen rá, ahogy igazán
                  gondolja. Ha valaki nagyon szegény és örökké szenved és csak nyomorog, és megvan
                  rá a lehetőség, hogy többet sohase nyomorogjon, és a leggazdagabb emberek közé
                  kerüljön, s mindig bőségben legyen, és a testvérein is segíthessen, a szülein is:
                  akkor szabad neki elmulasztani ezt az alkalmat?</p>
               <p>Misike az édesanyjára gondolt s az édesapjára és a kis testvéreire, akik most a
                  hideg szobában a földön csúszkálnak, s maguk alá nedvesítenek és felhűlnek, s az
                  ajtórepedésen befú a szél, s az ajtófélfa vastagon fehér a dértől, s azt
                  mondta:</p>
               <p>- Nem szabad.</p>
               <p>Bella lehajtotta a fejét.</p>
               <p>Hosszú ideig csönd volt. Misi szeretett volna beszélni, de elszorította a torkát a
                  fájdalom: egy­szerre eszébe jutott, hogy a kezében volt a szerencse, a reskontó,
                  amelyért ma neki legalább is ezer forintot kellene kapni, az édesapjának minden
                  vagyonát hatszáz forintért árverezték el, s most ő ezret adhatna, s akkor minden
                  jó volna, és szép lenne, s egyszerre urak lennének az ő szüleiből, testvéreiből, s
                  őbelőle magából is, és elfacsarodott a szíve, hogy az a nyomorult cédula hogy
                  tudott elveszni... Az ajka remegett, s szerette volna elmondani még ezt is
                  Bellá­nak, de nem merte, mert ott volt Sanyika is, aki ugyan egy szót se szólt
                  bele az egész beszél­getésükbe, mert nagy szamár, s nem is érti, amit eddig
                  beszéltek, de ezt elmondaná az isko­lában; nem szólt, különben is mindjárt öt óra,
                  s neki sietni kell az öregúrhoz.</p>
               <p>Akkor bejött nagy robajjal a vénlány, Viola; ahogy belépett, csak úgy áradt belőle
                  a hideg, odakint kegyetlen fagy lehet, s azt mondta:</p>
               <p>- Na, ez is megvan! Kifizettem a parasztot, tíz forint előleget adtam neki, de
                  mennyi beszédbe került! Utálatosak, hogy mi mindent kellett lenyelni; de most
                  aztán lesz olyan darab földünk, hogy az egész évi koszt megterem rajta. Nem is
                  örülsz neki?</p>
               <p>Bella kiegyenesedett, aztán hátradőlt, a szeme félig lehunyódott, s csak annyit
                  mondott:</p>
               <p>- Igen?</p>
               <p>- Igen, igen, örülhetsz neki.</p>
               <p>Aztán hozzájuk fordult Viola:</p>
               <p>- Hát hogy megy a tanulás? Mikor lesz a bizonyítványkiosztás? Mikor adják ki a
                  vakációt? Már itt van karácsony. Három hét múlva ünnep, még csak két hét, és vége
                  a diligenciának.</p>
               <p>Misi lehajtotta a fejét, nincs mivel dicsekedni. Igazán nem volt biztos benne,
                  hogy Sanyika többet tud-e, mint mikor kezdték a tanulást.</p>
               <p>- Nagyon kellene tanulni - mondta csendesen.</p>
               <p>- Bella ezután külön fog tanulni Sanyikával.</p>
               <p>Bella nem pattant fel, csöndesen ülve maradt, s újra csak azt mondta:</p>
               <p>- Igen.</p>
               <p>- Segítsen rajta, és segítsen mindnyájunkon, amit tud - szólt élesen Viola, s
                  lerakta kis fekete macskaprémjét és felsőkabátját.</p>
               <p>- Jó - szólt Bella alig hallhatóan -, én segíteni fogok mindnyájatokon, amennyit
                  tudok...</p>
               <p>Misi megütődve nézett rá, a szívébe nyilallott valami, mert úgy látta, hogy könny
                  csillog a szemében.</p>
               <p>- Jaj, istenem, még ez a hét esztendő! - mondta Viola. - Ebben mindnyájan bele
                  fogunk gebed­­ni, de nem baj, nem sajnálom se magamat, se mást: csak a gyereknek
                  legyen aztán jobb élete.</p>
               <p>Misi értette már, de megdöbbent tőle: látta, hogy a kis Sanyi valaha mint finom
                  grófias úrfi fog élni, szegény testvéreinek kínjaiból, verejtékéből, s
                  indulatosan, gyűlölködve gondolt rá.</p>
               <p>Felállott, mert el kellett mennie az öregúrhoz, de nem is bírta ki, hogy még
                  tovább is marad­jon köztük.</p>
               <p>- Igaz - mondta Viola -, ez a magácskáé.</p>
               <p>S két ezüst forintost tett a kezébe.</p>
               <p>Misi meglepetve vette át a pénzt, nem is gondolta, hogy már egy hónapja, hogy
                  idejár.</p>
               <p>Halkan, szemérmesen, szégyenkezve megköszönte, mint valami alamizsnát, s majdnem
                  kezet csókolt.</p>
               <p>Mikor kint volt, Bella utánament.</p>
               <p>- A verset nem hagyja itt? - kérdezte igen halkan s igen gyöngéden.</p>
               <p>Misi a zsebébe nyúlt, a sötétben lángvörösre gyúlt arccal, s a már elfeledett,
                  gyűrt papirost kimarkolta, hogy odaadja: de viszont valami másik érzés
                  visszatartotta, nagyon rossznak érez­te a verset, s félt, hogy nagyot csalódik és
                  kineveti a leány, azért azt mondta:</p>
               <p>- Ne tessék haragudni...</p>
               <p>Bella megsimogatta az arcát, sietve megcsókolta a homlokát, s ő rémülten és sietve
                  kilépett az ajtón a holdvilágra.</p>
               <p>Egész úton futott, úgyhogy a lélegzete is elállott. Csak a kollégium táján
                  csendesedett meg. Nagyon elintézetlennek találta az életet, rendezetlennek,
                  szabálytalannak, oktalannak. Nem értette, mi hiányzik belőle, nem értette, miért
                  van ilyen buta összevisszaság. Hiszen utóvégre okosak az emberek, sok mindent meg
                  tudnak érteni, magyarázni: miért kell ilyen két szeren­csétlen családnak lenni,
                  mint az övék és a Doroghyéké?</p>
               <p>Bella nagyon közel volt most a lelkéhez, ez a jósága és gyöngédsége, hogy a versét
                  meg akarta ismerni, ez egészen megrendítette: most már sajnálta, hogy nem adta
                  oda, szégyellte, mert ennyi jóságot még senkitől sem tapasztalt. Ha a fiúk
                  megtalálnák a versét, biztos, hogy kinevetnék, kicsúfolnák, s Bella egész nagylány
                  létére, milyen kedves volt hozzá egész délu­tán. Milyen kár, hogy ez a család is
                  elvesztette az uraságot, még jobban, mint ők, mert mi volt az ő vagyonuk ehhez
                  képest, egész vonatot bérelt ki egy útra a Doroghyék nagyapja, azt biz ők nem
                  tehették volna... Ha neki most pénze volna, annyi pénze, hogy például egy egész
                  véka, vagy egy szobával, akkor minden régi birtokukat visszaváltaná, s
                  odaajándékozná nekik. De nem Violának, hogy az tovább hárpiáskodjon, s gazdagon
                  még jobban követelődz­hessen és paran­csolhasson. Se nem az apjuknak, hogy eligya
                  s eltékozolja, nem is Sanyinak, aki csak verést érdemel a haszontalansága miatt,
                  se nem annak a kis röhincsnek, se nem a múmia anyjuknak, hanem egyedül csak
                  Bellának, hogy megmutathassa, ki ő: hogy uralkod­hasson a többi felett, mindenki
                  felett, hogy legyenek szép ruhái, palotája, szolgái, s az egész világ kedvében
                  járjon, s királynő legyen ebben a városban... hanem a verset, azt akkor sem fogja
                  odaadni neki... Ha tízszer megcsókolja is.</p>
               <p>Kacagott magában, csiklandósan és boldogan.</p>
               <p>Jó volna olyan sok pénz: ha volna egy arany forintja, amely mindig visszatér,
                  ahányszor elkölti, akkor összevásárolná Bellának az egész város minden boltját,
                  selymeket küldene a lakására; de az lassan megy, jobb volna például ha itt az úton
                  a lába előtt egy pénztárca feküdne tele ezresekkel, s azt senki sem keresné rajta,
                  vagy ha arannyá válna, amihez hozzányúl, de nem minden, mint Mídás királynak, csak
                  az, amit ő arannyá akar változtatni, akkor aranyvirágokkal kedveskedne, vagy ha
                  tudná, hogy hol van elásva a régi aranykincs a földben, ahogy otthon a parasztok
                  beszélik, hogy felcsap a kékes lángja: akkor azt ő felásná, vagy ha a tündér
                  megjelenne, s azt mondaná, hogy három kívánságod teljesül, akkor ő kettőt kívánna,
                  a harmadik mindig az volna: még három kívánságom teljesüljön...</p>
               <p>Csak úgy repült a fantáziája, s ezer módját képzelte el a kincsszerzésnek, s
                  minden kincset a Bella személyéhez köt, s minddel őt akarja elhalmozni
                  fáradhatatlanul... Milyen forró volt a szája a homlokán. Talán lázas szegény.</p>
               <p>Az öregúrnál kimerülten olvasta az újságokat. Egyik lapnak a végén megdöbbenésére
                  ott látta a kis hírt, hogy: lottóhúzás.</p>
               <p>Annyira megrettent, hogy az öregúr észrevette:</p>
               <p>- No, mia, mia?</p>
               <p>- Semmi... A kislutriszámok - mondta.</p>
               <p>- Nocsak, kijöttek?</p>
               <p>- Nem.</p>
               <p>- Neem? Hinnye kánya!</p>
               <p>Misi felolvasta:</p>
               <p>- Budapest: 5, 95, 4, 11, 92. Wien: 12, 37, 43, 7, 88. Prága: 71, 7, 46, 83, 18.
                  Linz: 34, 45, 76, 13, 2.</p>
               <p>Az öregúr soká hallgatott, Misinek dobogott a szíve. A brünni nem volt itt, isten
                  tudja, miért.</p>
               <p>- Hát osztán, mékre vót a miénk tíve? - kérdezte az öregúr.</p>
               <p>- Hát Budapest - mondta Misi.</p>
               <p>- Osztán mi gyütt ki Budapesten?</p>
               <p>- 5, 95, 4, 11, 92.</p>
               <p>- No, ebbül egy se jó szám... - mondta az öregúr mérgesen, nem is beszélt róla
                  többet, azt mondta: - Mi van még abba az újságba?</p>
               <p>Misi sietve olvasott tovább.</p>
               <p>A hazugságtól egész boldog lett, nevetni tudott volna, milyen simán sikerült. Sose
                  tudta, hogy fogja letagadni. Ha az öregúr nagyon kérdezősködne, akkor nem is tudná
                  eltagadni. De ilyen könnyű a hazugság, csak egy szó az egész. Érdemes volna annyi
                  bajt magára zúdítani, mikor csak ennyibe került a szabadulás?</p>
               <p>Többet nem is hozta szóba az öregúr. Mikor kijött tőle, az udvaron nagy hideg
                  volt, össze­húzta magán a kis köpönyeget, és sietve ment haza a kollégiumba.</p>
               <p>Megelégedett volt és éhes. Amilyen átkozott rossz volt a tegnapi nap, annál jobb
                  volt a mai.</p>
               <p>Amint a Nagytemplomhoz ki akart térni a gyalogjáróról, valaki feltűnt neki.
                  Először nem is gondolt senkire, hiszen nem szokta ő a hölgyeket meglátni, de
                  mintha valami ismeretlen erő odavonzotta volna a szemét egy női alakra.</p>
               <p>Nagy izzólámpa égett egy kirakat előtt, s egy fiatalember meg egy kisasszony
                  állottak ott, s vidáman nevetgélve beszéltek. Mind a ketten a kirakatot
                  nézték.</p>
               <p>Lábai gyökeret vertek. A fiatalember Török János volt.</p>
               <p>És a leány: Bella kisasszony.</p>
               <p>Ha villám csapott volna le mellette, századrésznyire sem lepte volna meg, vagy ha
                  a Nagy­temp­lom levette volna veres turbánját, és előtte földig hajolva köszön,
                  udvariasan vissza­­köszönne, de ez fává gyökereztette.</p>
               <p>Rémület és iszonyat fogta el, s nem bírt álló helyéből megmozdulni.</p>
               <p>Azok ott állottak tőle alig öt lépésre, s hallotta felcsendülni a Bella jól ismert
                  édes kacagását. A hangját hallotta, ahogy könnyen és vidáman azt mondta:</p>
               <p>- Hiszen jófélék maguk, ha maguknak hinni lehetne.</p>
               <p>- Isten bizony! - esküdözött dörmögve a fiatalember, s meghajlott a leány
                  felé.</p>
               <p>Bella ebben a pillanatban úgy tett, mintha megmozdulna, s arrafelé indulna, ahol ő
                  volt, de ő annyira megrémült attól, hogy találkozzanak, hogy mint egy megijesztett
                  kiskutya, elkezdett iszonyúan futni, s csak akkor nézett vissza, mikor már az
                  emlékkert sötét kerítése alatt volt.</p>
               <p>Onnan már nem látta őket, s ettől még jobban fájt a szíve.</p>
               <p> </p>
            
         </div>
         <div type="chapter">
            <head>TIZEDIK FEJEZET</head>
            
               <head>amelyben szomorú és nehéz vasárnapra virrad a kisdiák, zúgó fejjel néz a
                  jövőbe, s valami ismeretlen erő hajtja olyan utakra, amerre különben soha el nem
                  indult volna</head>
               <p>Már egészen megszokta, hogy éjjel felébred, s nem alszik tovább, hanem szemeit
                  belemeresz­ti a sötétségbe és végiggondol minden lehetetlen dolgot.</p>
               <p>Hogy ismerkedett meg János úr Bellával?</p>
               <p>Ez csak igazságtalan módon történt, hiszen Bella azt mondta: hogy “sehogyse
                  szívesen”. Még nem is tudta kiféle, miféle, már nem volt semmi kedve hozzá, hogy
                  megismerkedjen vele, s mégis olyan vidáman és fesztelenül beszélgettek együtt, s
                  álldogáltak a kirakatok előtt. Szeret­te volna úgy gondolni, hogy János úr
                  erőszakkal belopódzkodott Doroghyékhoz, s hamis­sággal rábeszélte, hogy valami
                  gonoszságot elhiggyen... Miért volt Bella tegnap olyan szelíd és szomorú?...
                  Holnap el kell menni Törökékhez, megmondani a néninek, hogy János úr... Ilonka
                  kisasszonynak kell megmondani, hogy János úr valami gonoszságot akar, mert az
                  gazember úr...</p>
               <p>Félálomban, félimetten egész tisztán hallja a saját hangját, ahogy beárulja János
                  urat, s a néni kétségbeesik, Ilonka kisasszony magából kikelve sír, s a bácsi
                  kiveszi a csibukot a szájából, felhúzza szürke, vastag szemöldökeit magasra, s azt
                  mondja: “Megtiltom neked, hogy ártatlan leányokat veszélybe sodorj!”</p>
               <p>Arra egy pillanatig sem gondol, mi lehet az a veszély, amibe beleviszi Bellácskát,
                  de a szíve fáj a szomorúságtól, tegnap olyan szelíd és fájdalmas volt a
                  kisasszony, hogy sírni kezd: érzi, valami rettenetes, valami elképzelhetetlen
                  fenyegeti, amitől fél, még ő maga sem tudja, de már fél...</p>
               <p>Alig várja a reggelt, hogy megvirradjon, fel lehessen öltözni, mehessen, s fel van
                  háborodva mindenki ellen, saját maga ellen, Viola ellen, Sanyika ellen, az apjuk
                  ellen, az anyjuk ellen, a röhincs ellen, a szobafőnök ellen, aki itt nyugodtan
                  alszik, a fiúk ellen, a kollégium ellen, a tanárok ellen.</p>
               <p>Törökék ellen, a hideg ellen, s a magas kerítések ellen, a sors ellen, hogy őneki
                  még most is ilyen kicsinek s gyengének kell lennie, ha ő olyan erős volna, mint
                  Sámson, akkor megfogná ezt a Török Jánost, ezt a borbélylegényes kinyalt ficsúrt,
                  s úgy odamázolná a palánkhoz, az orrával dörzsölné le a kerítés deszkájáról a
                  krétafelírásokat, hogy: “Nátha van eladó!”</p>
               <p>Ezen nevetni kezd, kuncogva magában, kielégülve, de nem mer megmoccanni, mert
                  valaki még fel talál ébredni. Ha most neki tündér hatalma volna, hogy a falakon át
                  tudna repülni, akkor most azonnal elrepülne a kollégiumból (de így paplanostul,
                  mert odakint rettenetes hideg lehet, szinte érzi, ahogy az ablakokon át beszivárog
                  a fagy láthatatlan lehelete), szóval látja, ahogy átsuhan a coetusokon, s az
                  ágyakban feküsznek a fiúk, aki lerúgta a takaróját, azt ő betakarná, aztán érzi,
                  hogy átrepül a hátsó falon, a konviktus tetőzete fölött, át a hátsó udvar fölött,
                  a kis csöndes cívisházak cseréptetei alatta maradnak el, míg csak meg nem találja
                  a Doroghyék házát, s ott besuhan a sötét szobába... megborzong, s nevetve didereg
                  a gyönyörű­ségtől (de azt úgy kellene, hogy fényesség legyen körülötte, de csak
                  oly világosság, hogy csak ő lásson, s őt senki se lássa), s akkor látná, hogy
                  szegény, bánatos, szomorú Bella fekszik az ágyában, és talán sír... S erre
                  mindjárt könny buggyan ki a az ő szeméből is. Azzal elmúlik az egész ábránd, s
                  megint újra eszméletre ébredve újra kezdi a fantáziálást, jó volna ott teremni a
                  János úr szobájában, s ököllel beleverni az arcába, az orrát verné, hogy vastagra
                  dagadjon, akkor nem menne holnap, s míg el nem múlik, Bellának feléje se... De
                  ennek úgy kell történ­ni, hogy ne ébredjen fel, mert nagyon erős, csak érezze a
                  verést, és tudja, hogy ki veri őt, s hogy mindig féljen, ha csak eszébe jut is
                  Misi, a Nyilas Mihály neve, úgyhogy ne merjen többet a leány után menni, s őt
                  elbolondítani... Hej, hogy tudná sarokkal taposni, a hasára felállni, s rajta
                  táncolni, s azt kiáltani: “Kell neked leány, te gazember?!”</p>
               <p>Megrúgta a vaságy pálcáját úgy, hogy megfájdult tőle a lába, de még nagyobb baj,
                  hogy megreccsent az egész ágy, s fel talál ébredni valaki.</p>
               <p>Aztán megint az arany jut eszébe: de jó volna, istenem, hirtelen jól
                  meggazdagodni. S kitalál­ja, hogy például, ha ő akarná, akkor minden embernek,
                  akit lát, a zsebéből a pénz átmenne az ő zsebébe.</p>
               <p>Vagy a postán, a sok pénz, ha ő kint áll a rácson, felrepülnének a bankók, mint a
                  pillangók, s beszállanának az ő kebelébe. Vagy az ő kívánságára az angol bank
                  pincéjéből az arany mind idefolyna egy kísértetes csövön az ő krumplisvermükbe
                  otthon, ahol marékkal szórta ki a békát. Istenem... ha annyi pénze volna... adna
                  mindenkinek... Akkor elszégyelli magát, hogy ez mégis tolvajság, mert valakitől
                  elvenni, az tolvajság, és a postamesternek meg kellene fizetni és... De úgy
                  lehetne, hogy az olyan aranyokon volna hatalma, ami senkié, az elveszett pénz
                  gurulna őhozzá; ami úgyis elvész, volna egy szél, ami éppen őhozzá sodorná, csak
                  fel kellene venni, vagy volna egy mágnes, odahúzná hozzá... vagy a földben még
                  kibányászatlan arany lenne az övé, s az ő parancsára mind körmöci aranyakká verve
                  volna egy barlangban elhelyez­ve, s az ő szavára: “Szézám, nyílj
                     ki!” - kinyílna, és akkor ő táskával hordaná ki onnan az aranyat, vagy
                  pedig itt a kollégiumban volna egy szoba, amelyiknek a padlója alatt volna a
                  kincses­kamra, s ő egy dobbantással fel tudná nyitni, de úgy, hogy csak ő látná
                  addig, amíg nem akarja, hogy más is lássa: akkor a kollégiumnak adna százezer
                  aranyat stipendi­um­ra, hogy min­den diák ingyentandíjas legyen, ingyenkönyvet
                  kapjon, de csak a paraszt­gyere­kek, és ingyen tápintézet is persze, hogy kedvük
                  legyen tanulni, mert a cívisek a gyerekeiket nem akarják kollégiumba adni, ha ott
                  vannak is, egy-két év múlva hazaviszik... S otthon, a szülőfaluját, a szép kis
                  diófaligetes falut, a legszebb falucskát az egész világon, ott minden­kinek annyi
                  pénzt adna, amennyi csak kell neki, s a Tiszát is töltéssel építtetné körül, mert
                  a Tisza minden évben közelebb van a faluhoz, s a temetőt már félig el is vitte, az
                  édesapja szavára emlékszik, hogy: így vitte el az ő gyerekkorában a régi temetőt,
                  s mikor ők gyerekek voltak, már ti. az édesapja, s kint csikót őriztek a
                  Tisza-parton, egyszer találtak a partban egy sírt, s abban cserép­fazeka­kat, s
                  mikor egyik beledugta az öklét, koromfekete lett az egész keze, úgy nevettek
                  rajta, s most látta az édesapját, ahogy édesen elmosolyodott, ott ülve, ahogy
                  szokott, a forróra befű­tött szobában az ágyon. Ott szokott mesélni szegény, mikor
                  jóked­ve volt, ha hazajött vala­honnan, s egy kicsit ittak, vagy vasárnap reggel,
                  mikor nem volt munka, ott maradt az ágyban, s ők, gyerekek mindnyájan felmásztak
                  rá, s a hátán és a kinyújtott karján táncoltak. Érezte az édesapja karjának
                  kőkeménységét: egyszer az édesanyja azt mondta: “Apátoknál nincs szebb ember a
                  világon, mikor fiatal volt, olyan volt a teste, mint az üveg, s fehér, mint a
                  márványkő” - s istenem, be jó volt ott hemperegni mellette, bebújni a lába mellé a
                  melegbe, s egyre közelebb lenni hozzá... és ő, mint egy nagy komondor a kölkeit,
                  úgy rázta le magáról néha, s feljebb ült, és az arca ragyogott, ahogy mesélt a
                  Tiszalaposról, a Papréttyéről, az éccakai legeltetésekről, mikor virtuskodásból
                  valamelyik nagygazdának minden éccaka lelegeltették valamelyik darab vetését,
                  hiába őrködött villával, fejszével, egész éjszaka, hol egyik földjét őrizte, hol a
                  másikat, míg itt volt, ott etették le, mikor ott volt, itt hajtottak bele a
                  búzájába... És mikor mesélte, hogy hogy lopták a sót a tutajról, s jöttek a
                  fináncok és egy gazda mind a kútjába hányta, pedig a legnagyobb gazda volt a
                  faluba, egész évben nem lehetett inni a kútból, ment elolvadt a sok só; aztán
                  hallja az apja kedves, egészséges hangját, hogy: “Hő, hát mikor Szegedre vittem a
                  sok almát! lábbón! hű, atyaisten, de sok alma vót! Eladtuk, hoztam anyád­nak három
                  ruháravalót, meg egy kosár pénzt, úgy öntöttem az ölébe... hej, teremtő isten, de
                  sokat is csináltam életembe... mit tudják ezek a boglyasok, amékek az orrukat se
                  merik kidugni a faluból...” Ó, szegény édesapám, hát még mikor jött haza, s
                  elmondta a virtust, hogy itt vagy ott ezzel-azzal összeakadt, mert azt hitték,
                  ilyen kis emberrel el lehet bánni: olyan pofonokat kaptak a nagy mohoda
                  élhetetlenek, hogy repültek. “Az igaz - szokta mondani az édesanyjuk -, apátoknak
                  rettenetes keze van, olyan, mint a vas.” És nevetett, nevetett rá nagyot az
                  édesapa...</p>
               <p>Édes, meleg boldogság öntötte el vékony, sovány, gyenge kis tagjait ezekre az
                  álomem­lékekre, beljebb bújt a saját paplanába, s annak egy meleg csücskét az
                  arcához szorította, s erőltette magát, hogy az édesapja drágaságos jó meleg testét
                  öleli, s elszunnyadt végre, mindenről, rosszról, bajról megfeledetten.</p>
               <p>Reggel arra ébredt, hogy a diákok nagy mosdásokat csaptak. Vasárnap reggel
                  lábmosás is volt. Először sorra mosdottak, arcot, mellet, nyakat, aztán sorra járt
                  a lábmosáshoz a cserép­lavor. Tele volt vízzel az egész szoba, s őrajta
                  csodálkoztak, hogy annyi zsinyegésre fel se ébredt. Nevettek, hogy ő csak akkor
                  mosdott, mikor már mindenki más megmosta a lábát is a tálban.</p>
               <p>El is mentek hazulról, mire ő készen lett.</p>
               <p>Harangoztak is, az oratóriumba kellett menni templomba, istentiszteletre.</p>
               <p>Mikor öltözött, a kotró port vert a szemébe, és sürgette, hogy menjen már a
                  csudába, ne legyen itt láb alatt.</p>
               <p>- Hagyjál békén - mondta vissza durván. - Akkor megyek, ha készen leszek.</p>
               <p>- De neked is megyek evvel a seprűvel!</p>
               <p>- Na lássuk, na lássuk!</p>
               <p>Sose volt ilyen támadó, a másik nem is ismert rá, s odadobta a seprűt.</p>
               <p>- Ha nem hagysz takarítani, akkor seperj ki magad! Nem fogok itt ácsorogni, s
                  mindenkire várni!</p>
               <p>- Jól van!</p>
               <p>Ezzel a kotró le is csapta a törött, nyúzott cirokseprűt, felcsapta a kalapját s
                  elment.</p>
               <p>Annál jobb, legalább maga maradt a szobában.</p>
               <p>Most aztán lassan és kényelmesen öltözött.</p>
               <p>Mennyire szeretett volna ma szép lenni. Úgy röstellte kopott kis barna ruháját,
                  ezeket az utálatos nadrágszárakat, se nem hosszú, se nem rövid. Ha neki olyan
                  elegáns nadrágja volna, mint Orczynak, térdig érő, s térdnél gombos. Vagy még
                  jobban szeretett volna hosszú nadrá­got, amilyen Pálfinak van, egészen hosszú
                  nadrág, mint a felnőtteknek, ezt még Orczy is irigyelte, egyszer panaszkodott is
                  neki, hogy kérte a szüleit, hogy engedjék meg, hogy ő már hosszú nadrágba járjon s
                  azt mondták, hogy majd ötödikbe. Akkor ő még nem értette az ilyet, azt is mesélte
                  egyszer az őszön Orczy, hogy Gyéres tanárral ment az utcán, s egy kirakatban
                  felöltők és férfiruhák voltak, s megállottak a kirakat előtt, s egy szép
                  vadgalambszürke tavaszi felöltőt nézett Gyéres tanár úr, s azt mondta:</p>
               <p>- Felférne már egy új űbercíher.</p>
               <p>És Orczy azt mondta hozzá, hogy bizony a kurta, barna, gigerlis űbercíhere már
                  kopott - de ő ezt sem értette: ő olyan elegánsnak látta Gyéres tanár urat, hogy
                  utálatos volt miatta neki. S akkor, mondja Orczy, azt mondja Gyéres: - No, sebaj,
                  úriember übercíherje nem is szabad, hogy új legyen.</p>
               <p>Ezek a megjegyzések a fülében maradtak, mint ismeretlen dolgok, de sosem értette,
                  hogy lehet valakinek fontos a ruha. Az ő apja, ha egy foltos nadrágot vett is fel,
                  egy tofla csiz­mával, akkor is a legtakarosabb ember volt az egész faluban, olyan
                  helyesen állott meg, oly bátran, keményen, nyílt és tiszta arccal, hogy azok a
                  nagy, sötét, csontos, sovány, fekete parasztok, ha felvették a túri vásárt, akkor
                  is csak sült parasztok maradtak mellette.</p>
               <p>De most szeretett volna új ruhát, új cipőt, mert ez már kifeslett és csámpás:
                  egyszer mondta az édesapja, mikor gyalog mentek Szerencsre: - Hogy jársz te,
                  mindjárt letöröm a bokádat, hát egyik lábad a másikhoz vered, te csámpás!</p>
               <p>Azóta úgy igyekezett szépen s jól járni, s mindenkinek figyelte a lépését, hogy is
                  kell lépni.</p>
               <p>Csak zsebórája volna, ha itt ketyegne baloldalt, jaj, de szeretné, de láncot nem,
                  hogy lássák és fityegjen, mint Lisznyai úrnak: ő úgy viselné az órát, mint Nagy
                  úr, lánc nélkül, s minden percben megnézné.</p>
               <p>Egyszóval nagy ember szeretne lenni: unja már ezt a hosszú gyerekeskedést, aminek,
                  úgy látszik, sohasem lesz vége. Igaza van a második öccsének, aki a nyáron folyton
                  kérdezte, hogy: “Édesanyám, hány éves vagyok én?” “Hétéves vagy, fiam” - mondták
                  neki vagy egy hétig, míg kifakadt: “Hát én már mindig csak hétéves leszek?...” Ő
                  is unja már, hogy mindig csak kisdiák, kisdiák, s körülötte ezek a szamár gyerekek
                  úgy bele tudnak nyugodni, hogy ők algimnázisták, s ahhoz valóan viselik magukat,
                  tudják, mikor lesznek harmadikosok, negyedi­kesek, ötödikesek, nyolcadikosok: ő
                  kész ember szeretne lenni, és nem iskolába járni, ő már tudni szeretne mindent, s
                  érteni és végezni valamit, de nem latin szintaxisra, meg geometriai példákra
                  gondolni... hogy tudnak ezek kacagni, felhallatszik az udvarról a gyerekzsibongás,
                  milyen vidá­mak és nevetősek, csak úgy csillog az arcuk, csupa öröm az egész élet,
                  mindenen mulatnak, s örülnek, ha vasárnap van, s pihennek és mulatnak, még a
                  templom is olyan rendes dolog nekik...</p>
               <p>Mikor végre fel volt öltözve ugyanazokba a loncsos ruhákba, amikbe tegnap, csak a
                  fehér­neműje volt tiszta s kikefélködött, akkor már sajnálta, hogy a takarítást
                  olyan könnyelműen magára vállalta, a többiek már mind lent vannak az osztályokban,
                  s osztályonként fognak felmenni az oratóriumba: ő majd egyedül megy oda, s
                  igyekszik beosonni az osztály közé, s még külön meg kell kérni a felírót, hogy
                  húzza ki a hiányzók közül.</p>
               <p>Mikor bent volt az iskola templomában, nagyon jól érezte magát, az oratóriumnak a
                  nevét is szerette, olyan imádságosan hangzott neki: “oratórium...”, s a rendkívül
                  magas terem, a magas fapadokkal, amelyekben minden önérzete mellett is elveszett,
                  mint egy kesztyű, s eszébe jutott, hogy ebben a teremben kiáltották ki
                  negyvennyolcban a függetlenséget, s ott ült fent Kossuth Lajos, és onnan szónokolt
                  bűvös hangon: ha ő azt a szónoklatot hallotta volna...</p>
               <p>Most a vallástanár prédikált. Előbb a kórus énekelt, s ez is oly különös és titkos
                  hatású volt, mintha nem emberi hangok lettek volna ott fenn az emelvényen, a
                  karban, ahogy négy szólam­ra énekeltek, s csak úgy dobták ki a hangot, mintha
                  valami távoli trombitaszó volna, de a vallás­tanár éppen úgy beszélt, mint órán,
                  épp olyan csendes és szelíd volt, csak sokkal lassabban mondta a hangokat, s
                  mintha nem is a száján eresztette volna ki, hanem az orrán öblögette volna: egy
                  félhanggal mindent feljebb, mint rendesen beszél valaki.</p>
               <p>Templom után még egy pillantást vetett a Hatvani professzor sírkövére, emellett
                  sohase tudott elmenni, hogy betűzni ne próbálja a nevét, s mindig igyekezett
                  felidézni annak a bűvös tündéri erejét, amellyel el tudta varázsolni a négy
                  szalmacsutakot négy kövér disznóvá, s mikor a paraszt megvette a debreceni piacon,
                  s hazahajtotta Sámsonba, akkor otthon a portája udvarán négy szalmacsutakká
                  változott... S mikor a debreceni főbíró utolérte négylovas hintó­val, s azt mondta
                  neki: “No, professzor uram, üjjék fel” - ő azt felelte rá, hogy: “Nem lehet,
                  sietek” - avval a botjával a porba hintót rajzolt hat lóval, beleült, s egy
                  pillanat múlva elrobogott a főbíró mellett, szemével látta, s megismerte a parádés
                  kocsiban, s csakugyan, mikor beért Debrecenbe, akkor a professzor már kikönyökölt
                  az ablakon s csibukozott.</p>
               <p>Megcirógatta a kemény, összevissza töredezett s ragasztott sírkövet, mintha a
                  híres professzor palástját érintené, s aztán ugrálva ment le a hátsó lépcsőn a
                  szétbomlott, rendekben nem csoportosuló diákság közt.</p>
               <p>Úgy gondolta, hogy még ebéd előtt elmegy Törökékhez, de már fél tizenkettő volt, s
                  mindjárt ebéd, s nem is illik ebéd előtt valakihez elmenni, kivált, hogy a múlt
                  vasárnap volt ott, s mindjárt kitalálnák, hogy valami baj van.</p>
               <p>De mikor ebéd után rögtön sietve ment a Nagymester utca felé, akkor is
                  meglassította a lépést, ahogy a leányiskolához közeledett, mert félt, hogy
                  csudálkozni fognak, hogy ilyen hamar már megint itt van, mikor pedig hónapokig se
                  ment azelőtt... Négy órakor már Orczy­ék­­nál kell lenni, elhatározta, hogy épp
                  olyan okos lesz, mint Orczy, aki tegnap délelőtt minden­kivel beszélt... ha ő
                  olyan ügyes tudna lenni, mint Orczy...</p>
               <p>Míg lassan csámborgott, s bal kezével a kerítések deszkáit meg-megérintette, egy
                  vastag, de puha kéz nehezedett a vállára:</p>
               <p>- Ni, kisdiák, kis nevelő, hogy s mint?</p>
               <p>Ijedten nézett fel a magasba: Szikszay bácsi volt.</p>
               <p>Persze, megy megint, mint minden vasárnap. Török bácsihoz ment.</p>
               <p>Szótlanul mentek egymás mellett, csak az tűnt fel neki, hogy most nincs senki
                  Szikszay bácsi­val, se Szikszay néni, sem egyik gyereke se. A bácsi nem szólt
                  hozzá egy szót se tovább, hátrafeszítette vastag derekát, s halkan dúdolt:</p>
               <p>Kis kutya, nagy kutya... ne ugass hiába...</p>
               <p> Van nekem szeretőm...</p>
               <p>Ijedten nézett rá: ez is azt dalolja, amit a Doroghy Sanyi apja, az a nagy Rinaldó
                  Rinaldini... mert éppen olyan a szakállával, bundájával... Milyen más ez az
                  óriási, puha, pohos, vörös orrú Szikszay bácsi, a debreceni módra pedert, hosszú,
                  hegyes bajuszával...</p>
               <p>Szikszay bácsi hol dalolt, hol fütyült, de egész hangosan, hogy:</p>
               <p>Téglás híres város... trallala határos...</p>
               <p> Ott lakik a babám...</p>
               <p>És újra fütty... A bácsi mindig szokott dúdolgatni az utcán, de most olyan erősen
                  dalolt, s különösen olyan hangosan fütyült, hogy ő nem mert rápillantani, hogy a
                  bácsi észre ne vegye, hogy ez milyen feltűnő...</p>
               <p>Így értek a kapuhoz.</p>
               <p>Elöl ment be Szikszay bácsi, utána kullogott ő, mint egy kiskutya, s egyáltalán
                  nem látszott meg rajta, mikor az ajtót betette, hogy most itt valami bosszúálló, s
                  rendcsináló férfiú jelent meg a színen.</p>
               <p>Nem sietett nagyon a bácsi után, inkább hátra ment egy kicsit az udvarba, s
                  hátulról jött fel néhány perc múlva a folyosón végig, nagyon beijedt a
                  bátorságtól, és sokért nem adta volna, hogyha most egyáltalán nem volna itt... Míg
                  megállt az ajtónál, gondolt is arra, hogy legjobb volna megpattanni, de hiszen
                  Szikszay bácsi azóta mondta, hogy ő itt van, és várják, és ha megszökik, mit
                  gondolnak, így aztán bátorságot vett magának, s bement.</p>
               <p>A konyhában, szokás ellenére, senki sem volt. De a szobaajtó nyitva volt, és
                  odabent nagy beszélgetés volt, nem is beszélgetés, hanem sírás.</p>
               <p>A vér is meghűlt benne: Szikszay bácsi sírt.</p>
               <p>Hogy? Ez a bácsi, aki mindig tele volt jókedvvel és dallal, s az imént is az utcán
                  úgy dúdolt, hogy zengett tőle a város...</p>
               <p>Felcsukló zokogások közt hallott néhány szót, s a néni mondta utána:</p>
               <p>- De Lajos, Lajos, az istenért, nincs lelked, ilyet még ki is mondani?</p>
               <p>És a néni is sírt, s Ilonka kisasszony is sírt...</p>
               <p>- Nem - kiáltotta Szikszay bácsi -, nekem más választásom nincs... ezt elviselni
                  nem lehet: inkább százszor a halál, mint ilyen megaláztatás!...</p>
               <p>- Lajos bácsi! - kiáltotta Ilonka kisasszony is - meg kell kérni azt a
                  gazembert!</p>
               <p>- Soha! - üvöltötte Szikszay bácsi. - Soha!... - s egyre dalolóbban ismételte: -
                  Soha!... Inkább százszor a halál...</p>
               <p>Most beleszólt Török bácsi is a maga megszáradt kis hangján, de érezni lehetett
                  jobban a belső meghatottságot, mint a többiek jajgató szaván:</p>
               <p>- Kérésről szó sincs... Nincs is értelme... De azért ennyire kétségbeesni nem
                  szabad... nincs is értelme...</p>
               <p>- De ki vagyok én? Szikszay Lajos! - kiáltotta mennydörgő hangon Szikszay bácsi, s
                  mellére ütött, hogy csak úgy kongott bele. - Hogy énvelem így merjenek elbánni!...
                  Azért küzdöttem, dolgoztam huszonöt esztendeje a nyomorult város szolgálatában,
                  hogy velem így merjenek...</p>
               <p>Aztán elmondta a dolgot, s csak úgy ömlött belőle a szó: a polgármester az ő nagy
                  ellensége, aki már régen harcolt vele, hogy kitúrja az állásából, de a régi
                  főispánnál nem tudott elérni semmit, mert az tudja, ki volt Szikszay Lajos!...
                  Hanem ennél az új főispánnál, ennél a tak­nyosnál sikerült a vén gazembernek
                  befeketíteni... s most megkapta a fegyelmit, a felfüggesz­tést, az elcsapatást:
                  tegnap a pénztárt revidiálták, s százhetvenkilenc forint miatt...</p>
               <p>- Elszámolási hiba, vagy a gazok, ők csináltak bele valamit... Százhetvenkilenc
                  forint miatt huszonkét esztendő minden érdemét elseperték...</p>
               <p>- És miért? - kérdem tőled, Török Pál!... Azért, mert ebben az országban
                  becsületnek, önér­zetnek helye nincs; itt csak talpnyaló szolgákra van szükség,
                  akik felfelé önérzet nélkül hízelkednek, lefelé kímélet nélkül árverezik el a
                  szegényeknek az utolsó párnáját is... Mért volt mindez, Török Pál?... Azért, mert
                  én nem vagyok debreceni születés: tehát én nem tudok belehelyezkedni azoknak a
                  felfogásába, akik Basahalmán innen látták meg ezt a tolvaj nap­világot... D. V.:
                  én nem vagyok Debrecen Városi... D. V.: énnekem nem az a hitvallásom, ami a
                  Debreceni Vasfejűeknek... D. V.: az én miatyánkom nem az, amit ez a D. V. jelent,
                  ami rá van ütve minden marha tomporára, minden csikóra, disznóra, minden karszékre
                  és könyv sarkára... Én nem tudtam megtanulni huszonöt év alatt sem a Debreceni
                  Vallást, hogy D. V.... Nem én, Török Pál: mert mindenki tudja, mit jelent az a D.
                  V.: Dugdel; Viddel... Mindenki tudja, mindenki gyakorolja,
                  csak Szikszay Lajos nem: ezért kapott Szikszay fegyelmit.</p>
               <p>Csönd volt egy darabig, aztán Szikszay bácsi dallamos hangján szónokolva s
                  keseregve dúdolta tovább:</p>
               <p>- Én komolyan vettem a számvevői állást: hányszor koppantottam rá a polgármester
                  úr körmire, hogy hol vannak a makkoltatott sertések és bizonyos városi pénzek?
                  Nagyerdei széna meg a hortobágyi elhullott jószágok bőre?... Én tudom csak, mit
                  akartak csinálni a gázgyár ötvenéves szerződésével: száz évre akarták megkötni,
                  hogy az unokáik unokái is nyögjék Debrecenben; maga a bajor társaság szemérmesebb
                  volt, csak kilencvenkilenc évre kérte... Ötven is elég lesz, mondta Szikszay
                  Lajos; megmondhatja Pósalaky, mit csinált abban az időben Szikszay!... Ha tudnák
                  az emberek, még harminchat évig mindennap áldaniok kellene a nevemet; és
                  uramisten, most ki vagytok dobva, hat gyermekemmel semmitlenül, állásból
                  elmozdítva, egy falat kenyér nélkül, megbecstelenítve, koldusbotra juttatva,
                  nevemtől megfosztva: százhetvenkilenc forint miatt...</p>
               <p>Leborult az asztalra, s úgy zokogott, hogy az asztal zörgött bele.</p>
               <p>- De hát ez lehetetlen, Lajos, ez lehetetlen, kedves jó Lajosom! - kiáltotta a
                  néni.</p>
               <p>- Lehetetlen!... Vót pofája annak a gazembernek, hogy azt vágta a szemembe, hogy
                  ha nem ő volna a polgármester, most engem tömlöcbe csuknának, vizsgálati fogságba,
                  mindaddig, amíg ki nem derül minden igazság! “Csukasson le, uram - mondtam neki -,
                  csukasson le, de olyan tömlöcbe, ahol vizsgálat nélkül szúrják szíven az
                  embert!...” Hallatlan! velencei dózsénak képzeli magát a debreceni polgármester!
                  Hát akkor legyen neki hozzá ólomkamrája is!... Így feldúlni egy életet, így dúlni
                  fel, így törni ketté, derékon, bepiszkítani, magvát is megtörni! Hogy fogja az én
                  fiam a sikkasztó nevet letörölni ebben az országban, ebben a Disznó Városban, hol
                  azt a sok tolvajságot, amit elkövettek a városon, amiről mindenki tud, mind rám
                  fogják kenni, s a cívisek az utcán bot végivel fognak utánam mutogatni, hogy: ott
                  megy a Város tolvaja...</p>
               <p>Két ököllel verte az asztalt, hol egyikkel, hol másikkal, nagyot, puhát ütött rá,
                  aztán hirtelen csöndben rákezdte:</p>
               <p>Kis kutya, nagy kutya... ne ugass hiába...</p>
               <p> Van nekem szeretőm...</p>
               <p>És rendesen végigfütyölte a nótát...</p>
               <p>De ez a fütty olyan kísérteties volt, mintha a meggyilkolt ember utolsó sikoltása
                  lett volna.</p>
               <p>Misi kitágult szemmel, iszonyodva hallgatta a felnőtt embereknek ezt a borzasztó
                  katasztró­fáját.</p>
               <p>- Itt más hátra nincs, mint vagy felakasztom magam, vagy felhasítom magam, de itt
                  kiút nincs.</p>
               <p>- Lajos! - kiáltott egyszerre sikoltva a néni is, Ilonka kisasszony is.</p>
               <p>Akkor Török bácsi szólalt meg:</p>
               <p>- Ne rémüldözzenek, ő ezt nem fogja megtenni! Nem teszi meg, mert először is hat
                  gyereke van, neveletlen apró gyerekek, akik őrá néznek... mert ő könnyen
                  megszabadulna, igen: legjobb meghalni... nincs annál jobb, a halottnak nincs
                  baja... De ő ezt nem teszi meg, mért, azért, mert ő egészséges ember, egészséges
                  lelke van, tele van vérrel és erővel és becsületes munka­képességgel... Ő kibírja,
                  hogy az igazság ideje eljöjjön; ha még százszor olyan nyomorban is, mint amilyen
                  fenyegeti, ha csupa száraz kenyéren is, ha favágással is: ő kibírja, mert benne
                  elpusztíthatatlan életerő van... Én más: én nem bírnám ki... én nem... Ha énrám
                  szakadna valami ilyen baj, én igen... bennem már nincs erő, hogy elviseljek egy
                  hasonló szerencsét­lenséget... én már nem bírok harcolni, én már nem bírok
                  verekedni...</p>
               <p>Elfojtotta a hangját a könny...</p>
               <p>Csönd volt soká. Aztán fulladtan folytatta:</p>
               <p>- Nézd csak, én még ezekkel se bírok már küszködni... Jól tudod, ezt a mi rossz
                  fiúnkat én elég sokáig nem bírtam elviselni. Már úgy tizenhat éves kora óta
                  megutáltam, s egészen eddig az esztendeig nem szóltam hozzá, nem törődtem vele.
                  Most végre megemberelte magát, állást vállalt, rendesen, már úgyahogy végzi a
                  dolgát, sokat nem kívánok tőle, majd lassan az idő meg­hozza, megkomolyodik,
                  megházasodik, a felesége majd csak rendbe szedi, de elgondol­tam, hogy mégis öreg
                  ember vagyok; mért vigyek sírba haragot, akármilyen rossz is, mert haszonta­lan,
                  könnyelmű kölyök ma is... És most a feleségem kezdi... ez nem tudja szívlelni...
                  Itt tíz éven át harcolt velem s ellenem: és most ő nem veszi fel... Én ezt a kis
                  harcot sem bírom...</p>
               <p>Szikszay bácsi elkezdte fütyölni, hogy:</p>
               <p>Téglás híres város...</p>
               <p>Akkor azt mondta:</p>
               <p>- Nézze, kedves Juliskám, olyan nagy bajok vannak most a világban, hogy béküljenek
                  össze a családok...</p>
               <p>- Istenem, egy anyát kell békíteni gyermekével - mondta sírva a néni -, de én nem
                  tudom tűrni, mióta ilyen közel van, hogy... nem tiszta...
                  Az én gyermekem: hát honnan örökölte? Se az uram, se én... és ez olyan
                  piszkos...</p>
               <p>- Inkább nagyon is keni-feni magát - morogta Szikszay bácsi.</p>
               <p>- A szíve nem tiszta... valamit, mindig valamit takar. Most is utazik: még ma!
                  Hova?</p>
               <p>- Kiküldetése van, oda utazik - szólt az apa.</p>
               <p>- Csak higgye, apa, apámmal mindent elhitet.</p>
               <p>Misi nem bírt tovább itt maradni, minden pillanatban iszonyúan félt, hogy
                  rajtakapják a hallgatódzáson: már régen meg kellett volna mutatnia magát.</p>
               <p>De most már egyáltalán nem is bírt nyugton maradni, hogyha János úr elutazik. Ez a
                  szó úgy csapott rá, mintha puskapor vetette volna ki.</p>
               <p>Lábujjhegyen az ajtóhoz lopódzott, kinyitotta, s kilopakodott rajta.</p>
               <p>Szerencsésen be is zárta maga után az ajtót, s akkor futva, mint a tolvaj, ki az
                  udvarból.</p>
               <p>Azonban alig tett néhány lépest az utcán, legnagyobb megdöbbenésére János úr jött
                  szembe vele. Szívesen lett volna láthatatlanná, s egész elfeledkezett a múlt
                  éjszakai viharos képzelő­déseiről, mikor néminemű pofonok is jártak az eszében,
                  melyekkel János urat felruházni kész lett volna, megfelelő testi erő varázsszerű
                  elnyerése esetén. Jobbnak látta azonban egyelőre gyáván s úgynevezett
                  tisztességesen kalapot emelni s köszönni, hogy:</p>
               <p>- Jó napot kívánok!</p>
               <p>- Hopp, öcskös - szólt János úr szokott lármás hetykeségével -, gyere csak, ipse,
                  fogd meg a táskám, míg bemegyek az öregekhez köszönni.</p>
               <p>Ezzel a kezébe nyomott egy kis kurta fekete táskát.</p>
               <p>Nem volt nehéz az a táska, de Misire annyira megalázó volt, hogy csaknem a földre
                  ejtette.</p>
               <p>- De vigyázz rá, azt a bürkit!... El ne lopják tülled: pénz van
                     benne... - Ezzel tovább ment a kapu felé. Aztán még egyszer visszafordult:
                  - Utazom Géza bátyádhoz, addig gondold ki, hogy mit izensz neki!</p>
               <p>Misi sóbálvánnyá válva maradt ott az utcán, és szórakozottan a falnak támaszkodva
                  bámult a porba.</p>
               <p>Szédelgett; az utca elég széles volt hozzá, hogy akár el is szédülhessen tőle,
                  olyan széles volt, hogy régebben, mikor itt lakott, esténként csodálkozva látta,
                  hogy mikor jött a csorda haza­felé, egész szélességben úgy elterült az út közepén
                  a töméntelen marha, mint kint a pusztán. Két csordás terelte nagy karikásokkal;
                  amott szemben van egy bolt, a csordás mindig annak a boltnak az ajtajába állott, s
                  réztrombitáját nekiszegezte az ő ablakuknak, s hajnalban rázen­dített a
                  gyülekezőre. A bácsi egyszer kinyitotta az ablakot, s azt mondja a legénynek:
                  “Gyere csak ide fiam”. - Odahíjta, s egy pohár snapszot adott neki. - “Ez azért
                  van - mondta, mert olyan szépen trombitálsz. A katonaságnál tanultad?” - “Igen” -
                  felelte a csordás. “Na, csak mindig fújjad, mindig kapsz egy pohárral.” Másnap
                  reggel már aztán igazán nem lehetett aludni, úgy szólt a trombita, még Árpád
                  pajzsra emeltetése is táncolt tőle a falon. A bácsi álmosan, dagadt szemmel, egy
                  ingben, mezítláb újra kihajolt az ablakon, s újra adott neki egy pohár pálinkát.
                  Harmadnap reggel ismét. Ő nem győzött eleget csodálkozni a bácsi nagylel­kűségén,
                  hiszen azelőtt eleget panaszkodott emiatt a trombitás miatt. De negyednap a bácsi
                  nem adott semmit, ötödnap sem. És hatodik napon nem szólt a trombita, hanem a
                  bejáró­asszony meghozta a hírt, hogy haragszik a csordás, aszonta, hogy többet a
                  vén kúpciher nem hallja ingyen az ő trombitálását... Lement a Parragh-malomhoz, s
                  ott fújta ezentúl, jó messze, úgyhogy ide még annyi nesze se hallatszott, ami a
                  hajnalálmot megérintse.</p>
               <p>Tavaly egész télen mulattak ezen, s most egyszerre, kínjában, felújult benne az
                  emlék, s mosoly támadt az arcán.</p>
               <p>Már olyan régen nem nevetett, hogy az arca megérezte a gyűrődést, s újra
                  elfanyalodott tőle.</p>
               <p>Vajon micsoda pénz van ebben a táskában, honnan van ennyi pénze ennek a lumpnak? -
                  gondolta aztán magában, s égette a kezét, mintha lopott pénz volna. És miért bízta
                  rá, miért nem vitte be magával, és még hogy megfenyegette Géza bátyámmal, nagyon
                  szomorúnak találta, hogy ő ilyen haszontalan kisfiú, ha most ő bika volna, nagy,
                  fekete, kormos nyakú bika, amilyen otthon a falu utcáján szokott sétálni, s
                  mindenki befut előle a házba, gyerek a világért se marad kint, de nagy ember sem,
                  s a szarván gyerekököl nagyságú gomb van... de jól felöklelné, mikor kijön, azt a
                  betyár embert, hallotta, hogy egyszer a bika egy csordást, aki verte, úgy
                  felszúrt, hogy a béle mind kifolyt: most szinte érezte, hogy az utcán rohan ő, s a
                  szarváról lecsorog János úrnak a bele, hurkája, úgy húzza a földön, mint a kutya a
                  mészár­székből a büdös combot.</p>
               <p>János úr kijött, s egy másik táskát hozott magával, s neki egy szót sem szólt,
                  hogy adja oda a kis táskát, csak intett, hogy menjen vele.</p>
               <p>Ez újabb megaláztatás volt, mert úgy festett a dolog, mintha ő megfogadott
                  hordárja volna neki, s gyorsan ment, úgyhogy őneki folyton félfutva kellett
                  mellette menni.</p>
               <p>Különben még jó, hogy egy szót sem szólt, valami baja vagy gondja lehet János
                  úrnak, mert nagyon sötét az arca s gondolkozik, ami pedig nemigen volt
                  szokása.</p>
               <p>De Misi elhatározta, hogy bármiképpen is, de meg fog válni ettől a
                  megtiszteltetéstől: nem fogja a vasútig vinni a csomagot. Mikor a kollégiumhoz
                  értek, azt mondta:</p>
               <p>- Kérem szépen, János úr, nekem be kell menni.</p>
               <p>János úr megállt, ránézett.</p>
               <p>- No, fiú, te nagyon kevély vagy, nem kellett a minap a hatos; de ha tíz pengőt
                  adok, elveszed?</p>
               <p>- Köszönöm szépen, nem kérek - mondta ijedten Misi, s úgy meghátrált, mintha
                  pofonnal fenyegette volna meg. Még a kezét is szinte az arca elé kapta.</p>
               <p>János úr megfogta a karját, erőltette, dulakodott vele, akkor végigmérte
                  mérgesen:</p>
               <p>- No, pukkadj meg... pukkancs!</p>
               <p>Azzal felvette a kis táskát a földről, s elment a Nagytemplom felé. Többet nem
                  nézett vissza.</p>
               <p>Misi darabig utána nézett, aztán beszaladt a kollégiumba, nagyon fel volt lázadva,
                  minden tagja remegett.</p>
               <p>Kielégítetlennek érezte magát; csak legalább egy szót mondott volna neki! Csak egy
                  goromba szót mert volna odavágni, de olyan gyáva volt, mint egy nyúl...</p>
               <p>Most mit csináljon, semmi dolga a kollégiumban, a coetusba felmenni nem akart, még
                  a fiúkkal szólni kellene, körülvágtatott a folyosókon, s egyszer csak ott állott a
                  fekete tábla előtt, ahova minden gyerek minden percben el szokott futni, s a
                  rácsra kiakasztott cédulát betűzte: az érkezett leveleket.</p>
               <p>És ott volt a neve, mégpedig a pénzesutalványok között.</p>
               <p>Újabb reszketés fogta el örömében.</p>
               <p>Bement, de a rendes pedellus nem volt bent, a belső szobában más pedellusok
                  kártyáztak kutyát, s nagyokat kacagtak, ő darabig csak ácsorgott, s nem akart
                  szólni, végre valamelyik rászólt, hogy mit akar.</p>
               <p>- A levelemet... ki van írva, kérem.</p>
               <p>Erre egy felállott, nem a rendes pedellus, egy másik, s nagy kulcscsörgés,
                  kotorászás után kiadta neki a rózsaszínű lapot.</p>
               <p>Ahogy ránézett, megismerte az édesapja írását, s erre a kis szíve elkezdett nagyon
                  kalapálni, mert az édesapja betűi, ezek az erélyes, hirtelen, nagyszerű betűk,
                  mindig felvillanyozták, olyan volt ez az írás, mint a baltával frissibe
                  lecsapkodott forgácsok, boldog volt, hogy a szeme köztük turkálhat, s már látta az
                  édesapja arcát, nevetését, kevés bajuszát s nyájas kék szemét, ha az édesapja
                  levelét látta, minden betűtől külön kacagott, ha az édesanyjáét, a szíve
                  elszorult, s bűntudatában remegett.</p>
               <p>- Még három óráig kiveheti a pénzt - mondta a pedellus, s eltette az ő öt
                  krajcárját.</p>
               <p>- Hol?</p>
               <p>- Hát a postán.</p>
               <p>Kiment, s a szélfújta folyosón elkezdte olvasni a néhány sort. Csak ennyi
                  volt:</p>
               <p>
                  Kedves fiam, vegyél magadnak valamit. Semmi bajunk, vigyázz
                     magadra. Anyád pakkot küld karácsonyra. Csókol szerető Apád.
               </p>
               <p>- Fiam, vegyél magadnak valamit - ismételte magában, s a szeme tele volt könnyel,
                  s elfutott, ki a kollégiumból. - Kedves fiam, kedves fiam! - s hallotta az
                  édesapja bátor, édes hangját: “No, fiam, vegyél magadnak valamit!...” De hiszen
                  van neki pénze, azon se vesz magának semmit. Hát mit vegyen rajta, van neki
                  mindene, és ha nincs, hát akkor nincs. Otthon nincs semmi, és ő vegyen magának
                  valamit? Igen, ha vehetne valamit, amit hazaküldjön, de mit? Minden
                  haszon­talanságot: hát otthon vegyenek valamit, mert itt semmi se kell. Vegyenek
                  húst a gyerekeknek, nemcsak édes nagyanyámnak, meg cukrot...</p>
               <p>Úgy szaladt, ahogy csak bírt, s egykettőre a postán volt. Bement a kapu alá, zöld
                  postakocsik voltak az udvarban, vasárnapiasan pihentek, egy postás jött ki pipával
                  a szájában; megkér­dezte, hol lehet felvenni a pénzt: megmutatta s hozzátette:</p>
               <p>- De siessen, mindjárt három óra.</p>
               <p>Ekkor hirtelen arra gondolt, hogy nem lehet hazamenni karácsonyra, mert ha az
                  édesanyja pakkot küld, akkor biztosan nem lehet hazamenni, s biztosan azért nem
                  lehet, mert nincsen pénzük útiköltségre: négy forint, és otthon is nagy lehet a
                  szegénység, hogyha nem híják haza... ő visszaküldi a forintot...</p>
               <p>Bement a postazárkába, s a léckerítésen át megkereste az egyetlen hivatalnokot,
                  aki ott ült, s azt mondta, de a sírástól nem bírt beszélni:</p>
               <p>- Kérem szépen, lehet pénzt küldeni?</p>
               <p>A hivatalnok egy darabig ránézett, s azt mondta:</p>
               <p>- Talán felvenni?</p>
               <p>- Nem kérem, én nem akarom felvenni, hanem vissza akarom küldeni - s odaadta az
                  utalványt.</p>
               <p>A hivatalnok forgatta a lapot.</p>
               <p>- Szóval nem fogadja el. Írja rá, hogy nem fogadja el.</p>
               <p>Ő átvette a lapot s ceruzát, hogy ráírja.</p>
               <p>De hirtelen megijedt: hogy írja ő az édesapjának azt, hogy nem fogadja el? Mit fog
                  mondani édesapja rá? “A fene a taknyos kölykit, mér nem fogadja el az apjától” - s
                  nevetett sírása közben, ahogy az édesapja káromkodó hangját hallotta.</p>
               <p>- Nem, kérem szépen - mondta zavarban -, én ezt el akarom fogadni, de én két
                  forintot akarok visszaküldeni.</p>
               <p>A postás sovány, szőke, olyan postásember volt; kicsit érdeklődni kezdett, bár
                  félt már, hogy elutasítja, mert a postások iszonyúan rideg emberek, de nem tette
                  azt, hanem valami megható gyöngédséggel mondta:</p>
               <p>- Akkor ezt vegye fel, és címezzen egy másik utalványt.</p>
               <p>- Igenis.</p>
               <p>Az asztalhoz ment, amely fekete volt a sok ráfröccsentett tintafolttól, s egy
                  rossz tollal, amilyen csak a postahivatalokban található, vastag tintával, amely
                  gombot csinált a toll hegyén, aláírta az utalvány hátlapján.</p>
               <p>A postás levágta a szelvényt, s odaadta neki, erre olyan boldog lett, hogy hiszen
                  épp az volt a bánata, hogy az édesapja írását nem fogja látni, legalább az üzenete
                  megmarad.</p>
               <p>Kapott egy másik tiszta utalványt, s arra ráírta keservesen a címet, olyan csúnyán
                  írta a rossz tollal, hogy nagyon szégyellte, és ő is írt a szelvényre, de csak
                  annyit, hogy:</p>
               <p>
                  Édes jó apám, nagyon szépen köszönöm, kezit csókolom édes jó
                     apámnak, de nekem van pénzem, csak tessék búsulni rajtam. Kezét csókolom
                     szerető hálás fia Misi.
               </p>
               <p>Mikor elolvasta, ijedten vette észre, hogy kimaradt az a szó, hogy ne, ezt még beleszúrta, de nagyon is sokáig piszmogott az
                  írással, s a postás, akármennyire erőt vett rajta az emberi érzés a kisfiúval
                  szemben, mégis konstatálta babhéj-zörgő hangon, hogy:</p>
               <p>- Siessünk, három óra.</p>
               <p>Odaadta a lapot, és hozzáfogott kabátja bélésébe letörülgetni a tintás ujjait.</p>
               <p>A postás kért tőle egy forintot és öt krajcárt.</p>
               <p>Kiguberálta a kis bugyellárisból, s kapott érte egy kis cédulát. Olyan furcsa volt
                  az, hogy egy idegen kéz leírta az ő édesapjának a nevét...</p>
               <p>Sírva szaladt ki és boldogan. Nagyon szerette volna még egyszer látni az édesapja
                  írását, ahogy le volt írva azokkal a pattogó, nagy, ugráló betűkkel, hogy Nyilas Miháj...</p>
               <p>Kacagott tőle, mert j-vet volt írva, pedig az édesapja nem szokott helyesírási
                  hibát csinálni, de a j-t és az ly-et azt nem becsüli külön semmire.</p>
               <p>Ilyen büszke és boldog még sose volt életében, s elszaladt egészen a Piac utcán
                  végig.</p>
               <p>Mikor a Vasút utcához ért, megállott, de aztán eszébe jutott, hogy négy órakor
                  kell Orczy­éknál lenni, s még csak három óra.</p>
               <p>Azért csöndesebben továbbhaladt a vasúti állomás felé.</p>
               <p>Itt az utca szűk volt, s a végén nagy tér közepén állott az alacsony, egyemeletes,
                  sárga épület.</p>
               <p>A kis gőzös pöfögve ment ki mellette, s megállott jobbra az állomás előtt. Bal
                  kézre volt a rongyos kerítésű sétatér, ahová néha ki szoktak jönni a diákok,
                  kivált ősszel, mikor az olajbogyók érnek. Gyönyörű nagy olajfák állottak ott bent,
                  s annak hamvas, lisztes bogyóit szerették rágcsálni, ő valami egészen különös
                  gyönyörűséget érzett az olajfa illatától, éppen olyan édes volt, kellemes az neki,
                  amennyire iszonyodott az akácfa fürtös virágának szagától. Ez az idegen fa, az
                  olajfa, amelyet sehol sem látott idáig, csak itt Debrecenben néhányat, elvezette a
                  gondolatait más földekre és más ég alá. Eszébe jutott nagybátyjának egy jó szava:
                  “Milyen kár, hogy Árpád apánk tovább nem ment a népével, néhány napi
                  lovaglásnyira: most Olaszországban ülnénk, s nem kellene fűteni”. Ezen
                  elmosolyodott, mert gondolatai ugyan­olyan erős hatással voltak rá, mintha eleven
                  társalgást hallana.</p>
               <p>A kegyetlen, hideg téli szél, amely itt az alföldön még iszonyúbb, mint másfelé,
                  hol megin­dult, hol elállt, s ő össze-összehúzta magát kis köpenyében. Végre arra
                  gondolt, hogy bemegy a pályaudvarra, bár szokása szerint nem mert idegen helyre,
                  ahol semmi dolga sincs, bekuk­kantani, még az utcán is csak azért tudott járni,
                  mert az a szokás volt, hogy az emberek folyton kimennek az utcára, akár van ott
                  dolguk, akár nincs, de nem érezte rendben magát, úgy képzelte, az embernek folyton
                  valami munkát kell végeznie, ez a rendeltetése, s meg­szokta az édesapja mellett,
                  hogy: gyorsan végezz, aztán kezdj újat.</p>
               <p>Dobogó szívvel ment be az állomás nagy ajtaján, bérkocsi állott éppen ott, s
                  csíkos zubbonyú hordárok nagy koffert szedtek le a bakról.</p>
               <p>Bent az előcsarnok meglehetős magas volt, s középen lehetett nagy üvegablaknál
                  jegyet váltani. Ott ődöngött az utasok között, s furcsán hatott rá a sok
                  ismeretlen ember zaja, zúgás, kongó morajlás, szünet és változatosság nélkül, s
                  förtelmes bűz a vörös festékkel fertőtlenített mellékhelyiségek felől.</p>
               <p>Inkább jobbra ment, a másod- és elsőosztályú várótermek felé. Bemenni nem
                  lehetett, nem is akart, a kék zubbonyos portás ott állott az ajtóban, s
                  mindenkitől jegyet kért.</p>
               <p>De azért azt nem állhatta meg, hogy óvatosan be ne kukucskáljon az üvegajtókon.
                  Nagyon különösnek találta, hogy az emberek folyton utaznak. Épp olyan ez, mint a
                  hangyák sürvítése: az ember nem tudja, hova szaladnak olyan fáradhatatlanul. Ezek
                  folyton csak utaznak? Ezek­nek az embereknek az a dolguk, hogy mindig
                  utazzanak?</p>
               <p>Egyszerre csak felsikoltott.</p>
               <p>Bent az üvegajtón belül meglátta Bellát.</p>
               <p>Kővémeredve állt a helyén, s elnyílt ajkakkal, kimeredt szemmel nézett rá.</p>
               <p>Aztán megijedt, hogy esetleg Bella megfordul s kinéz, mert hirtelen nagy
                  mozgolódás volt, s csengetni kezdtek a portások; ijedtében elszaladt egészen a
                  jegypénztárig.</p>
               <p>Ott megállt, s lángvörös arccal szorította dobogó szívére a kékre fagyott két kis
                  kezét.</p>
               <p>Akármilyen ijedt volt is, kis idő múlva összeszedte magát annyira, hogy újra
                  visszalopakodott a váróterem ajtaja felé.</p>
               <p>De ahogy belesett, óvatosan előrenyújtott nyakkal, hogy egy pillanat alatt
                  elbújhasson, s mégis annyira vigyázva, hogy idegeneknek ne legyen szembetűnő: már
                  nem látta a leányt.</p>
               <p>A közönség tódult kifelé, a portás érthetetlen hangon hosszú névsort kiabált,
                  amerre a vonat menni fog, s meg-megrázta kis, éles hangú csengőjét.</p>
               <p>Misi ott állott azon a helyen, ahonnan először meglátta Bellát, s ott állott egész
                  addig, míg mindenki ki nem ment a váróteremből, s egészen üres maradt a helyiség.
                  Kint, túl a másik üvegajtón hallotta s látta a megmozduló vonatot, aztán
                  elrobogott a sok sötét kocsi, kitisztult kint a pályaudvar, hordárok jöttek
                  visszafelé, s számolták a krajcárokat és hatosokat, s ő még mindig csak nézett,
                  nézett, s nem tudta mit gondoljon.</p>
               <p>Aztán ugyanúgy gondolat nélkül megfordult, csöndesen kiment az állomásról, kint
                  megint őrülten fújt s szembevágott a szél, fejét lehajtotta, hogy a kalapja széle
                  alá bújjon, s fájt az arca a csípős, éles széltől, amely szinte eldöntötte.</p>
               <p>Könnyes volt a szeme, mire a házak tövébe ért, akkor megállt a szél, s ő
                  könnyebben ment előre.</p>
               <p>“De hát ez nem lehet igaz - mondta magában felvont szemöldökkel. - Én meg vagyok
                  már bolondulva, hogy mindenkit Bella kisasszonynak nézek.”</p>
               <p>Az lehetetlen, hogy tegnap este ő lett volna Török úrral, s most meg elutazzon,
                  hiszen tegnap délután egy szót se szólt előre...</p>
               <p>De miért szólna neki? Tavaly olvasott egy regényt az Ország-Világban, egy régi-régi kötet­ben, s abban olyan furcsa dolgok
                  voltak, amit ő nem is értett meg, azt gondolta, hogy az csak regény: a férfiak s
                  nők egymás közt olyan furcsa viszonyban vannak, amit ő nem akart elhin­ni... De
                  most kezd valamit megsejteni, s egyszerre még sokkal magasabbnak s
                  határtalanabb­nak tűnt fel... Igaz, Bella kisasszony azt mondta, hogy “szívesen
                  sehogyse...” De ki tudja, hátha ez azt jelentette, hogy azért mégis, hátha, ki
                  tudja?... Hiszen, ha azt akarta volna mondani, hogy nem,
                  akkor azt mondta volna, hogy nem... és menjen a dolgára, és
                  hagyja őt békén, mit firkál neki levelet, ez szemtelenség, a fene egye meg... S
                  mit tudom én, mit szoktak mondani a szép leányok, ha nem akarnak valamit, de ez
                  olyan zsiványság volt, hogy “sehogyse szívesen”, s “szívesen sehogyse...” Már
                  biztos, hogy találkoztak, sőt talán már ismerték is egymást, és most
                  megszöktek.</p>
               <p>Hirtelen megütődött: eddig nem is gondolt arra, hogy Bella kisasszony Török úrral
                  utazott el, mert hisz nem voltak együtt a váróteremben... De hát János úr ezzel a
                  vonattal akart utazni, biztos most már, hogy ő azért ment ki az állomásra, mert ő
                  érezte, hogy ez nem rendes dolog, s látni akarta, hogy utazik el a táska
                  pénzzel...</p>
               <p>Most már igazán bele lehet bolondulni, és sírni szeretne, és máris sír, a könny
                  lecsordul a szeméből az arcára, hogy az a gyönyörű szép leány, aki olyan jó volt
                  tegnap, és olyan szépen beszélt, s olyan szelíd és jó volt, és nem volt olyan
                  hamis vad, mint máskor, hogy ez ezzel a piszok alakkal el tudott utazni...
                  Istenem, istenem, ilyen szerencsétlenség!...</p>
               <p>Akkor elért a Kistemplomig, amelyiknek nincs a tornya felépítve, csak úgy van
                  hagyva, mint a csataképeken a bástyák a várak tetején, s itt van a Kossuth utca, s
                  itt be kell fordulni jobbra, mert már háromnegyed négy, s Orczyéknál kell lenni
                  négy órakor.</p>
               <p>Hogy milyen borzasztó ez a ma délután már megint... Ő soha többet nem fog elmenni
                  Doroghyékhoz, ha Bella kisasszony elutazott, mert ő ott mindenkit utál, minek
                  menjen oda, ha már nincs ott, akiért érdemes volt menni? Szegény... milyen kedves
                  volt, mikor a kama­rában a sötétben ott voltak együtt, és mikor azt mondta, hogy
                  “nahát, én nem tanítanám ezt a szamárt”... és mindig... S ő elutazott, és neki
                  tovább kell tanítani azt a szamár, buta, disznó, szemtelen Sanyit.</p>
               <p>Úgy utálja már ezt az Orczyt is, úgy fél tőle, ez most látni fogja, hogy ő sírt, s
                  ő nem akar elmondani neki semmit, és biztosan mindent el fog mondani.</p>
               <p>Kicsit várt, hogy lecsillapodjon, s kifújja magát, de mikor ütötte a négy órát,
                  akkor ijedten bement a kapun, éppen úgy, mint ahogy öt órakor szokott bemenni az
                  öregúrhoz.</p>
               <p>Most már tudott csengetni, de mikor ajtót nyitottak, egy öreg cselédasszony
                  nyitott ajtót, egy igen jó arcú néni, akkor egyszerre nem ismerte meg az
                  előszobát, s most megint eltévedt a sok ajtó közt, csak a fogasra ismert végre rá,
                  de azon is csodálkozott, hogy zöld, pedig ő vörösnek emlékezett, hogy vörös posztó
                  van a falon rámában a fogas alatt.</p>
               <p>Az öregasszony jól megnézte, s nem szólt semmit, beeresztette az Orczy
                  szobájába.</p>
               <p>Orczy ott volt most is a másik szobában, de már jött kifelé.</p>
               <p>- Nahát, most már mit csináljunk? - mondta izgatottan, s megfogta a kezét.</p>
               <p>- Szervusz - mondta Misi gépiesen, ahogy előre elkészítette a szót a szájában.</p>
               <p>Orczy nem nevetett, nagyon komoly volt, s azt mondta:</p>
               <p>- Szervusz.</p>
               <p>- Mivel mit csináljunk? - kérdezte Misi.</p>
               <p>Orczy lelkendezve, minden higgadtságát elveszítve mondta:</p>
               <p>- Most jön haza a Fáni, volt a tőzsdén most ebéd után, mosogatás után, s képzeld,
                  valaki tegnap délután felvette!</p>
               <p>- Mit?! - kiáltott Misi.</p>
               <p>- A nyereményt!</p>
               <p>Erre hallgattak, és egymásra bámultak.</p>
               <p>- Pedig mondta a tőzsdésné, hogy ő, mikor szerdán jelentkezett a nyereményért, azt
                  mondta, csak szombaton fizeti ki. Azért mondta, hogy hátha valaki más fog
                  jelentkezni, de kint voltak a számok négy napig, s más nem jelentkezett, hát ő
                  kifizette.</p>
               <p>Misi összetette a kezét, s elbutulva bámult Orczyra.</p>
               <p>- És most nincs itthon se apa, se anya, most én nem tudom mit csináljak. Fáni,
                  Fáni... jöjjön csak!</p>
               <p>Az előbbi öregasszony bejött, s mindjárt hozzáfogott beszélni borzasztó
                  kétségbeeséssel, mintha az ő pénzét lopták volna el, tördelte kezét, sápított és
                  jajgatott, hogy:</p>
               <p>- Jaj istenem, istenem, jaj, teremtő istenem, csak a nagyságos úr volna idehaza,
                  jaj, istenem, hogy nekem nem tudott szólni az úrfi előbb, jaj, ha én tegnap mentem
                  volna el, ó, istenem, ez borzasztó, nahát a tőzsdésné is egészen odavan, hogy ő
                  nem is tudja, kinek fizette ki.</p>
               <p>A Fáni nevű öregasszony a fejéhez szorította a két kezét, s úgy topogott le s fel,
                  s annyira kétségbe volt esve, hogy az ijedtsége átragadt Misire is, aki csak most
                  kezdte érezni, hogy micsoda égbekiáltó szerencsétlenség történt, ha még ilyen
                  idegen emberek is ilyen iszo­nyatosan meg vannak rémülve.</p>
               <p>Akkor azt mondta neki a vénasszony, hogy üljön le, s ő leült, és tovább hallgatta,
                  ahogy már másodszor vagy harmadszor elmondta szóról szóra ugyanazt a történetet,
                  hogy honnan ismeri a tőzsdésnét, hányszor szokott ő egy esztendőben lutrira tenni,
                  hogy sohase nyert, csak oda­hordja a pénzét, igaz, mindig csak tíz krajcárt
                  szokott tenni, de vagy az álmát teszi meg, vagy pedig ott van egy szerencseláda,
                  abból húz ki öt számot, hogy ő mindenféle lutrira tett már, de sohase nyert egyen
                  se, csak egyszer a kis unokahúgával húzatott számot, mert az ártatlan gyereknek
                  szerencséje van, s akkor az kijött, de rossz lutrira tették, mert a prágaira
                  tették, s a wieni lutrin jött ki az öt szám...</p>
               <p>Ő pedig csak hallgatott, hallgatott, s Orczy sem tudott mit csinálni, csak
                  idegességében nevetett s ugrált.</p>
               <p>És folyton azt kiabálta, hogy:</p>
               <p>- Mért nem jön ez a Gimesi, hogy mért nem jön már ez a Gimesi!?</p>
               <p>Úgy elrepült egy óra, észre sem vették.</p>
               <p>Mikor a másik szobában háromnegyedet ütött az óra, akkor Misi felugrott, hogy neki
                  menni kell.</p>
               <p>- Egy magas, pedrett bajszú, olyan kisütött bajszú, göndör hajú úr vette fel -
                  mondta Fáni, s Misi azonnal látta, ahogy János úr bement a boltba, s odatartotta a
                  táskáját, s belerakták a sok pénzt, s ő a kezében vitte ma ezt a táskát...</p>
               <p>Most már igazán közel volt az elájuláshoz. Elkezdett hangosan zokogni, s
                  szégyellve a sírását, kirohant az ajtón az előszobába. Alig tudta felvenni a
                  köpönyegét, Fáni is tartóztatta, Orczy is tartóztatta, hogy mindjárt hazajönnek a
                  szülei, s ők majd csinálnak valamit, igaz, hogy ő azért hívta négy órára, mert
                  tudta, hogy négykor nem lesz itthon senki, és elnöki tanácskozást akart tartani,
                  nem gondolta persze, hogy így fordul a kocka.</p>
               <p>Misi zokogva, sírását fojtva, könnyeit folyton az öklével szétdörzsölve ment le a
                  lépcsőn, aztán futni kezdett, s befordult jobbra a színház udvarára.</p>
               <p>Még annyi ereje volt, hogy megnézte a színlapot, s legnagyobb csodálkozására ma is
                  a Fenegyerekeket adták. Aztán nem törődött többet a
                  színházzal, futott hátra a kerten át a csizmadiaszín felé.</p>
               <p>Most hogy menjen az öregúrhoz, annyit sírt, amennyit csak bírt, az öregúr azóta
                  biztosan tudja, mert tegnap nem olvasta neki a brünnit, hát kérdezősködött a
                  brünni után, és neki is van valami öreg cselédasszonya, aki megfejtette az álmot,
                  s azt is tudja már, mert most Debre­cenben az ilyen öregasszonyok mind ezt
                  beszélik, hogy öt számból négy kijött a brünnin, s egy egész koffer pénzt fizettek
                  érte valami tolvajnak.</p>
               <p>Mikor a Csapó utcán balra kellett volna fordulnia, hogy a piac felé menjen az
                  öregúrhoz, nem mert arra menni, hanem a kollégium felé sietett tovább.</p>
               <p>A kollégium ajtajában három fiú állott, egy kintlakos, meg kettő a 21-ből. Azok
                  mindjárt szólottak hozzá, s azt mondta az egyik 21-es, nem akar-e színházba
                  menni?</p>
               <p>Színházba? Hogy jut ez eszébe valakinek, mikor ő még sohasem volt színházba.</p>
               <p>- Én nem akarok - mondta az a fiú - mert én azt hittem, a Piros
                     bugyellárist adják, itt van e, vettem a széniori hivatalban két jegyet tíz
                  pízér, ha kell, vedd meg, odaadom.</p>
               <p>Hát’sz ő egész életében borzasztóan vágyott színházba, s most nem bírt ellenállni,
                  kivette a kis bugyellárist, kikapart belőle egy tízkrajcárost és odaadta.</p>
               <p>- Hanem, há - mondta a fiú -, hét órakor ott kell lenni, érted? És van
                  kimaradásod?</p>
               <p>Misi megijedt.</p>
               <p>- Nincs.</p>
               <p>- Akkor eredj az osztályfőnöködhöz kérni, ott ül a Bikába, láttam az elébb, a
                  kávéházba ül, csak odaadod az igazolójegyet, osztán aláírja.</p>
               <p>A két fiú nevetett, de ő komolyan vette, és mindjárt megfordult, hogy a Bikába
                  menjen alá­írat­ni. De mikor odaért, akkor az inába szállt a bátorsága. Nem mert
                  bemenni a fényes kávé­ház­ba, pedig leskelődött, s látta, hogy Gyéres tanár úr
                  csakugyan ott ül, s újságot olvas és szivaroz, s többen is vannak együtt, s nagy
                  fényesség van, mert az összes gázlámpa ég, s a gázlámpáknak nemcsak úgy libegnek a
                  lángjaik, mint a kollégiumban, mint valami lepkék, hanem rendes lámpaüvegjük van,
                  s fényesen égnek.</p>
               <p>Erre elfordult s elszaladt. Úgy érezte, hogy neki menni kell Doroghyékhoz, s meg
                  sem állott, míg csak oda nem ért.</p>
               <p>Ott is ijedten állott a kapu előtt egy darabig, a kilincsen volt a keze, de nem
                  tudott benyitni. Hátha itthon van Bella s rá fog nézni, és akkor ő szégyelli magát
                  s mit fog mondani, mért jött.</p>
               <p>De társaság jött a sötétes utcán végig, s nem is parasztok, hanem úriemberek,
                  talán éppen tanárok, és azok látni fogják, hogy ő fogja a kilincset, s nem megy
                  be, s ha elszaladna, akkor mindjárt felismernék s feljelentenék.</p>
               <p>Iszonyú állapotban volt s kétségbeesetten benyitott.</p>
               <p>Bent a kutya elkezdett ugatni, mert már el volt eresztve a láncos kutya, s ő
                  nagyon-nagyon félt a kutyától, mert egyszer megharapta otthon a Takácsék kis
                  fekete kutyája, s a Droftiéké is, a posta felé, most is meglátszik a térdén.</p>
               <p>Ijedtében visítani kezdett, s kijött Viola a házból, s rákiáltott a kutyára.</p>
               <p>Mikor őt megismerte, nagyon megörült, kézen fogta s bevitte.</p>
               <p>- Nahát, ez nagyon szép, hogy eljött kedves Nyilas, nagyon kedves, hogy eljött,
                  igazán nagyon szép magától.</p>
               <p>Ő mosolyogni igyekezett, de olyan sápadt volt, hogy mikor belépett a lámpafényre,
                  azt kérdezték tőle, hogy mi baja?</p>
               <p>Otthon volt az egész család, az apa is ott ült, szokott bús képpel, éppen
                  indulásra készen, csak a szivarját készítette elő, hogy rágyújtson.</p>
               <p>- No, Sanyika, most játékot keressetek elő, egyszer nem fogtok tanulni.</p>
               <p>Sanyika nevetett, de sunyin nézett, nem hitt ő ebben a nevelőben, félt, hogy mégis
                  csak latin lecke lesz belőle.</p>
               <p>Misi folyton abban bízott, hogy Bella előlép valahonnan, de nem volt sehol.</p>
               <p>Mintha Viola megérezte volna:</p>
               <p>- Bella nincs itthon - mondta.</p>
               <p>Misi intett, hogy tudja. Erre Viola gyanakodva nézett rá.</p>
               <p>- Látta valahol? - kiáltott fel önkéntelen.</p>
               <p>Misi szörnyen megijedt.</p>
               <p>- Hol? - kérdezte erélyesen Viola.</p>
               <p>- Az állomáson.</p>
               <p>- Hol?!... - kiáltott Viola, s mindnyájan rábámultak.</p>
               <p>Erre ő elvörösödött, s elmondta, hogy sétált, s kint volt az állomáson, s látta az
                  első osztályú váróteremben Bella kisasszonyt, aki felült a vonatra s
                  elutazott.</p>
               <p>Erre borzasztó megrökönyödés lett.</p>
               <p>Mindenki úgy nézett rá, mint egy gyújtogatóra.</p>
               <p>- El-u-ta-zott!... - tagolta Viola, s előre hajlott. - El-u-ta-zott... Hova?...
                  Kivel?...</p>
               <p>Misi sarokba szorítva nézett rájuk. Valami félelmes felfordulás következett
                  most.</p>
               <p>- Kivel látta, kivel látta? - kérdezte szakadatlanul Viola.</p>
               <p>- Én senkivel sem láttam, egyedül volt egy első osztályú váróteremben. Mikor újra
                  benéztem, már nem láttam, indult a vonat.</p>
               <p>Viola felkapta a lámpát, s keresni kezdett a szekrényen, ágyakon, széttúrt
                  mindent, s végre a másik szobából egy levéllel tért vissza. Ezt rögtön széttépte,
                  a borítékot két darabban mar­can­golta szét, s felolvasta:</p>
               <p>
                  Kedves apa, én ma elutazom, miattam ne aggódjanak. Valószínűleg
                     többet segítek így a család­nak, mint ha egész nap mosogatnék Viola kisasszony
                     elragadtatására.
               </p>
               <p>
                   Kezét csókolja Bella
               </p>
               <p>Viola lecsapta a levelet:</p>
               <p>- Piszok! - kiáltotta.</p>
               <p>Később azt is kiáltotta:</p>
               <p>- És az első osztályon kell neki utazni! Első osztályon. Mi itt meggebedünk az
                  éhségtől, itt kinyúlunk és megkrepálunk, s ő első osztályon utazik! Nem is jó a
                  harmadik a nyomorult piszoknak!... Nahát én tisztába vagyok a kisasszonnyal!
                  Fuj... fujjj!...</p>
               <p>Misi darabig némán ült, s nézte a családot. Az anya néma volt, mint mindig, de még
                  sápad­tabb s halálra váltabb, Sanyi összehúzta a nyakát, s egész az asztal alá
                  kuporodott, Ila most nem kacagott, úgy meg volt szeppenve, mint egy macska, az
                  első ijedtségtől megnyúlt az arca, s sokkal csinosabb volt, mint úgy
                  rihencsen.</p>
               <p>Az apa pedig lassan szívogatta a szivarját, s a bajusza körül mosolygott, vagy
                  mintha derűsebb lett volna.</p>
               <p>Végre felállt s azt mondta:</p>
               <p>- No, szervusztok, gyerekek.</p>
               <p>- S apa elmegy! És apa el tud menni!</p>
               <p>Az apa csodálkozva nézett rá.</p>
               <p>- Na? Mér?</p>
               <p>- S minket itthagy a feneketlen kétségbeesésben.</p>
               <p>- De mi az istenharagjának aggódsz annyit rajta?... Nem féltem én azt a lányt...
                  Nem hallod, hogy első osztályon utazott?...</p>
               <p>Viola szikrázó szemmel nézett az apjára, az erkölcsi felháborodás arkangyala volt
                  ő ebben a feldúlt s elzüllött családban.</p>
               <p>Az apa elmente után néma lett mindenki. De kivel is beszélt volna valaki,
                  egyiküknek sem volt a másik számára semmi mondanivalója. Egyszerre úgy látszott
                  egy percre, mintha Bella tartotta volna össze ezt a szétugró családot.</p>
               <p>Amint a percek haladtak, neki egyre erősebben jutott eszébe a színház.</p>
               <p>De nem tudott elmenni, attól félt, hogy azt fogják mondani, hogy csak azért jött,
                  hogy kelle­metlenséget okozzon. Megkérdezte hát Sanyikától, hogy elvégezte-e a
                  holnapi leckét.</p>
               <p>Sanyi hümmögve mondta, hogy a dolgozatot nem csinálta meg.</p>
               <p>Viola erre felpattant, s kegyetlenül leszidta.</p>
               <p>- Neked - mondta - azért tanulni kell! Ha az a semmiházi rongy megszökött is, én
                  itt vagyok, s ha ég-föld összeszakad is, de a te dolgodnak rendben kell folyni. És
                  úgy vigyázz, hogyha ez a fiú meg nem tud tanítani, majd kapok én nagydiákot
                  hozzád, aki kétvégű bottal fog tanítani!</p>
               <p>Ilából hirtelen kiröffent a kacagás, a “kétvégű botra”, ami valami nagy
                  fenyegetésnek volt szánva.</p>
               <p>Nem is volna rendben a dolog vihogás és tanulás nélkül, elővették hát a holnapi
                  leckét, s Misi is jól járt vele, mert bizony ő sem tanult még ma egy árva krükköt
                  sem.</p>
               <p>Velük vacsorázott is, és igen jó vacsora volt, úgyhogy Misi nem értette, mért
                  panaszkodnak folyton az éhenhalásról, ha ilyen pompás töltött káposzta van
                  vacsorára. Fél hétkor ment el tőlük szorongó szívvel a színházba.</p>
               <p>A színház az egy csudálatos este volt, olyan tündéri varázslatos, hogy azt leírni
                  nem lehet, csak egy dolog szorította a szívét, míg elragadtatva nézte a színpadot,
                  ahol valami kalaposbolt volt, vagy micsoda, s csupa fehér cilinder, és rendkívüli
                  szép kisasszonyok, akik szintén olyan fiatalurakkal szemtelenül megszökő félék
                  voltak, de ő alig tudott valamit megérteni, mert két dolog járt az eszében, egyik
                  az, hogy egy ilyen orcátlan darabba nem adott volna engedélyt az osztálytanár, a
                  másik pedig az, hogy kilenc órakor bezárják a kollégium kapuját, s ha ő akkorra
                  haza nem megy, akkor kicsukják, s vagy egész éccaka az utcán fog hálni, s megfagy
                  reggelre, vagy pedig felírják, az igazolójegyét elveszik, s akkor holnap az
                  irodában kell jelentkezni, s ez egyenlő a halállal.</p>
               <p>Az első felvonás után hát megszökött, s hazaszaladt, bár még csak nyolc óra
                  volt.</p>
               <p>Igen, de azt meg szégyellte, hogy most a coetusban bizonyosan tudják, hogy ő
                  színházban van, s hamarabb hazamenjen. Elbújt hát a régi kollégiumban az oratórium
                  táján, s ott leske­lődött kapucsukásig, s aztán addig, míg rettenetes sokára nem
                  jöttek nagy lármával olyan fiúk, akik a színházból jöttek.</p>
               <p>Akkorra aztán jéggé fagyva, dideregve, vacogva lopódzkodott haza a szobába.</p>
               <p>Már mindenki aludt, a szobafőnök felébredt, s azt kérdezte mérgesen.</p>
               <p>- Maga hol csavarog?</p>
               <p>- Színházban voltam, szobafőnök úr kérem.</p>
               <p>- Gyújtsa meg a lámpát.</p>
               <p>De az ő keze annyira fázott, hogy nem mert erre vállalkozni, inkább engedelmet
                  kért, hogy sötétben feküdhessen le.</p>
               <p>Mikor lefeküdt, sokáig nem bírt felmelegedni, vagy egy óra hosszáig ébren volt,
                  míg annyira enyhült a teste, hogy gondolkozni tudott.</p>
               <p>“Vajon, istenem, most is fut még a vonat Bella kisasszonnyal?”</p>
               <p> </p>
            
         </div>
         <div type="chapter">
            <head>TIZENEGYEDIK FEJEZET</head>
           
               <head>amelyben a kisdiák átmegy a felnőttek minden gyötrelmén, gyermekül ismeri meg a
                  kenyérkereső emberek földi szenvedéseit</head>
               <p>Reggel öltözés közben egy tízforintost talált a zsebében.</p>
               <p>Először fel akart kiáltani a meglepetéstől, aztán nem mert meg se pisszenni,
                  bemarkolta a pénzt a kezébe, bedugta a zsebébe, s beharapta az ajkát, nem tudta,
                  hogy kerülhet az az ő zsebébe.</p>
               <p>Tíz forint, szent isten! - eszébe villant, hogy Török úr tegnap azt mondta, mikor
                  a pakktáskát vissza­adta, hogy egy hatos nem volt elég, de tíz forint elég lesz.
                  Hogy megnyugtassa a lelkiis­meretét... Ennyit bizony adhatott is a gazember
                  úr...</p>
               <p>Olyan izgatott lett, hogy nem volt képes összeszedni az iskolába viendő
                  könyveit.</p>
               <p>Perzselte a zsebét, sütötte a testét a tízforintos... Bizony nem fogja
                  visszaadni... venni fog egy pár cipőt hatért, és karácsonyra hazamegy négyért...
                  Éppen jókor, már lyukas, az a szerencse, hogy hideg van, nincsen hó, ha lucsok
                  lesz, nem lehet majd kimenni, mert belemegy a víz, s annyi sokat kell szaladni a
                  munka után.</p>
               <p>A bankót a kabátja oldalzsebében nem érezte jó helyen, mert ki találja rántani a
                  zsebkendővel felelés közben, vagy akárhol, Jézus, ha valaki meglátná, hogy neki
                  tíz forintja van... Bedugta a nadrágzsebébe, csak úgy marékra gyűrve, de hisz a
                  nadrágjának nincs is zsebe, mert egyszer, hogy nem volt zsebkendője, a
                  nadrágzsebét kiszakította, s azt használta. Iszonyodva nyúlt a pénz után, az máris
                  jó mélyen lecsúszott, de még megtalálta. Boldog volt, hogy újra a marká­ban
                  szoríthatta, no de ugyan hova tegye? A fiókjára nézett: igen, de mi lesz, ha a
                  kotró valamiért belenyúl, s megleli... legjobb volna a titkos fiókba tenni, de
                  hátha megint vizsgálat lesz, kivált most, hogy a reskontó... A könyveibe nem
                  lehet, legjobb volna bélésébe belevarr­ni, ahogy a nagybátyja csinálta, a suszter,
                  mikor Romániából gyalog jött hazafelé, ahogy mesélte egyszer... Csakhogy ez soká
                  tart, és nem is biztos, hogy meg tudja csinálni, és hol és mivel varrná meg,
                  kapott ugyan cérnát, tűt otthon, s egyszer már megvarrta a nadrágját hátul, ahol
                  elfeslett, de az csak olyan összehúzás volt...</p>
               <p>Akkor nyolc órára csengettek, a fiúk már mind mennek lefelé, Sándor neki is
                  odaszólt:</p>
               <p>- Nem jössz még, Nyilas?</p>
               <p>- Megyek, de elfelejtettem az izét...</p>
               <p>Ezzel kinyitotta a ládát, s nagy buzgón kezdett benne kutatni.</p>
               <p>De nem merte odatenni, inkább a kismellénye felső zsebébe tette, csak úgy
                  beledugta, éppen alighogy belefért, mert abba a zsebbe, hogy olyan kicsi volt, még
                  sohase tett semmit.</p>
               <p>Nem merte a ládában hagyni, pedig mikor ment lefelé a lépcsőn, gondolta, jobb lett
                  volna otthagyni, mert hátha itt valami baj lesz, megmotozzák, vagy valami, vagy
                  kilóg a csücske, s minden percben odanyúlt, hogy csakugyan egészen benne van-e a
                  zsebében.</p>
               <p>Borzasztó volt az idegessége, minden percben irult-pirult, s az osztályba rettenve
                  ült le, a lopott pénz miatt. Nem baj, az övéből van lopva, ennyi legalább megvan,
                  mondta.</p>
               <p>Orczy jött, s bizalmasan és súgva köszönt neki:</p>
               <p>- Szervusz, lesz valami, meglesz a pénz!</p>
               <p>Mintha villámcsapás érte volna.</p>
               <p>Meglesz a pénz?... akkor ez rossz helyen van az ő zsebében: ez a tízes.</p>
               <p>- Igen? - mondta Orczynak, nyelve.</p>
               <p>- Apa a rendőrségre ment - mondta Orczy, s ettől Misi még jobban megijedt. A hideg
                  verejték is kiütött a homlokán.</p>
               <p>Orczy gyorsan és suttogva elmondta, hogy a papa nagyon fel volt háborodva, s azt
                  mondta, hogy bármibe kerül is, de azt a gazembert elfogatja, s már tegnap beszélt
                  a rendőrfőnökkel, aki “a papának a markában van”: ne félj, az mindent
                  megcsinál...</p>
               <p>- Hát te mért nem jöttél el tegnap délután? - szólt át Orczy vidáman
                  Gimesinek.</p>
               <p>- Hová? - kérdezte Gimesi.</p>
               <p>- Hozzánk.</p>
               <p>- Hozzátok? Minek?</p>
               <p>- Hát aláírtad?</p>
               <p>- Mit?</p>
               <p>- A körlevelet.</p>
               <p>- Milyen körlevelet?</p>
               <p>Orczy csodálkozva, s nevetve nézett rá.</p>
               <p>- Hát nem írattad alá? - szólt Misinek.</p>
               <p>Misi csak most figyelt fel.</p>
               <p>- De igen, igen - bizonygatta.</p>
               <p>- Ja, azt a papírt? - emlékezett Gimesi. - Há’sz ráírtam a nevem, de nem tudtam,
                  hogy minek.</p>
               <p>Ezen Orczy soká nevetett, s még Misi is elmosolyodott.</p>
               <p>- Hisz körlevél volt, elnöki levél - mondta Orczy súgva.</p>
               <p>- Mér nem mondtátok meg - mondta Gimesi paprikaveresen -, ilyen marhaságot.</p>
               <p>Akkor bejött a tanár, s nem lehetett tovább beszélni. Misi óra alatt kábultan,
                  zsibbadtan ült, szemét le-lehunyta, torka csiklandott, és a nyál bőven gyűlt a
                  szájában: a tízforintos izzott a szíve fölött, s egyúttal attól szédelgett a feje,
                  hogyha az egész pénzt megkapná... ezer forintot vagy kétezret... ugyan mennyi fér
                  egy pakktáskába?... A karjában kereste a kis táska tegnapi súlyát, s úgy gondolta,
                  volt öt kiló... öt kilogramm pénz... az jó sok pénz lehet... vajon ezer korona, az
                  hány kiló?... hirtelen csodálkozva nézett fel, milyen furcsa: ott ül a tanár fent
                  a katedrán, és magyaráz, s nincs más gondja, csak magyaráz, itt vannak a fiúk s ki
                  figyel, ki nem, de egynek sincs más dolga, csakhogy itt legyen, mindegy az, akár
                  figyel, akár nem, év végire majd csak elvégzi... Csak ő az egyetlen, akinek
                  sokkal, sokkal fontosabb dolgai van­nak, ő úgy nem tud itt lenni, neki az egész
                  teste egy valóságos seb, tele van az egész szíve-lelke idegen dolgokkal, de hogy
                  is van az, mit keres ő ezek közt a gyerekek között...</p>
               <p>Fáradtan dűlt hátra, s lehunyta a szempilláit, kábultságában szinte elaludt.</p>
               <p>- Ugye, Nyilas Misi - mondta hirtelen a tanár.</p>
               <p>Rettegve felugrott, s nem tudta, miről van szó.</p>
               <p>- Ugye, jó egy jóízűt aludni az órán? - mondta a tanár, s általános kacagás lett
                  az osztályban.</p>
               <p>Misi elszégyellte magát, lesütötte a fejét, a tanár intett, hogy leülhet; azt se
                  vette észre. Addig állott, amíg a tanár maga oda nem ment hozzá, s meg nem fogta a
                  két vállát, így csendesen lenyomta, hogy üljön le.</p>
               <p>Misi ettől a jóságtól sírni tudott volna, hogy a tanár úr nem vegzálta, mert úgy
                  gondolta, inkább egy négyest érdemelt volna meg.</p>
               <p>Jaj, istenem! A tanár keze végigsiklott a bal vállán s le a mellén, csaknem
                  megérintette a tíz­forintost a zsebében. Majdnem elájult utólag: odaadni egy
                  koldusnak, vagy az iskolai jótékony célra... vagy visszaküldeni Török bácsinak, az
                  ő fiáé... jaj, visszaküldeni hamar... jaj, ha egyszer kiderül, inkább felajánlani
                  az egész évi keresetét az öregúrnál a konviktusnak, vagy egész életében a koldusok
                  javára dolgozik, vagy a haza javára, vagy cukrot nem eszik többet életében, vagy
                  örökké mezítláb jár, hóban is, vagy... csak azt a veszedelmet elkerülni...</p>
               <p>Második óraközben a pedellus jött be az ajtón, s azt kiáltotta:</p>
               <p>- Nyilas Mihály!</p>
               <p>Misi éppen a számtanpéldát csinálta, amit még sohasem hagyott óra előttre, csak
                  most, s rettenetesen sietett vele, hogy addig készen legyen, míg a tanár úr bejön.
                  Ijedten állott fel, s az egész nyüzsgő, lármázó osztályban mély csönd lett.</p>
               <p>- Jöjjön az igazgatói irodába - mondta István, a tüdővészes pedellus, akinek
                  egészen uras formája volt, sokan tanárnak is nézték, de megtörten s halkan járt,
                  az arca rozsdavörös volt a tüdőkórtól, s a fiúk azt beszélték, hogy már régen
                  meghalt volna, de fiatal feleséget vett, s az fog előbb meghalni, de ha annak a
                  halála után megint fiatal leányt kap, akkor az megint éltetni fogja a saját
                  haláláig. E miatt a hír miatt, amit különben nem hitt el, mert ő már oda­haza
                  hozzászokott, hogy a parasztok babonái csak ostoba fecsegések, mégis titokzatos
                  alak volt Misi előtt ez az ember, s nagyon félt tőle. Most megdermedt a
                  rémülettől, hogy füzetet, tollat, tintát otthagyva, sietve és sápadtan s reszkető
                  lábakkal ment a szolga után. Az osztály­ban tízszeresen felzúgott a zsivaj, s ő
                  érezte, hogy most róla beszélnek.</p>
               <p>Ahogy bement az igazgatói előszobába, ahol már egyszer egy kínos negyedórát
                  töltött, újabb rémület csapott rá, mintha a halál kapuján lépett volna be.</p>
               <p>A szolga mindjárt ment az igazgató úrhoz, s őt vitte magával, várni se kellett, s
                  ez most még ijesztőbb volt.</p>
               <p>Az igazgató úr, deres szürke szakállal, ott ült az íróasztal felett, s valamit
                  nézett. István alázatosan jelentette, hogy: “Nagytiszteletű igazgató úr, alássan
                  kérem, Nyilas Mihály itt van.” Misi az igazgatót nézte, aki nem hagyta abba az
                  olvasást, s nagy, kerek pápaszem volt az orrán. Kis időre aztán a csöndben annyira
                  megcsillapodott, hogy körülpillantott, s látta, hogy két ember van a szobában. Az
                  egyik magas, sovány, szőke ember, úr, a másik pedig rendőr. Még eddig rendőrt sose
                  látott közelről, csak a pályaudvaron és a városház előtt, de sose nézte meg, mert
                  félt tőlük, hanem most ez a két ember erősen nézte őt, olyan kemény és szúró
                  szem­mel, hogy ő iszonyodva kapta el a pillantását, s majd meghalt: Jézus isten,
                  ezek őérte jöttek!</p>
               <p>Most már az igazgatóra, mint megváltóra kezdett nézni, annak az arcától eddig
                  nagyon félt, de most jól esett látni a szakállas, borzas arcot, oldalfelől viszont
                  érezte, ahogy a testét, mint éles tűk járják keresztül a rendőrök nézései.</p>
               <p>- Mija! - mordult fel egyszerre az igazgató. - Micsoda reskontót sikkasztottál te
                  el?!...</p>
               <p>Misi reszketni kezdett, kinyitotta a száját, s nem tudott szólani.</p>
               <p>Az igazgató hátramozdította a székét, s elordította magát:</p>
               <p>- Na hajjuk! Ki vele! Ipse!... - Aztán keményen kirúgott ököllel mutatott a
                  szobában levő rendőrökre. - Idejöttek ezek a tisztelt rendőrök. Vallatni!
                  Nyomozni! Betörtek a kollégiumba, pandúrmódra! Mert nem szent ma már a törvénynek
                  még a kollégium sem! Keresztültörik a falakat is!... Fegyverrel rontanak rám...
                  Még keresztül is lőnének, ha ellentállanék...</p>
               <p>A civil úr igen békítve s alázatosan mondta:</p>
               <p>- Alázatos bocsánatot kérek, nagytiszteletű igazgató úr, a tekintetes főkapitány
                  úr alázattal bocsánatot kér a nagytiszteletű igazgató úrtól, hogy ne méltóztassék
                  a mi megjelenésünket szigorúan venni...</p>
               <p>- Hát hogy vegyem?! Kitüntetésnek? Ez a kollégium megbecsülése? - ordított az
                  igazgató. - Tolvajok laknak itt? rablógyilkosok? hogy fegyverrel kell rátörni a
                  Múzsák csarnokára, hogy az egész ifjúság lelkinyugalma fel legyen háborítva?!
                  He?</p>
               <p>- Alázattal kérem, a legújabb miniszteri rendelet, a belügyminiszter...</p>
               <p>- Fütyülök a belügyminiszterre, és fütyülök a külügyminiszterre, és ha tudni
                  akarják az urak, fütyülök Deák Ferencre, és az egész kiegyezésükre!... Én itt: a
                  kollégium autonómiája vagyok, s ahhoz ne nyúljanak!...</p>
               <p>- Alázattal kérem, tekintetes igazgató úr...</p>
               <p>- Tőlem ne kérjen semmit! És engem ne provokáljon, és engem ne hozzon ki a
                  flegmámból! Két ekkora Góliátnak kell itt kardosan, csákósan betörni a kollégium
                  megszentelt termeibe, egy ilyen csöpp kis báránykáért?... Na, hát itt van ez az
                  ártatlanság, nézzék meg, akkora, mint egy kesztyű... Hát ezt akarják felfalni?...
                  Ez a gyerek, tudják az urak, ki ez a gyerek?... Ez egy színjeles tanuló, ez a
                  kollégium kitüntetettje, ez egy bentlakó... egy bentlakó diák!... A
                  becsüle­tességnek, a megbízhatóságnak, a puritán nevelésnek példánya, aki előtt
                  kalapot emel­hetnek az urak! Hát most bemutattam az uraknak a vádlottat: ajánlom
                  magam! - és intett, hogy elmehet­nek.</p>
               <p>De a rendőrök nem akartak mozdulni. A hókaképű meghökkenve kezdte újra.</p>
               <p>- Alázattal kérem...</p>
               <p>- Megmondtam már!... - ordított rá az igazgató, felpattanva az asztaltól, kilépett
                  a sarokból, mint egy várból, és merészen s elszántan nyomult elébük: - Megmondtam
                  már, hogy éntőlem ne kérjenek semmit! Se alázattal, se alázat nélkül! Éntőlem élőszóval egy árva igét se kérjenek, és ne kérdezzenek!... A
                  kollégium autonómiájában benne van, hogy éntőlem a rendőrség csupán egyetlen
                  formában kérdezhet valamit: írásban... Vagy nem tudnak az urak írni?</p>
               <p>- Az ügy sürgősségére való tekintettel...</p>
               <p>- Semmi sürgősség... Vegye tudomásul, hogy ebben az életben semmi sem sürgős: csak
                  a tisztesség!... De micsoda feleselés ez!... A Bach-huszárok sem mertek
                  hozzányúlni a kollé­gi­um autonómiájához!... Hozzányúltak a nemzet szabadságához,
                  hozzányúltak a vallás szabad­ságához, hozzányúltak a tanítás szabadságához: de a
                  kollégium autonómiájához soha!... Tudja maga, ki volt az a Balogh Péter püspök?...
                  Az a Balogh Péter isten kegyelméből egy kisded lumen volt, de isten irgalmából egy
                  hatalmas karakter! Tudja maga, mikor a Kistemplomban össze­gyűltek 60-ban
                  egyházkerületi gyűlésre az egyház vezető férfiai: akkor a városkom­mendáns bécsi
                  parancsra ágyúkat szegeztetett a templomnak, s aztán a fegyverrel és katona­sággal
                  körülvett templomba csendőrcsákósan belépett, s azt mondta: “A gyűlés megtartását
                  megtiltom: őfelsége, a Császár nevében.” Arra azt feleli Balogh Péter: “Én pedig a
                  gyűlést ezen­nel megnyitom: őfelsége, az Isten nevében...” És most rekomendálom
                  magamat! Isten álgya!</p>
               <p>Egy kézmozdulattal intett, s hátat fordított a rendőröknek.</p>
               <p>Azok pár pillanatig még ácsorogtak, akkor meggondolták magukat, s rideg
                  köszönéssel elsom­po­lyodtak.</p>
               <p>Mikor elmentek, az öreg igazgató leült a székbe s kiáltott:</p>
               <p>- István!</p>
               <p>A szolga bejött.</p>
               <p>- Híjja be Gyéres tanár urat.</p>
               <p>Pár perc múlva bejött a fiatal tanár.</p>
               <p>- Parancsoljon, igazgató úr.</p>
               <p>Az igazgató kis ideig nem nézett rá, bele volt merülve az előtte levő írásokba.
                  Akkor hirtelen felnézett, borostás hangon dörmögte:</p>
               <p>- Mondja csak, professzor úr, ismeri ezt a deákot?</p>
               <p>Gyéres ránézett Misire.</p>
               <p>- Hogyne, kérem, tanítványom a második osztályban.</p>
               <p>- Micsoda reskontó-históriája van ennek?</p>
               <p>- Reskontó? - mondta csodálkozva Gyéres, és fejét rázta. - Azt nem tudom.</p>
               <p>- Nem tudja?! - mondta a vén baka fejét csóválva. - Hát kisfiam, mondjál el
                  mindent, mert a tanár úr nem tudja!</p>
               <p>Erre Misi egyenesebbre állt, kissé körülnézett, úgy elszórakozott azon, ami az
                  imént itt lefolyt, hogy elfelejtette, hogy miatta van az egész.</p>
               <p>- Igazgató úr, kérem szépen - mondta - én egy öreg vak úrnak mindennap felolvasok,
                  egy óráig fiz krajcárért!...</p>
               <p>- Igen? No, ez derék! - mondta az igazgató nagyot helyeselve. - Az három forint
                  egy hónapra! Sok pénz! Nagy segítség a te szegény édesapádnak.</p>
               <p>- És, kérem szépen, az öreg Pósalaky úr...</p>
               <p>- Pósalaky? - kiáltott az igazgató. - A volt városi tanácsos?</p>
               <p>- Igenis.</p>
               <p>- Úgy! Nagyon jól van...</p>
               <p>- Az öreg Pósalaky úr, kérem szépen, tegnap múlt két hete, vasárnap, adott egy
                  forintot, hogy tegyem meg a kislutrin, amit álmodott.</p>
               <p>- Amit álmodott?</p>
               <p>- Igen.</p>
               <p>- Hejnye no... hát az ilyen vén szamár... megtéteti a lutrin, amit
                  álmodott?...</p>
               <p>- Igen, mert a mosónéja megfejtette a számokat.</p>
               <p>- Mosónéja! Ördög vigye a vén füleseket! Mosónékkal áll össze vénségére álmot
                  magya­rázni!... Nyertél neki legalább egy szakajtó pénzt?</p>
               <p>- Nem, kérem szépen - mondta dideregve Misi, aki elnevette magát ott fent az
                  arcán, de lent a szíve körül halálosan reszketett -, én a budapestire tettem meg a
                  számokat és a brünnin húzták ki.</p>
               <p>- Brünnin - mordult fel az igazgató -, brünnin... Budapesti, brünni... Nyert, vagy
                  nem nyert?...</p>
               <p>- Nem nyert.</p>
               <p>- Nahát!... Persze, hogy nem nyert!... Ostoba fráterek... - Ezzel felállt, s egy
                  papramorgós leckét tartott a babonáról. - Pósalaky uram elvesztett egy forintot,
                  és amiatt ez a szamár Kiss Mátyás (mindig tökfilkó volt), ez a mostani főkapitány,
                  két csendőrt küld ide nekem, két talpas pandúrt, és felforgatná az egész kollégium
                  autonómiáját... Eridj órára, micsoda óra van most?</p>
               <p>- Számtan.</p>
               <p>- Lódulj, ne lopd az időt...</p>
               <p>Misi boldogan hátat fordított, s elfutott, még hallotta, ahogy az öregúr azt
                  mondta Gyéresnek:</p>
               <p>- Egy ilyen vén tökfilkó miatt...</p>
               <p>Akkor István betette az ajtót, s ő boldog melegséget érzett a szíve körül, úgyhogy
                  sírva fakadt tőle, s az osztályba nem tudott bemenni, míg a csöndes folyosón ki
                  nem sírta magát.</p>
               <p>Csakhogy másnap, óraközben megint jött István. Most már nem kiáltotta a nevét,
                  csak intett neki egy ujjal, s ő halálsápadtan, a tegnapinál még sokkal jobban
                  megijedve állott fel, s olyannyira ijedt volt, hogy átbotlott az Orczy térdén.
                  Persze, tegnap óta mindenki a lutriról beszélt, s már a nyolcadikosok is tudták,
                  hogy valaki felvette a pénzt, amit a kisdiák nyert...</p>
               <p>Misi sok mindenre gondolt, míg az igazgatói irodába ért. Tegnap nem volt
                  felolvasni Pósa­laky úrnál, mert hogy az igazgató úr azt mondta, hogy a forintja
                  miatt ő jelentette fel a rendőr­ségnél, hát nem mert többet gondolni se rá, hogy
                  odamenjen valaha a színe elé. Sőt ő tudta, hogy az igazgató semmit se tud, s ő
                  tudta, hogy Pósalaky úr az egészről semmit se sejt és ahelyett, hogy haszna lett
                  vón a lutrizásból, még kellemetlen pletykába fog keveredni, hogy ő jelentette
                  fel... pedig nem igaz, mert az Orczy apja jelentette fel... Szóval ő egy árva szót
                  se szólt tegnap óta senkihez, csak magában kotlott, és bújt az emberi szemek
                  előtt.</p>
               <p>Most nem eresztették be olyan hamar, mert odabent tanácskozás volt.</p>
               <p>Végre behíjták.</p>
               <p>Az igazgató mérgesen nézett rá.</p>
               <p>- Te peniperda, mindennap van valami?!... Ismered ezt a kisasszonyt?</p>
               <p>Misi rémülten látta Violát a szobában. Viola sírt, és az arcát kendővel
                  szárogatta, s nagy folyékonysággal, szinte hogy magát igazolja, mondta:</p>
               <p>- Tönkrement az egész életünk, és őneki tudnia kell valamit, mert ő tud valamit a
                  húgom dolgáról, kérem, igazgató úr...</p>
               <p>Az igazgató nem szólt, csak bámult a kisfiúra. Ez pedig a szúrós szemek előtt
                  dadogva, s levegő után kapkodva állt, s kérdés nélkül dadogni kezdte:</p>
               <p>- Kérem szépen, igazgató úr, énnekem rám parancsolta Török úr, hogy adjam oda a
                  levelet Bella kisasszonynak, de én nem tudok egyebet.</p>
               <p>Az igazgató mérgesen nézett rá.</p>
               <p>- Veled mindennap baj van... Mit avatkozol bele mindenkinek a dolgába? Mit keresel
                  te a szerelmeskedő-félék közt?</p>
               <p>Misi reszketett.</p>
               <p>- Én a Viola kisasszony öccsét, a Gyéres tanár úr parancsára, tanítom számtanra és
                  latinra.</p>
               <p>- Tanítod?</p>
               <p>- Igen.</p>
               <p>- Hm. Pénzér?</p>
               <p>- Két forintért egy hónapba.</p>
               <p>- No lám. Hát te tanítsz is! - mondta szórakozottan az igazgató. - Hát kisasszony,
                  itt nincs sem­mi panaszra való ok. Ez a gyerek... nem tett semmit!... Ez egy
                  eminens fiú, az osztály dísze, és azonfelül kollégiumi jótéteményben részesül...
                  Hogy lehet egy ilyen kisfiú ellen panaszt emelni? Mi köze van neki a felnőttek
                  szerelmeskedéséhez?</p>
               <p>Viola kisasszony zavarba jött s hebetelt:</p>
               <p>- Én úgy gondoltam, kérem, igazgató úr...</p>
               <p>- Ne gondoljon maga semmit. Bizonyára tisztességes dolog, ami történt, menjen haza
                  szépen, ki Istenben bízik, sosem csalatkozik, majd jóra fordul minden.</p>
               <p>Azzal elküldte.</p>
               <p>- Hagyjanak békét az én diákjaimnak! - mondta morogva, mintha csak saját magának
                  mondaná.</p>
               <p>Viola sírva fakadt, hirtelen elfordult, s alig hallható köszönéssel elsietett.</p>
               <p>Misi állva maradt ott, ahol volt.</p>
               <p>Akkor csengettek, az igazgató ránézett:</p>
               <p>- No, ipse - mondta fenyegetően, felállva az asztaltól, és egyre közelebb jött -,
                  te haszontalan paniperda; te... te mindenbe benne vagy!... Veled mindennap bajom
                  van!... Az egész világ mind a nyakamra jár miattad... kell neked szerelmes
                  leveleket hurcolni?... Már gondolom, hogy abba a tegnapi dologba is ludas
                  voltál!... Hát csak azt mondom neked, hogyha még egyszer behívatlak, ha még
                  egyszer meg kell látnom ezt a maszatos, mocskos fizimiskádat: addig nem is szólok
                  hozzád, előbb egy olyan pofont kapsz, hogy kirepülsz az ablakon!... Lódulj!</p>
               <p>Misi megfordult, s behúzott farkkal elsietett.</p>
               <p>A folyosó már üres volt, s őrajta sírógörcs tört ki, a Petőfi-szobor előtti
                  lépcsőházban leros­kadt a lépcsőre, s oly szívszaggatóan zokogott, hogy az egész
                  teste rázkódott tőle.</p>
               <p>Hát kinek, kinek mondjon ő egy szót, egyetlen szót ezen az egész világon?... Senki
                  sincs, aki őt megértené...</p>
               <p>Lépéseket hallott, s felszaladt a lépcsőn, pedig az osztályuk a földszinten volt,
                  s arra kellett volna mennie. Felszaladt az első emeletre, aztán el akart bújni, de
                  sehol sem volt zug, a folyosók ridegek és nyíltak voltak, az oldallépcsőn megint
                  feljebb ment egy emelettel, s azon vette észre magát, hogy a coetusok előtt
                  jár.</p>
               <p>Leakasztotta a kulcsot, bement a szobába, lefeküdt az ágyra, s addig sírt, amíg
                  kimerült­ségében el nem aludt. Nem is volt órán egész délelőtt. Tizenkét órakor
                  lement az osztályba a könyveiért, a fiúk már kitódultak, és Sándor hozta felfelé a
                  könyveit.</p>
               <p>- Hol voltál, hol voltál? - tudakolta - de ő csak azt mondta:</p>
               <p>- Beteg vagyok... - Látta a pajtása nevetéséből, hogy érti ezt a betegséget.
                  Délután elment órára, de másnap nem akart lemenni. El volt szánva, hogy akármilyen
                  suskussal, de otthon marad. Most már nem ment többet sem az öregúrhoz, sem
                  Doroghyékhoz, s már az osztályban sem mert megjelenni.</p>
               <p>De mintha csak megérezte volna az igazgató, már jött a reggeli csengetés előtt
                  István bácsi, fel a második emeletre, be a szobába, s persze, hogy őérte jött.</p>
               <p>Félholtan vánszorgott a pedellus után. Már sem élt, sem halt. Az igazgató reggel
                  mindig dühösebb volt, mint később, s amint betolták hozzá az ajtón az ő szegény
                  kis izzadt fejét, engedelmesen hagyta cipelni magát, már neki mindegy volt.</p>
               <p>Az igazgató egy hosszú bottal sétált le s fel a szobában.</p>
               <p>Mikor őt meglátta, mindjárt üvölteni kezdett:</p>
               <p>- No, te peniperda!... Mit ígértem neked tegnap? Hát már egy órai békességem sincs
                  miat­tad?... Már az egész kollégium fel van fordulva. Már itt egyéb nem
                  történhetik többet, csak a te szennyesednek a tisztára mosása!</p>
               <p>S megsuhogtatta a feje fölött a pálcát.</p>
               <p>De megsajnálta vad haragjában is a szegény, magánkívüli, sápadt s egészen
                  tönkrement fiúcskát.</p>
               <p>- Itt van már a halom írás, itt az egész vizsgálat!</p>
               <p>S a pálcával nagyot csapott az asztalra, s vérbenforgó szemekkel meredt a
                  kisdiákra.</p>
               <p>- Evvel hálálod meg az én jóságomat?! Te akasztófáravaló!... De hát majd megtudok
                  most mindent, ha te nem beszélsz is...</p>
               <p>Döngő lépésekkel járt fel s alá a szobában. Hirtelen megállt s ráordított:</p>
               <p>- Mi az istenharagja az a reskontó?!</p>
               <p>Hogy Misi semmit se szólt, tovább járkált. Egyszer újra megállt.</p>
               <p>- Mér nem mentél vasárnap óta felolvasni Pósalakyhoz?!</p>
               <p>Misi újra nem szólt.</p>
               <p>Az igazgató tovább döngette a padlót.</p>
               <p>- Mindent felfordít, a haszontalan! ahová a lábát beteszi! Itt a sok írás: Törökék
                  családi élete, a nevelőségben a família, a lutris asszony, az Orczy apja... A
                  fejem zúg tőle, három nap óta semmi egyébre nem szabad gondolnom, csak hogy egy
                  elvetemedett lurkó az egész kollégium tekintélyét tönkreteszi a városban.</p>
               <p>Újra nekiindult a mérges sétának. Akkor nagyot ordított:</p>
               <p>- István! István!</p>
               <p>A szolga bejött.</p>
               <p>- Hol van már az a professzor?</p>
               <p>- Még nem jött be, alássan kérem, nagytiszteletű igazgató úr.</p>
               <p>- Naplopók! Még nem jött be!... Ha én itt tudok lenni, ő nem tud itt lenni, majd
                  én csinálok rendet ebben a züllött, betyár kollégiumban!... Itt hagyom az
                  egészet!... Nem leszek soká naplopó professzorok és ördögadta diákok bábja!...
                  Vigye ezt a kölyköt a karcerbe. De kétszer ráfordítsa a kulcsot, majd megtanítom
                  én őket... A kulcslyukon kibúvik az ilyen gazember lurkó...</p>
               <p>István bácsi megfogta a kezét. Misi engedelmesen, egyetlen pisszenés nélkül ment
                  vele, s már látta a sötét és vasrácsos tömlöcöt, ahova be fogják csukni, s
                  iszonyodott a teste a kígyók és békák érintésétől.</p>
               <p>De István bácsi a szomszéd kis szobába vitte, ami tanári olvasó volt, és senki sem
                  volt benne.</p>
               <p>- Üjjünk csak le - mondta neki csendesen, s olyan jóságos hangon, hogy Misinek
                  kibuggyant a könnye.</p>
               <p>- Ugye, nem haragszik az igazgató úr, István bácsi? - kérdezte zokogva.</p>
               <p>István bácsi végighúzta kétfelé hajló, vékony, barna bajuszát.</p>
               <p>- Haragszunk biz’ a - mondta csendesen -, de azért nem kell megijedni tülle, mert
                  a mi haragunk nem olyan veszedelmes, mint másoknak a jóakaratja.</p>
               <p>Misi új zokogási rohamba tört ki.</p>
               <p>- Akkor hát vigyen a karcerbe, mert megharagszik.</p>
               <p>- Karcerbe - mondta István bácsi -, milyen karcerbe? Hiszen mi szüntettük meg a
                  karcert mán tíz esztendeje! Nincsen mán karcer a debreceni kollégiumba! Azt csak
                  úgy mondtuk... Ha maga nem csinál semmit, akkor ne féljünk semmitől. Gondoljunk az
                  idesanyánkra, oszt nem lesz semmi bajunk.</p>
               <p>Misi odaborult az asztalra, az egyetlen ember, aki annyi idő óta szelíden, s
                  jósággal szólott hozzá.</p>
               <p>István csöndesen folytatta:</p>
               <p>- Nagyon ordítós ember - mondta halk hangján - a nagytiszteletű igazgató úr, de
                  majd meglátjuk, no... majd megvizsgáljuk a dógot...</p>
               <p>Kinn hallatszott az igazgató rivalgása:</p>
               <p>- István!</p>
               <p>Az öreg szolga hamar kidöcögött.</p>
               <p>Misi magában maradt.</p>
               <p>Összehúzódott kicsire, s szégyellte magát halálosan. Ő most karcerben van,
                  tömlöcben, mert mégis csak becsukták... Nem az osztályban van, ahol vidáman
                  tanulnak a többiek, s jelesre felelnek, vagy jóra vagy elégségesre, de még az is
                  szabad, tiszta ember, aki beszekundázik. Csak ő, ő a tömlöcben... Úgy érezte
                  magát, mintha befogták volna, s kalickába teszik. Egész nevetséges és ijesztő,
                  hogyan? Egy szabad ember, befogva, bezárva, és nem mehet ki?... Egész új szemmel
                  nézte a falakat, hogy ő azon nem törhet át, az ablakot, amelyen nem lehet
                  kiugrani; hogy az ajtón sem mehet ki, megbénult idegekkel, mint a szárnyavesztett,
                  csupasz hernyóvá lett lepke, ájuldozott és lihegett.</p>
               <p>Roppant fáradtságot érzett, kábultan elterült a nagy fotelben, összekuporodott a
                  sarkában, s úgy tetszett neki, el is szundított. De egyszerre felébredt, mert
                  érezte, hogy hajón van, s a hajó a tengeren megy, és látta a nagy vizet
                  körös-körül, s a víz nem kék volt, hanem szürke, olyan színű, mint a Tisza, és a
                  hajó olyan volt, mint egy igen-igen nagy ladik. És a parton indiánok üvöltöttek, s
                  csattogtatták a tomahawkjukat, s veresre voltak festve, s a fejük mind egy-egy
                  tanárnak a feje volt, ott látta a vallástanárt, Gyéres tanárt, Báthori tanárt,
                  Sarkadi tanárt, és bent volt a csónakban egy mogorva öreg kormányos, akitől nagyon
                  félt, hogy megrúgja, ez volt a vén baka, az igazgató, és akkor az indiánok mind
                  rájuk nyilaztak, s a vén baka ordított s a nádpálcájával elverte a nyilakat, s ő
                  lent kuporgott István bácsival a ladikban, aztán gon­dolta magában, most kint van
                  az élet tengerén, és diadalokat fog nyerni, és nagy haja volt s azt a szél fújta,
                  s a sziklán állott, mint Petőfi Sándor a lépcsőházban, s azt szavalta, hogy
                  Simonyi óbester kisgyerek korában felmászott egyszer a veres toronyba... de nem
                  tudta tovább a verset, és akkor a vállán volt egy köteg léc, amit az édesapjával
                  vitt az országúton, s azt mondta: “Na, édesapám, ha a fiúk látnák, hegy én mit
                  csinálok.” “Mit, fiam?...” “Hogy lécet viszek az úton...” “No, mit mondanának?”
                  “Nekem olyan úrifiú osztálytársaim vannak, azok nem fognák meg a lécet, mert
                  félnének, hogy a kezük piszkos lesz, és nem is vinnék a vállukon...” Azután
                  különös fütyörészést hallott, s egy csodálatos kertben volt, s az a kert az övé
                  volt, és a sárgarigó kiabálta a fán, hogy: lufirkó bíró, lufirkó bíró - s ő
                  nevetett, mert az a kert az övé volt, s ott egy nagy diófa volt, s Bella neki
                  felesége volt, s a sárga hajú kislány az ő leánya volt, és ő ott nagyon-nagyon
                  boldog volt, azután bement a Bikába, s a pincéreknek parancsolta, hogy hozzanak
                  neki sok bort, és mindenki ránézett, s akkor a színházban volt, és a színészek
                  fehér cilinderben voltak körülötte, s azt kiáltották, hogy éljen, éljen, és ő el
                  akarta szavalni, hogy Simonyi óbester kisgyerek korába, de a nyelve nehéz volt, s
                  nem bírt egy hangot se kimondani, s igen szerencsétlen volt...</p>
               <p>S akkor iszonyú félelem fogta el, mert sötét szobában volt, s az ajtó be volt
                  zárva, s kint üvöltöttek a boszorkányok, s ő iszonyatosan félt, reszketett, s
                  kicsire összehúzódott, akkor lát­hatatlan szellemek jöttek be, felkapták a székét,
                  kacagást hallott, s felrepítették a levegőbe, s a feje szédült, s egyszer csak
                  nagyot zuhant, irtózatos mélységbe esett, elvesztette az eszméletét és leesett a
                  földre.</p>
               <p>Ott szedte össze magát sírós és fáradt arccal, és szomorúan ült vissza a helyére,
                  s arra gondolt, hogy miért nem szereti őt senki... Mindenik fiú vidám és
                  megelégedett, miért nem tudják őt is szeretni, hiszen meg tudna halni egy
                  mosolyért, ha valaki ránevetne, s a kezét odanyújtaná neki, miért olyan idegenek
                  hozzá a fiúk s a tanárok és mindenki, a coetusban se szereti senki, s az öregúr
                  nem szerette, sose szólott hozzá szívesen. Viola gyűlöli, Sanyika gyűlöli, Törökék
                  se szeretik, gúnyolódnak vele, még a néni is, Ilonka kisasszony is... Bella se
                  szerette, mert ha szerette volna, akkor itt volna, s nem utazott volna el avval a
                  gazemberúrral... Orczy se szereti, nem mondta meg neki a titkot, kivel mit beszél,
                  Gimesi se szereti, nem jött el vasár­nap Orczyékhoz... Gyéres tanár úr se szereti,
                  s múltkor úgy nézett rá, szinte haragosan, a többi tanár se, persze, még az
                  igazgató úr legjobban szereti, hiába kiabál úgy: az férfias... De az se szereti,
                  mert bosszúsága van vele; senki se szereti, miért is szeretné. István bácsi se
                  szereti; ki tudja, hátha ez a halálát ragasztotta rá a simogatásával, mert öreg
                  tüdővészesek a halált a fiatalra ragasztják... Nem szereti senki, senki: csak az
                  édesanyja meg az édesapja, s erre zokogásba tört ki.</p>
               <p>Volt ideje sírni is, felocsúdni is.</p>
               <p>Ó, be jó volna most felmenni a torony tetejébe, fel a vörös kupolához, s onnan
                  levetni magát a mélybe... vagy kisgyerek lenni örökre, s az édesanyja szoknyájába
                  kapaszkodva járni a szobában mezítláb a híves, tapasztott földön, s nem tudni
                  semmiről semmit.</p>
               <p>Aztán összevonta a szemöldökét, s szégyellte magát az ostoba gondolatokért, s
                  hirtelen elha­tá­rozta, hogy többet nem tekinti magát kollégiumi diáknak. Itt őt
                  mindenki sértette, bántotta: igazságtalanul. Igenis ő nem fogja védeni magát, és
                  nem fog megmagyarázni semmit, annyit tudhatna minden felnőtt ember, hogy egy
                  kisfiú... szégyellje magát, aki róla rosszat tesz fel. Rendőrség keresi őt, mint
                  egy tolvajt vagy gyilkost, és Viola elmegy az igazgatóhoz vádas­kodni, s az
                  igazgató mindenkinek hisz, pedig öreg ember, már megtanulhatta volna, hogy az
                  embereknek az arcából olvasni tudjon. Többet vele nem fognak packázni. Ha most
                  ennek vége lesz, vonatra ül s hazamegy. Többet a debreceni kollégiumban szenvedni
                  nem fog!</p>
               <p>Fel is állott, s az ablakhoz ment. Az udvar üres volt, s ő mereven nézett a kútra.
                  Most egyszerre minden gyűlöletes volt előtte. Ott a kút mellett bújt Orczy
                  suttogni Böszörményivel az ő ügyéről, s máig sem tartotta kötelességének, hogy
                  mindent elmondjon. Úgy gyűlölte most ezt a kutat is, nem akarta többet látni, s
                  elhatározta, hogy soha többet Debrecenbe nem jön, és Debrecenről hallani sem akar.
                  Van iskola másutt is. És ha az édesapja nem fogja taníttatni, akkor nem fog
                  tanulni: költő úgyis lehet belőle. Csokonait is kicsapták az iskolából
                  Debre­cenben, még a harangot is meghúzták, mikor kicsapták... Kicsit megborzong,
                  talán őutána is meg fogják húzni a kollégium csengőjét, s az egész iskola tudni
                  fogja, hogy ki van csapva.</p>
               <p>A szeme tele lett könnyel, s ő nem bánja, elég, ha ő tudja, hogy ártatlanul
                  bántják. S ebben a percben annyira nem számít neki az emberek véleménye, annyira
                  nem fontos neki, hogy mit gondolnak, s mit mondanak róla ezek a felnőttek; az a
                  fontos, hogy mi az igaz, az neki most fontos, hogy ő most valami nagy dologban van
                  benne. Különös és csodálatos, hogy becsuk­ták, őrzik, puskával mennének utána, ha
                  megszökne; felnőtt emberek, nagyok, férfiak, a fejüket törik valamin, amiben ő
                  benne van, s amiről ő többet tud, vagy legalábbis többet sejt, mint azok a
                  felnőttek... Lassan, mintha a köd oszlana, szétfoszlik a lelkéből a lankadtság, a
                  csüggedtség, a köd, s mosolyogni kezd, mert úgy látszik neki, mintha áttörte volna
                  a gyer­mek­kor határát, s egyszerre belekerült volna a felnőttek világába.</p>
               <p>Mennyit vágyott a hosszú nadrágra, s a zsebórára, és a felnőttek megbecsülésére:
                  íme, most a hosszúnadrágosok, az órások és szakállasok a legkomolyabban törődnek
                  ővele...</p>
               <p>Már szinte tetszik is neki ez a hecc, mintha most a markában volna valami erő, ami
                  a felnőtte­ket szorítja. Mintha a mesebeli kis dongót fogta volna meg, s az volna
                  itt a tenyerében, amelytől a vadkannak, s a hétfejű sárkánynak a varázsereje
                  függ.</p>
               <p>Egyszerre csengetnek. Látja, ahogy a kis csizmás pedellus, az András nevű, húzza a
                  csengő láncát, s a hang végigsivít a kollégium falai között. Pár perc múlva már
                  fiúk nyüzsögnek ki az udvarra, s ő ijedten visszahúzódik az ablaktól, mert azt nem
                  lehet, hogy őt itt meglássák a karcer ablakában. Hiába nem karcer: mégis tömlöc
                  ez... Az arca újra kigyúl, s az egész teste lázban van, a vére zsibong, le s fel
                  futkároz az ereiben, hiába biztatja magát, hogy ez mind semmi, hogy ez nem számít,
                  hogy őneki igazsága van, és ő van felül, és hogy őtőle bocsánatot kell kérni
                  mindenkinek, aki most megbántja, még az igazgató úrnak is: azért mégiscsak ég az
                  arca a szégyentől, s hiszen nem magyarázhatja meg mindenkinek, hogy neki van
                  igazsága, nem azoknak, akik őt ide becsukják, s ez a szégyenkezés nagyon kínos;
                  istenem, talán csendőrök fogják végigkísérni az utcán hátrakötött kézzel; most
                  újra látja, hogy kísértek egy nyáron öt embert a falun végig, mert nem akartak
                  aratni a földesúrnak, négy csendőr ment utánuk fel­tűzött szuronnyal, kakastollal,
                  s ők kisgyerekek, nézték, éppen délben volt, mikor az iskolából jöttek hazafelé, s
                  kimeredt szemmel bámulták az embereket; ő már akkor sem értette, miért kell az
                  embereket csendőrrel kísértetni, ha aratni nem akarnak... S azóta mindig úgy
                  érezte, ha csendőrt látott, hogy az őrá les, őrá vár, hogy egyszer csak őtet is
                  maga elébe veszi, mert ő sem akart aratni a földesúrnak, mert ő érezte, hogy ő
                  csak annak akar dolgozni, akinek jólesik, s már parányi gyermekszívvel lázadónak
                  érezte magát, mielőtt tudta volna, hogy mi az a lázadó, s nem akart rabszolga
                  lenni, mielőtt tudta volna, hogy mi az a rabszolga. De mikor egyszer egy meleg
                  nyári este megállott az udvaruk előtt két lovascsendőr, s bekiáltottak nagy
                  hangon, hogy: “Itthon van-e Nyilas?” - akkor az édesanyja, aki éppen búzát rostált
                  az udvaron, kiejtette a kezéből a rostát ijedtségében, csak úgy lehanyatlott a
                  karja, s a rosta kiömlött a ponyvára, szerencsére - nem a földre, ő látta az
                  édesanyja elsápadt arcát, s vele sápadt, de aztán az édesanyja összeszedte magát,
                  s erős hangon mondta: “Miért keresik?” A csendőr sokáig nem felelt. Nagy lovon
                  volt a két nagy csendőr, barna bajuszuk volt, kemény, nagy emberek, igen nagyokat
                  tudhattak pofozni, ha elfogtak valakit, nagy fekete öklükbe fogták a ló
                  gyeplőszárát. Végre az, aki kérdezett, elmosolyodott, s azt mondta - de már akkor
                  a szomszédok mind kigyűltek a kerítésekre, hogy: viszik Nyilast... -, azt mondta
                  akkor a csendőr, hogy: “Együtt mulattunk a minap a tarcali kocsmába, hát meg
                  akartuk keresni, ha már itt járunk!...”</p>
               <p>Erre mindnyájan fellélegzettek, s büszkék lettek, hogy a szomszédok látják, hogy
                  az ő édes­apjuk olyan ember, aki csendőrőrmesterekkel mulat a tarcali
                  kocsmában.</p>
               <p>“Mondja meg neki, tésasszony, hogy tiszteli Fazekas őrmester.”</p>
               <p>Ezzel elugratták a nagy sárga lovakat, de őbenne még most is vegyesen mozog az
                  öröm s a rettegés: mert hátha mégis egyszer nem barátnak, hanem ellenségnek
                  jelennek meg a nagy kakastollasok.</p>
               <p>Ezalatt kivárta, amíg újra csengettek, a gyerekek eltűntek az udvarról, s akkor ő
                  megint ki mert nézni, aztán újra egyedül maradt magában a gondolataival. Kínos óra
                  telt el az új csenge­tésig; egyedül, egyedül a rettentő szobában. Az idő
                  legnagyobb része azzal telt el, hogy le s fel járkált lábujjhegyen, hogy kifelé
                  zajt ne okozzon: ne vegyék észre őt, ne gondoljanak vele, közben néha csak futó
                  pillanatokig, néha kialakult képekben nyugtalanító s felemelő érzéseit érzékítette
                  meg. A nagy igazságtalansággal szemben, ami vele történik, a jövőjét állí­totta
                  szembe. Egy futó pillanatban látta magát híres és nagy embernek, magas lesz és
                  erős ember, s nagy szakállt fog viselni, hosszú szakállt, mint Széchenyi
                  Döblingben azon a képen, s akkor ezek az emberek mind kicsik lesznek, s bocsánatot
                  fognak tőle kérni, szeretett tanít­ványuknak fogják mondani, s protekciót kérnek
                  tőle: és ő, igen, ő segíteni fog rajtuk, s nem is fogja említeni, hogy mit tettek
                  vele. Aztán megint tompa kábulatba zsibbadt, akkor újra Toldi Miklós erejét érezte
                  magában, s megfogta gondolatban, behunyt szemmel az ajtót, s annak kilincsét úgy
                  megroppantotta, hogy a markában maradt, kirúgta az ajtót, az előszobába ment, be
                  az igazgatói irodába, s az asztalt úgy törte darabba, hogy a vastag tölgyfa
                  szakadt a keze közt, mint a vaj, s a tanárok meg voltak rémülve, és alázattal
                  kértek tőle bocsánatot, s ő megbocsá­tott nekik. Aztán mezítelenül állott előttük,
                  mint a Zichy Mihály képén Ádám a sziklán, lobogó hajjal, s hátravetett két karral
                  a szikla szélén, alatta a mélység és a sötétség, s ő isten trónja előtt áll,
                  tisztán és szűz testtel, s pipacsok nyíltak a búzában körülötte, s már otthon volt
                  az édesanyja előtt, és ő szegény kisfiú volt újra és odaborult az édesanyja ölébe,
                  aki azt súgta neki: “Légy jó, fiam, légy jó, kisfiam, mindhalálig fiacskám, légy
                  jó mind­halálig...”</p>
               <p>Még egy óraköz is eltelt és senki sem nyitott ajtót rá. Eszébe jutott a mese, hogy
                  az óriás addig hordta a hegyet, míg a lába, dereka, nyaka mind elkopott, s a
                  koponyája görgött az utolsó görönggyel, s akkor jött a Jézus Krisztus, felvette a
                  szorgalmas koponyát, s azt mondta neki: “Fiam, én megbocsátok neked” - s
                  megcsókolta a szúvas öreg csontot, s akkor meg­váltott fehér dalia lett az
                  óriásból, aki fehér lovon lovagolt be a mennyországba... Így fog ő is itt elkopni
                  a szenvedésben, de a végén híres ember lesz, s az emberek csodálni fogják, és
                  hogyha egykor visszatér Debrecenbe, a város népe mind kimegy elébe az állomásra, s
                  az ötösfogatot befogják, s a polgármester és a püspök jönnek eléje, s üdvözölni
                  fogják őt, s ő máris szégyellte magát a nagy ünnepség miatt...</p>
               <p>És nem fogja ismerni a mai osztályt, oly idegenek azok ott benn a tanteremben,
                  ahogy ott ülnek s tanulnak, de mit tanulnak? Neki oly ostobaságnak látszott az az
                  egész tanulás: így tanulni, hogy feladják óráról órára a leckét, s a kihagyott
                  mondatokat nem kell megtanulni... Ő mindent tudni akar, egyszerre tudni, úgy
                  képzeli, hogy az belölről jön, aki akar, az tud, akinek felnyílik a lelke, abból
                  kijön a tudomány, s akkor a tudatlanok hallgatnak a szavára, és olvassák az
                  írását, mert csak írni kell, és akkor minden igazság... Simonyi óbester kisgyerek
                  korába, fel­mászott egyszer a veres toronyba... Magos volt a torony, magos a
                  teteje, az egész fedele verebekkel tele...</p>
               <p>Simonyi óbester</p>
               <p> mint egy hős kiállott,</p>
               <p> látta onnan maga alatt</p>
               <p> az egész világot.</p>
               <p>Kebelét megrakta</p>
               <p> verébfiókákkal.</p>
               <p> Nem cserél most boldogságot</p>
               <p> az egész világgal.</p>
               <p>Dobjatok le, nem baj,</p>
               <p> van ezernyi szárnyam...</p>
               <p> Csúnya, irigy földöncsúszók,</p>
               <p> nézhettek utánam...</p>
               <p>Nem is földre száll az,</p>
               <p> hanem fel az égbe,</p>
               <p> kinek százezer szárny</p>
               <p> csattog a szívébe...</p>
               <p>Kacagott és ujjongott, hangtalanul és kidagadt szívvel, s úgy volt, hogy most
                  csakugyan elrepül; ha az ablak nyitva volna, akkor kiszállna rajta, s felrepülne
                  először a gyönyörű jegenye­akácokra a többi madarak közé, s ott fog csicseregni
                  nem emberi dadogással, hanem pergő, csattogó, csicsergő madárnyelven, legyen
                  áldott, aki e fákat ültette, legyen átkozott, aki valaha kivágja, mint a
                  Simonyi-gát fasorát... Aztán elrepül, el, el, el... teleszíjja a tüdejét sok-sok
                  levegővel, s érezte, hogy suhant fent a ragyogó kék égen...</p>
               <p>S hangosan valami madárhangot mondott, olyat hogy: tulululu!...</p>
               <p>És akkor kinyílt az ajtó, bejött a pedellus, s látta, hogy a karjával repülő
                  mozdulatot tett, s hallotta, hogy azt mondta: tululu!</p>
               <p>Igen elszégyellte magát, lesütötte a fejét, el is takarta a kezével, s lángvörös
                  lett az arca, azt mondta: jaj istenem!</p>
               <p>István bácsi nemigen mondott semmit, csak egy kicsit gyanús szemmel nézte, mintha
                  egy kicsit megbolondult volna, s intett neki, hogy jöjjön vele.</p>
               <p>Ő ment szó nélkül utána, de még mielőtt a szíve elszorult volna, nevetett egy
                  pillanatig, s úgy gondolta, hogy ő most nagy költő lett, csak le kellett volna
                  írni a verset, mert elfelejti...</p>
               <p>Nem az igazgatói irodába vitték, hanem a másik oldalon egy nagy üres tantermen
                  mentek keresztül, s azon túl volt egy kis keskeny tanári szoba, s abban volt öt
                  vagy hat tanár. Széke­ken ültek az ajtótól befelé, úgy összeszorulva, mintha nem
                  szokott volna itt ennyi ember egyszerre együtt lenni.</p>
               <p>Csupa idegen arc volt, ismerte őket látásból, de nem tanította őt ezek közül egy
                  sem. Ijedten nézte ezeket az arcokat: ez most a tanári törvényszék - gondolta
                  magában.</p>
               <p>Odaállították maguk elé, és ő sápadtan s reszketve állott. Akkor azt mondja az
                  egyik cvikke­res, őszes tanár:</p>
               <p>- Nyilas Mihály második gimnazista, felelj a következő kérdésekre... De
                  figyelmeztetlek, hogy becsületesen és lelkiismeretesen felelj, mert most életedről
                  és halálodról van szó. Négy kérdéscsoportra kell válaszolnod: első az, hogy miként
                  bíztak meg téged azzal, hogy Pósalaky úrnak egy forintot tegyél a lutrira, és
                  mikor tetted meg, hol s kinél, és milyen számok voltak azok, s mi történt a
                  reskontóval.</p>
               <p>Misi kimeresztette a szemét és nem tudott felelni:</p>
               <p>- Én, kérem szépen, tanár úr, ebbe a kis bugyellárisban őriztem a reskontót, és
                  innen elveszett.</p>
               <p>- Igen? - mondta szigorúan a tanár. - Elveszett? Ez ugyan már a második
                  kérdéscsoporthoz tartozik, de tekintve, hogy az előzmények nagyon jól tisztába
                  vannak hozva, tehát térjünk át a másik kérdéscsoportra: honnan ismered te Török
                  Jánost, mit ígért ő neked a reskontóért, mikor fizette ki, amit ígért?</p>
               <p>- Nekem? - mondta a kisfiú.</p>
               <p>- Neked, neked! Majd fel fogom frissíteni az emlékezetedet. Itt van Török Jánosnak
                  a levele, hogy ő neked tíz forintot ígért a reskontóért, s neked meg is adta,
                  mikor a táskáját a kollégiumig vitted.</p>
               <p>Misivel elfordult a világ, halotthalvány lett és szédelgett, nézett ezekre az
                  emberekre, akik szigorúan, tanáriasan s ellenségesen pillantottak rá.</p>
               <p>- Hol van a tíz forint?</p>
               <p>- Azt ő erőszakkal nyomta a zsebembe, s én csak másnap találtam meg - rebegte a
                  gyermek.</p>
               <p>- Hol van a tíz forint?</p>
               <p>- Már én azt visszaküldtem Török bácsinak, mert az ő fia Török úr - hazudta
                  Misi.</p>
               <p>- Igen? Ez javítja a helyzetedet, de nem mossa le a tényt, hogy te a más által rád
                  bízott vagyont könnyelműen, anyagi kecsegtetésekért eladtad.</p>
               <p>Erre a vakmerő hazugságra Misi még azt se tudta mondani, hogy nem igaz. Az ő
                  hazugsága az imént, hogy már el is küldte, az szent dolog volt, s megnyugtatta a
                  lelkiismeretét: mert bizony isten gondolt rá. De ez a hazugság fellázította s
                  kétségbeejtette, úgyhogy már kezdte nem hinni, hogy süt a nap, és kemény a
                  kő...</p>
               <p>- Most lássuk csak mindjárt a harmadik kérdéscsoportot: mi történt az ötödik
                  osztály termé­ben, hányszor voltál ott, mit tapasztaltál, hogyan szólanak azok a
                  tanárgyalázó nóták, s milyen tivornyákban vettél ott részt?</p>
               <p>Misi nagy szemeket meresztett. Az ötödik osztály termében?... Ő ott sohasem volt.
                  Homá­lyosan rémlett neki valami, hogy a fiúk szerdán s szombaton délután be
                  szoktak járni. Az ötödik osztály ugyanis egészen külön volt a többi osztálytól a
                  régi kollégiumban, s annak volt egy előszobája is, és ez a diákok fantáziáját úgy
                  izgatta, mint egy romantikus várkastély; ott csakugyan lehetett valami, mert ő
                  egyszer hallotta, hogy gugyit isznak ott, de őt persze be se vették volna.</p>
               <p>- Mert - folytatta szárazon az elnöklő cvikkeres tanár -, mert az a vélelem került
                  felszínre, hogy a fiú azért adta el a reskontót készpénzért, a bizonytalan
                  nyereséget biztos haszonért, hogy ezen erkölcstelen összejöveteleken
                  készpénzkiadásokhoz hozzájárulhasson.</p>
               <p>- Én ott nem voltam soha, nem is tudtam mostanáig, hogy ott volt valami.</p>
               <p>A hangja olyan határozott volt, hogy a tanár így szólt:</p>
               <p>- Menjünk csak akkor a negyedik kérdéscsoportra: tudomásunkra jutott, hogy te
                  pénzeket küldözgettél; kinek, mennyit s miből?</p>
               <p>A kisfiú szemét elöntötte a könny, torkát elszorította a fájdalom, s csak nézett
                  ezekre a kopasz, ősz, ellenséges emberekre; hát ezek nem értik őt, vagy az
                  lehetetlenség, hogy egy ember megértse a másikat?</p>
               <p>- Kérem szépen, én nem bántottam senkit, én nem csináltam senkinek semmit.</p>
               <p>- Ez egy haszontalan fiú - szólalt meg mellette jobbról egy vastag tanár -, még a
                  cipőkenőcsöt is megette.</p>
               <p>Misiben megállott, megdermedt a kitörő sírás: a cipőkenőcsöt! Azt is ő ette meg és
                  nem Böszörményi? az övét!... Nézett erre az emberre, akinek egészséges, húsos arca
                  volt, szürke szeme, s gesztenyeszínű sodrott bajusza. S akkor megszólalt a másik
                  tanár:</p>
               <p>- Nem helyes dolog megengedni, hogy a gyerekek a kollégiumon kívül valami címen
                  kint járhassanak. Mit csináltál te valamelyik este lámpagyújtás után? A leányokat
                  bámultad az utcán?</p>
               <p>Misi most erre a tanárra nézett, ez egy kis kövér, potrohos ember volt, hátradőlve
                  ült a székén, fél lábát a szék lábába akasztva, s fél karral a szék karján lógva,
                  az ujjait összefonta a mellén, úgy ült ott, mint egy batyu; vastag ajkú pöffedt
                  kis ember volt, barna bőrű s kevés bajszú, oly undorító volt, mint egy varangy;
                  Misi ijedten rámeredve nézett, s nem tudta elképzelni, mire gondol ez a tanár úr,
                  hol látta őt, már sem sírni nem tudott, sem nevetni, csak nézett iszonyo­dással s
                  nem emlékezett.</p>
               <p>És nem tudta elfordítani a szemét róla, annyira iszonyodott tőle, hogy nem bírt
                  betelni ezzel az iszonyattal.</p>
               <p>Aztán a tanárok maguk közt kezdtek valamit vitatni, de ő nem volt képes figyelni,
                  csak árván állott ott, s nem azért volt árva, mert bántották, hanem azért, mert
                  nem értette ezeket az embereket, éppoly kevéssé értette őket, mint azok őt.
                  Gondolta kicsit magában: jó volna mindent elmondani, de nem lehetett, mert akkor
                  saját magát dicsérni kellett volna, azt kellett volna mondania, hogy ő különb a
                  többi fiúnál és mindenkinél, mert ő nemcsak hogy nem tett, de nem is gondolt
                  rosszat senkiről és semmiről. De hogy lehet ezt megmondani, s talán nem is igaz,
                  és talán igazuk is van a tanároknak, s ő csakugyan rossz és gonosz ember, s
                  kereste a múltjában az igazságot, s akkor elhatározta, hogy meg is fogja mondani a
                  bicskát, amit ellopott: ott van a szemétláda mögött.</p>
               <p>- De micsoda egy megátalkodott fiú ez - szólalt meg ebben a pillanatban az elnök
                  -, semmi kérdésre sem felel, ez egy sötét gonosz lélek, ahelyett, hogy kitárná a
                  szívét, hogy úgy olvassunk benne, mint a nyitott könyvben, hallgatással tetézi a
                  bűnt, amit elkövetett. Beszélj!</p>
               <p>Misi azt gondolta e pillanatban magában, hogy “ti mindnyájan elébem fogtok jönni,
                  s csókolni fogjátok a kezemet, ha én híres ember leszek”, és hangosan azt
                  mondta:</p>
               <p>- Tanár úr, kérem, én nem csináltam semmit!</p>
               <p>S mikor ezt mondta, s hallotta a saját hangját, akkor szégyellte, hogy ilyen
                  taknyos gyerek, és ilyeneket mond, ahelyett, hogy valami szépet és nagyot
                  cselekedne.</p>
               <p>- Mióta tanítasz Doroghyéknál?</p>
               <p>Misi gondolkozott; nem emlékezett rá.</p>
               <p>- Még csak egyszer kaptam náluk fizetést.</p>
               <p>- Úgy. Hát te a fizetésen keresztül emlékezel? Nagyon helyes. Mennyi a
                  fizetésed?</p>
               <p>- Két forint.</p>
               <p>- Egy hónapra?</p>
               <p>- Igen.</p>
               <p>- Osztálytársadat tanítod?</p>
               <p>- Igen.</p>
               <p>- Mire?</p>
               <p>- Számtanra és latinra.</p>
               <p>- Egyébre nem?</p>
               <p>- Nem.</p>
               <p>- Földrajzra, magyarra, semmire?</p>
               <p>- Nem.</p>
               <p>- Szóval, tefelőled minden egyéb tárgyból megbukhat?</p>
               <p>Misi hallgatott.</p>
               <p>- No de hát ez persze nem tartozik most ide - szólalt meg egy másik tanár.</p>
               <p>- De igenis, idetartozik - szólt az elnök -, mert az határozza meg az erkölcsi
                  felfogását: önző, követelő, anyagi érdekkel telített lélek. Hogy ismerkedtél meg,
                  s milyen viszonyban voltál a növendéktársad testvérnénjével, hogy is nevezik,
                  Bellával?</p>
               <p>Misi szemöldökét felhúzza magasra.</p>
               <p>- Jóban - mondta csendesen.</p>
               <p>- Hogyhogy?</p>
               <p>- Kérem szépen, az igen jó leány - mondta Misi.</p>
               <p>- Jó leány! - kiáltott fel a professzor. - Egy leány, aki az erkölcsi
                  romlottságnak akkora fokára süllyedt, hogy megszökik egy sikkasztóval, az neki jó
                  leány! Na, hát beszélj, beszélj, ne kelljen mindent harapófogóval kihúzni
                  belőled!</p>
               <p>De Misi lesütötte a szemét, s nem szólt. Az egész olyan tétovának s bizonytalannak
                  látszott előtte, érezte, hogy ezek az emberek hiába felnőttek és okos emberek,
                  mégsem fognak meg­tudni semmit; hogy lehet megismerni valakinek a lelkét, ha
                  ellenségesen, gyilkos szán­dékkal akarnak rést ütni bele, és úgy feszegetni ki
                  titkait; ó, istenem, ha volna valaki, aki előtt kiönthetné szívét, négyszemközt és
                  ártatlanul s odaadással. Elnézett az ablak felé, s szemei csüggedten meredtek el a
                  homályos és pókhálós ablakrámán, amely sivatag volt és sivár, mint az ő élete.</p>
               <p>- Engedje meg, kolléga úr, hogy én intézzek kérdéseket hozzá.</p>
               <p>- Tessék.</p>
               <p>- Mondd csak, fiam, mondd csak gyermekem - szólott a fekete szakállas ember, aki
                  most hozzáfordult -, hogy vetemedhettél te arra... mégis nem kis dolog, hogy azt a
                  reskontót eladd pénzért, értsd meg, pénzért eladni, tíz forintért eladni azt a
                  reskontót! Ezt neked érezni kellett, hogy ezt nem szabad!... Miben bíztál, abban,
                  hogy úgyse húzzák ki!?...</p>
               <p>- Én nem adtam el!</p>
               <p>- Megállj csak, jól van, te azt mondod, nem adtad el; akkor miért hazudtál az
                  öregúrnak, hogy a budapesti lutrira tetted, és nem a brünnire, és a brünni
                  számokat nem olvastad fel neki?</p>
               <p>- Nem volt benne az újságba, tanár úr.</p>
               <p>- Ne hazudj!...</p>
               <p>- Nem volt benne.</p>
               <p>- Ne feleselj! Jobb lett volna, ha nem adtad volna el! De eladtad! Eladtad,
                  gazember! Ne hazudj a szemembe, kis gazember, mert úgy váglak pofon, hogy
                  kibicsaklik a nyakad! Hogy mersz nekem itt szemtől-szembe hazudni?!... Miféle
                  gyerek vagy te? Mi az apád?</p>
               <p>Misi hallgatott.</p>
               <p>- Nem hallottad? Mi az apád?</p>
               <p>- Ács.</p>
               <p>- Na, meglátszik! Így nevelni rá a hazugságra... Ez bele van trenírozva a
                  hazudozásba. Miféle anyja, apja van az ilyennek?</p>
               <p>Misi erre a szóra merev lett, s a fogát összeszorította s úgy nézett izzó
                  pillantással a tanárra, hogy majdnem felszúrta azt. S a tanár, aki néhány perccel
                  előbb még édeskés pillantással akarta lekenyerezni a gyereket, s mézes szavakat
                  keresgélt, hogy önmaga ellen tanúságra bírja, most parasztdühvel kelt ki magából,
                  s a gyerek pillantásától felbőszítve felugrott a helyéről:</p>
               <p>- Te alávaló! Nem reszketsz előttem, te gaz lélek! kitépem a füled, te...</p>
               <p>De Misi már úgy állt, mint egy vascövek, állkapcsát összeszorította, s orrcimpái
                  kitágultak, mint a lihegő lóé, fakó arca még fakóbb lett, s úgy nézett ki, mintha
                  egy pillanat múlva kész volna nekimenni a tanárnak.</p>
               <p>- Teljesen romlott erkölcsi karakter - mondta az elnök türelmetlenül -, azt én az
                  első tekintetre megállapítottam. Csak ilyen előfeltételek mellett magyarázható meg
                  emberileg a bűncselek­vényeknek az a szövevényes halmazata, amely előttünk áll, s
                  amely nem egy tizenegy-tizenkét éves gyermeknek, de egy kipróbált és rafinált
                  gonosztevőnek is becsületére válnék.</p>
               <p>- Kár, hogy egy jeles tanuló ilyen kutyafog!</p>
               <p>- Jeles tanuló, jeles tanuló - mondta az elnök -, az ész, az egyformán lehet az
                  isten adománya s az ördög ajándéka. Az a kérdés, mi lakik a szívben, s nem az,
                  hogy mi az agyban. Romlott szívvel a legeszesebb ember sem fog az emberiségre
                  áldásos cselekedeteket elkövetni, jó és nemes lélekkel azonban a legkorlátoltabb
                  ember is hasznos tagjává lesz a társadalomnak. És a debreceni kollégium
                  hagyományaihoz nem az illik, hogy világszerte híres gonosztevőket neveljünk, hanem
                  az, hogy e hazának hű és érdemes, erkölcsös és hasznos polgárokat istápoljunk.</p>
               <p>- Én nem akarok debreceni diák lenni tovább! - kiáltott fel Misi, mire általános
                  elképedés lett.</p>
               <p>- Debreceni diák!... Nem akarsz debreceni diák lenni?... Először is aligha rajtad
                  áll, bará­tocskám... és másodszor, még az akasztófán is büszke lehetsz rá, hogy
                  valaha bármely rövid ideig is debreceni diák voltál!... Gaznép!</p>
               <p>A hangjában valami rendkívüli áhítat és pietás, lelkesedés volt, amint azt a szót
                  kiejtette, hogy “debreceni”, amely szinte magasztos hevülettel töltötte el,
                  úgyhogy felállott az ünnepélyes­ségnek e pillanatában, s vele a többiek is
                  önkéntelenül felállottak, hogy mint az isten színe előtt dokumentálják azt, amit
                  ez a szó jelentett: Debrecen! Örökre feledhetetlen maradt ez a pillanat a gyermek
                  lelkében, mert a patriotizmusnak ezt a magas és izzó fokát soha többet az életben
                  sehol nem tapasztalta, s mint minden igaz és nagy érzés, valóban átragadt reá is,
                  és egyszerre szégyellte magát vakságáért és szerencsétlenségéért... hogy bár egy
                  pillanatra is el tudta veszteni a debreceniség egész lelket betöltő varázsát.</p>
               <p>De amint felállottak, egyszerre el is vesztették a vizsgálat eddigi formaszerű
                  nyugalmát, mozogni kezdettek, jönni-menni, párban beszélgetni, heves és ingerült
                  hangon szólottak az ifjúság romló erkölcséről, a haza jövőjéről...</p>
               <p>- Eredj ki - szólt aztán az elnök a gyereknek -, majd várj be, és majd hívatunk,
                  ha kellesz.</p>
               <p>Akkor a kisfiú az igazgatóhoz fordult, aki az egész gyűlésen némán volt jelen, s
                  azt mondta neki:</p>
               <p>- Kérem szépen, igazgató úr, azért jó fiúnak tetszik engem gondolni, ugye?</p>
               <p>Az igazgató egy pillanatra felkapta a szemöldökét, azután azt mondta:</p>
               <p>- Hm... Éppen azt akarjuk megtudni... Éppen ezt firtatják a professzor
                  urak!...</p>
               <p>A kisfiú lehajtotta a fejét s kiment, de szíve azért titkon mégiscsak az öregúrnál
                  maradt egy kicsit.</p>
               <p>Ahogy kilépett az ajtón, s még hallotta a heves beszélgetést, amely odabent újra
                  kitört, a tanterem ajtaján bejött valaki, akin az első pillanatban maga sem tudta
                  miért, csak éppen valami boldog, felfakadó örömben ismert rá az ő valakijére: a
                  nagybátyja jött meg, Isaák Géza, nagy barna bunda volt rajta, olyan úri nagybunda,
                  s keskeny kis fején fekete kis keménykalap volt, nagy, sötét szeme kutatva
                  pillantott körül, s ahogy felismerte kisöccsét, kitárt karral sietett hozzá.</p>
               <p>- Misikém - mondta, s a keblére ölelte.</p>
               <p>És a kisfiút, aki annyi időt töltött el idegenek közt, s nem mondta senki neki ezt
                  a szót, hogy Misikém... elöntötte a könny, s beleroskadt a
                  bátyja karjába, s belefúrta az arcát annak jéghideg bundájába, s szakadt, szakadt
                  belőle a zokogás.</p>
               <p>Soká, soká sírt: kimondhatatlan az a boldogság, hogy sírhat, valakinek a szívére
                  borulva, a bátyjának, az eszményképének, az egész család szemefényének, az édes jó
                  Géza bátyjának, akiről oly régen nem hallott hírt, nem kapott levelet, akire nem
                  is gondolt a nagy bajában, hogy az megjött, és megszabadítja őt...</p>
               <p>- Bántanak - fuldoklott ki belőle ez az egy szó -, bántanak, Géza bátyám...</p>
               <p>És az kesztyűtlen kézzel megsimogatta a fejét, s megcsókolta a homlokát, s nedves
                  szemmel nézett a szemébe: az ő nagy, dióbarna szeme is könnyel volt tele, ó, azok
                  a drága, nagy komoly szemek!</p>
               <p>- Édes kisfiam...</p>
               <p>- Nem leszek többé debreceni diák! - kiáltotta a gyerek. - Nem akarok többet!...
                  Bántanak!...</p>
               <p>És zokogott s csuklott és hörgött, és nem bírta elég erővel kiadni magából a
                  tajtékzó, lávádzó nagy feszültséget, ami annyi idő óta felgyűlt benne.</p>
               <p>A bátyja magához szorította, ölelte s szorongatta, kigombolt kabátjába vette a
                  didergő, reszkető, halálsápadt, kis szomorú fekete gyereket, aki a ruhát marta, s
                  az öklét véresre harapta, hogy elfojtsa a kínos zokogását.</p>
               <p> </p>
            
         </div>
         <div type="chapter">
            <head>TIZENKETTEDIK FEJEZET</head>
        
               <head>amelyben kiviláglik, hogy a kis Misi egész életében minden munkáját ugyanolyan
                  csodálatos és rendkívüli zűrzavarok és kétségbeejtő válságok között vitte végbe,
                  mint első kis versének költését</head>
               <p>- Maradj itt, fiacskám - szólt a nagybátyja kimondhatatlan szeretettel -, bemegyek
                  hozzájuk, te csak várj itt, csak várj itt szépen.</p>
               <p>Misi összekucorgott a középső padsorban, az első pad szélén, s remegett,
                  reszketett. A homlokát a kezére fektette, a hideg rázta, vacogott a foga, s a
                  vacogás taktusára egyszerre csak elkezdte mondani: Simonyi - óbester - kisgyerek -
                  korába... felmászott - eccera - veres­toronba... Magasvolt - a toron - magosa -
                  teteje - azegész - fedele - verebe - kkeltele - Simonyi - óbester - mintegy hős -
                  kiállott - ott látta - alatta - azegész - világot. - Azsebét - megtömte - verébfi
                  - ókákkal - nemcserél - nemostan - azegész világgal...</p>
               <p>Egyszerre megütődött, úgy rémlett neki, hogy szebb volt ez a karcerben, mikor
                  először kitalálta.</p>
               <p>Ijedtség fogta el... Mintha elveszített volna valamit. Valami kiesett...</p>
               <p>Újra kezdte mondani:</p>
               <p>- Lámmegmondtam - Angyalbandi - nemenjaz - alföldre... Betyároknak - zsiványoknak
                  - közibe - közibe... - Ez sokkal jobbnak tetszett neki, s próbálta: - trallalala -
                  trallalala - trallala - trallala...</p>
               <p>Kebelét megrakta</p>
               <p> verébfi- ókákkal,</p>
               <p> nemcserélne most az egész</p>
               <p> kerek - világgal...</p>
               <p>A homlokát erősen a pad széléhez szorította, s erőltette az agyát, hogy eszébe
                  jusson, a szemét behunyta, hogy fájt, s vicsorított hozzá:</p>
               <p>Kebelét megrakta</p>
               <p> apró verébfival,</p>
               <p> nem cserél most boldogságot</p>
               <p> a - kollégiummal...</p>
               <p>Hevesen elkezdett kacagni. A vers zörgött, zötyögött, de ez a gondolat, hogy ő
                  most nem cserélne, ő az üldözött, a bántott, a kínzott gyerek, az egész kint
                  ugráló vidám kollégiumi néppel... “Nem vers, de igaz!” (Tavaly Ilonka kisasszony
                  mesélt egy adomát Törökéknél, hogy volt egyszer egy úr, aki meg akarta tréfálni az
                  inasát, s azt mondta neki: Tudsz te verset mondani, Miska? Nem? Hát én mondok
                  neked egy verset.</p>
               <p>Hallod-e, te hebehurgya Miska,</p>
               <p> szeret engem a húgod, Juliska!</p>
               <p>És hozzátette, hogy: látod szamár, ez vers, de nem igaz. Erre azt mondta a
                  legény:</p>
               <p>Hallja-e a nagyságos úr,</p>
               <p> szeret engem a nagyságos asszony!</p>
               <p>És ő is hozzátette: tetszik-e látni nagyságos úr, ez nem vers, de igaz.)</p>
               <p>Ezen ő tavaly mindig nevetett, ha eszébe jutott, pedig nem értette, de most éppen
                  ilyennek tetszett neki a saját kádenciája: hogy nem cserélne a kollégiummal. Nem
                  vers, de igaz.</p>
               <p>Olyan soká nevetgélt, lehajtott fejjel, a homlokával a pad szélén, hogy a szeme is
                  könnyes lett, és olyan éhes, hogy hirtelen úgy érezte, kiesik a hasa. Aztán megint
                  a Simonyi óbester jutott eszébe, már ördög bánja, kicsapják, nem csapják, de
                  istenem, hogy lehetett elfelejteni azt a szépet:</p>
               <p>Százezer szárny csattog annak</p>
               <p> a szívébe...</p>
               <p>vagy hogy volt? Sehogy se bírta visszahozni, mintha nem is ő találta volna ki,
                  csak olvasta volna vagy álmodta volna, s mindjárt elfelejtette...</p>
               <p>Hirtelen ezen is nevetni kezdett; ilyen butaságot, az ember költ egy verset, és
                  azt is elfelejti... Azok a csúszómászók kiverték a fejéből odabenn.</p>
               <p>Csúnya, irigy csúszómászók,</p>
               <p> van ezernyi szárnyam...</p>
               <p> nézhettek utánam...</p>
               <p>ilyenek voltak valahogy benne.</p>
               <p>Előkaparta a mellénye zsebéből a ceruzát, de papírja nem volt. Csak egy kis
                  cédulát talált, de attól hevesen elkezdett a szíve dobogni, az édesapja
                  utalványának a szelvénye volt...</p>
               <p>Lehajtotta a fejét, s újra a padra borult, mintha porrá lett volna, összeesett,
                  megsemmisült. Hirtelen azt a fáradtságot érezte, az édesapja sorsát, az ő
                  szerencsétlenségét; most megsejtette, mi volt a kinyizsi baj... Olyan kicsire
                  gubbaszkodott, amilyenre lehetett... A nehéz porban cammogott hirtelen, a forró
                  homokon, mikor a múlt nyáron ételt vitt édesapjának Kinyizsre, s a mély homokban
                  térdig járt, s alig bírta a hőségen a lábát: most a dermesztő hidegben ugyanazt a
                  verejtéket érezte kiütni magán, amit a hő nyáron érzett... Szörnyű káromkodást
                  hallott, az egész teste végig iszonyodott, ahogy a kiskaput benyitotta, látta a
                  nagy fekete parasztot, aki ordítva emelgette az öklét, s két-három feketeruhás
                  parasztasszonyt, akik uszí­tották, s torkuk szakadtából acsarkodtak, s az édesapja
                  ott állott, olyan kicsi volt köztük s csüggedt...</p>
               <p>- Az isten így meg úgy... - röpködött az isten neve vastagon és durván, és
                  zuborogva, rotyogva a paraszt szájából, mint a trágyalé. - Százhatvankét forintért
                  vállalta, má kétszáztízet kiattam, még hun vagyunk!... Még se ódala, se ajtaja, se
                  semmi az isten...</p>
               <p>Mikor az édesapja meglátta őt, ahogy az ételhordó szilkével beállított,
                  ránevetett, mintha ez mind szélfúvás volna, oda se hederített nekik.</p>
               <p>- No, Gazsi - mondotta tréfásan, mert minden gyerekének szokása volt valami tréfás
                  nevet adni -, mit hoztál, krumplilevest?</p>
               <p>- Csirkebecsináltat - mondta ő.</p>
               <p>- Pszhő - tett valahogy úgy furcsán az édesapja -, csirkebecsináltat!... Várj csak
                  egy kicsit, megyek mindjárt veled - s hátra akart menni az udvaron, de a
                  parasztok, akiket egy percre megállított a veszekedésben a gyerek megjelenése,
                  most újra elkezdték:</p>
               <p>- Egy krajcárt se! Nem fizetek többet, maga becsapott, meglopott, maga
                  gazember!</p>
               <p>De az édesapja most egyszerre paprikamérges lett:</p>
               <p>- Fogja be a száját kend, mert úgy belevágom ezt a fejszét, valahol egy... Itt
                  hagyom, csinálja meg magának!... Dűjjön össze az egész, szakaggyon rá az...</p>
               <p>- Százhatvankét forintért vállalta!</p>
               <p>- Az isten a százhatvankét forintjával! Hát hol van az a százhatvankét forint?...
                  Többet megivott abból kend, mint én, mer én fizettem kendnek áldomást, de kend még
                  egy deci pálinkát se nekem! Itt a százhatvankét forintja a házába, ott a gerenda,
                  ott a szarufa, ott a zsindely, itt a munka! A guta döglessze meg a kendtek
                  százhatvankét forintját, tetvesek!</p>
               <p>- Vállalta, csinálja meg, ha vállalta, csinálja meg! Minek vállalta, ha nem tuggya
                  annyiból kicsinálni?! - rikácsolták az asszonyok.</p>
               <p>- Mit vállaltam én? Hun van az, amit én vállaltam, maguknak húsz centivel magasabb
                  fal kellett, tíz centivel nagyobb ablak kellett, dupla ajtó kellett, vastag
                  szarufa kellett, maguknak palota kellett, hiszen azt a görbe nyakát fel se tudja
                  emelni olyan egyenesre, hogy felnézzen a háza tetejére, valahun egy fogatlan
                  vénasszony! Ne járjon a szája már, menjen, haljon meg! Egy ilyen vénasszonynak már
                  nem kastély-, annak már a koporsóba a helye!</p>
               <p>Sok hallgató volt, nevették, az édesapja kézen fogta.</p>
               <p>- Gyer innen! - kiáltott rá, s elmentek az utcára, onnan a kocsmába, mire
                  odaértek, akkorra már az édesapja lecsillapodott, hogy nem hallották a tovább
                  folytatódó csatározást.</p>
               <p>De ő reszketett, a lába remegett, a szíve vert, s úgy gondolta, hogy a
                  parasztoknak van igaza, s az édesapja becsapta azokat, pedig úgy dolgozott nekik,
                  mint a tűz, három ember nem csinál meg annyit egy nap alatt, mint ő egy óra alatt,
                  hogy vág, emel, dob, rendez, ég a mozdulata, valami emésztő tűz lobog benne: mit
                  értik azt ezek a nehéz, tohonya, lassú mozgású népek, hogy áll, hogy áll az a
                  napszámos, pipa lóg a szájában, a csizmát alig mozdítja idébb-odébb: ember ez
                  is?... Az ő édesapja tízszer átfut a falun azalatt, míg az egy kosár földdel
                  végig­tehénkedik fel a padlásra... S mekkora fákat repít fel a tetőre, még reggel
                  semmi sincs sehol, estére olyan pár szarufák sora áll, be is van lécezve, s milyen
                  tehetetlen marhákkal kell dolgoznia... És azok a gazok, azért a pénzért: nem nézik
                  azok, hogy mit teremtett oda nekik a kis Nyilas mester, csak azt számították,
                  spekulálták a tompa eszükkel, hogy: a forint: a krajcár... Hogy mindent
                  megkapjanak, amit csak szemük, szájuk kitalál, de ők egy garassal többet ne
                  adjanak, mint ami ki volt alkudva, kupori, zsugori módon...
                  Saját magának dolgo­zott szegény, úgy dolgozott, mint saját magának a legkülönb
                  ember: ez igen, ezt elfogadták, ennek nevettek, hogy kaptak egy bolondot, aki
                  nekik így töri magát, hisz ők fizették a fát, az anyagot, a napszámot, látták,
                  hogy nem lop el belőle semmit, nem keres, és mikor a kimon­dott összegen túlment,
                  mert nem telt ki belőle: elkívánták volna, hogy a vállaló mester elmen­jen haza a
                  falujába, adja el a házát, a ruháját, az ingét s fizesse tovább az ő házuk
                  költségét... Emésztő düh s olthatatlan gyűlölet égett a gyermek lelkében most. De
                  akkor becstelennek tartotta az apját, s úgy gondolta, igenis, meg kellene tenni,
                  és inkább tönkremenni, minthogy ilyen csúfságot érjen...</p>
               <p>Néhány kanállal evett az apja jóízűen az ételből.</p>
               <p>- Na, egyél! - mondta aztán, s odatolta neki, és ő szemérmes restelkedéssel
                  mentegetődzött, mert azt szerette volna, ha elteszi magának estére vagy holnapra.
                  De rászólt: - Egyél te mókus, vagy odaadom ennek a cigánygyereknek! - Erre ő
                  gyorsan enni kezdett, mert tudta, hogy megteszi.</p>
               <p>És tessék, valahogy ugyanolyan bajban van most ő is, mint akkor az édesapja: íme
                  egész sereg vén ember, tanárok, férfiak ültek össze, hogy őt szidják, büntessék,
                  kicsapják. Végig­simította a homlokát, s azt mondta: - Jaj istenem, istenem - s
                  ebben a sóhajban benne volt a legnagyobb fáradtság: az emberek értelmetlenségével
                  való viaskodás kimerültsége...</p>
               <p>Mi az, mi az, ami megakadályozza az embereket abban, hogy egymást megértsék?</p>
               <p>Hát lehetetlen, hogy az igaz ember a sötét és buta emberek közt élni tudjon?... Az
                  édesapja egy perzselő tűzáradat, amely munkában ég, s olthatatlan sebességgel
                  teremt mindenki számá­ra valamit, amire másoknak szüksége van: s minden munkájának
                  a vége veszekedés, elégedet­lenség, felzúdulás... Ő ijedten s gyáván búvik el az
                  emberek szeme elől, s teljesen magába bújva, vackában, zugában, gondolatainak
                  csöndjében él, s kisgyerekül már akar valamit minden­kinek adni, tenni, gondolni
                  akar jó gondolatot mások számára: és íme, már a legelső lépésén ekkora felzúdulást
                  ébreszt...</p>
               <p>Nem, ez elintézhetetlen... Soha ezt ő megmagyarázni, kifejteni, világossá tenni
                  nem tudja, nem képes ő megvilágosítani az emberek elméjét, ez az eset rajta marad,
                  amíg él, el fogják emlegetni, míg emberek emlékezni tudnak...</p>
               <p>Nézte, nézte a ceruzáját, amely hatszögletű volt és kopott és rövid, és a két
                  oldala a végén le volt faragva, két egymással szemközti lapja, hullámosan, szépen:
                  s ez volt az ő jele, kézjegye a ceruzán, hogy ez az övé, nem is azért, hogy
                  megismerje, ha elvész, mert ha elveszne, ellopnák, ő nem kérné vissza, s ő el sem
                  árulná soha, hogy az övé, mint a kalapját, azt is megismerte a kertészlegény
                  fején, mégis őrajta maradt a gyanú, csak azért, hogy most, míg az ő tulajdona,
                  olyan legyen, amilyen senkinek sincs: senkinek a világon, csak neki van így
                  megfaragott plajbásza, és más senkinek... Kopogtatni kezdett vele, koppantgatni,
                  hogy: Simonyi óbester... mint egy hős kiállott... ottan látta körös-körül... az
                  egész világot!...</p>
               <p>Ah, nem így volt: szebb volt. Hogy lehetett elveszteni?... A fogát
                  összeszorította, s azt gondolta, az szinte dicsőség, hogy elveszett a reskontó,
                  patvar vigye a pénzt, a sok pénzt, az egész koffer bankót... de elveszíteni a
                  saját költeményét!...</p>
               <p>Didergett valami titkos kéjtől, hogy mégis volt egy verse, ami elveszett... ha el
                  nem veszett volna, akkor talán híres lett volna, tán egyszer az iskolában
                  tanították volna a tanárok, s beszekundázott volna, aki nem tudja elmondani...
                  megmagyarázták volna, hogy azt, hogy “százezer szárny” nem úgy kell érteni, hogy
                  valóságos madárszárnyak... hanem izé...</p>
               <p>Bentről hangokat hallott, erre elszorult a szíve, de nem tudta, miért, egészen meg
                  volt könnyebbülve, istenem, mit búsul, hisz már nincs baj: itt van Géza bátyám!...
                  Megvan a megváltás... itt a megváltó... hisz már nem az ő gondja, hogy mi történik
                  tovább, levette a válláról a felelősséget valaki... és úgy hasonlított most a Géza
                  bátyám arca a jó Jézus Krisztu­séhoz, épp olyan szelíd jó szakálla van, barna
                  szakálla, erős szeme, ami átlát a szíveken és mindenható... Magára veszi most,
                  kideríti most a bűnt, hogy nem bűn, hanem erény... Így jó, ha van, aki az emberről
                  leveszi a felelősséget, így jó... hogy felegyenesedik az emberi lélek az ő
                  dicsőségében, s aki előbb sárral lett dobálva, most tisztán és dicsőségesen
                  fehér...</p>
               <p>Kijöttek a tanárok zsibongva, s ő már úgy állott fel, szinte átszellemülten
                  dideregve.</p>
               <p>- No, szegény kis nebuló - mondta az igazgató erős katonahangján - mindig mondtam,
                  mit kerítenek ilyen nagy feneket ennek a szamárságnak... Nézzetek rá! sugárzik
                  róla a becsü­letesség...</p>
               <p>Misinek arcát elöntötte a könny.</p>
               <p>- Jó tanuló, jó munkás, pénzkereső gyerek: büszke lehet a szegény édesapja rá...
                  No, sebaj, fiam, csak ezután megbecsüld magad...</p>
               <p>Sápadtan, pirosan, ijedten s álmélkodva állt fel Misi, de a tanárok tovább is
                  sötétek, gonoszak, idegenek voltak, mintha nem lett volna ínyükre a szerencsés
                  befejezés: a kövér, pohos krump­lifejű tanár olyan vállveregetően nézett rá, hogy
                  ő megint csak nem bírta róla levenni a szemét az utálattól, még mikor tovább ment,
                  még mindig utána nézett, hogy tovább utálhassa. Mért nézte ezt a tanárt oly
                  elökröndöző undorral, szegényke nem is tudta, milyen tehetségtelen történész volt
                  e professzor, csak később tudta meg, hogy Bethlen Gáborról milyen iszonyúan ostoba
                  írásokat írt ez a hájfejű, aki rothadt elteltséggel nézett mindent a világban, ami
                  ész, szív és erő. Az elnök egészen megváltozott jóakarattal nézett rá, ez rendes
                  ember volt, olyan, amilyennek kell lenni: ha szid, zsörtölődő, ha dicsér,
                  fecseg:</p>
               <p>- No, fiacskám, ezek után csak egy tanácsot adok, azt, ami benne van a kollégium
                  címerében: “Ora et labora!”... tudod, mit jelent ez? Imádkozzál és dolgozzál! Ezt
                  tartsd szem előtt: imádkozni s dolgozni, akkor a jóisten segítségét nem fogod
                  nélkülözni... Hát akarsz-e már debreceni diák lenni? - s körülnézett nevetősen a
                  kollégákon, mint aki tudja, hogy mitől döglik a légy, s egyúttal két kézzel
                  igazította meg cvikkerjét.</p>
               <p>De ekkor Misiből kigyúlt valami dac, megmerevedett, és rekedt lett, és azt
                  felelte:</p>
               <p>- Nem.</p>
               <p>Nagy konsternáció tört ki az egész társaságon, elképedve néztek a gyerekre, s
                  leginkább persze az elnök, aki egyszerre nem tudta elég nagyra nyitni apró
                  szemeit.</p>
               <p>- Neem?... - s szemöldökét olyan magasra húzta, ahogy bírta - És miért nem?!... -
                  rikácsolta el magát.</p>
               <p>Misi hallgatott. Már majdnem elkiáltotta magát, hogy csak:
                     nem!... - mikor a szeme a bátyjáéval találkozott, aki komolyan,
                  csodálkozva, de megértően figyelmeztetve s kérve pillan­tott rá... és az ő szeme
                  ott maradt a drága barna szemekben, a mély és mennybéli drága szem­párban, aki
                  mintha messze mesemessziből, a túlvilágról, ködökön, felhőkön, elmúlt élteken át
                  pillantott volna rá, s elbágyadt és ellankadt, s elvesztette erejét, s érezte,
                  hogy megrokkan benne az akarat, a gonoszság, elomlik az erő, a kegyetlenség, s
                  jóságra és türelemre válik, s mély szakadék szélén ingott és lebegett, s nem
                  mondta tovább, nem mondta, csak gondolta, suttogta, magában vacogta:
                  számtalanszor, hogy: nem... nem... nem... csak: nem!... csak: nem!... csak:
                  nem!...</p>
               <p>- Nem kell kínozni a gyereket! - mondta az igazgató. - És ha nem akar, nem akar...
                  Ember lesz a pataki diákból is, nemcsak a debreceniből, hogy a tatár vigye el!</p>
               <p>Erre ő még jobban összecsuklott s érezte, hogy a bátyja kézen fogja, jégdermedt
                  kezeit még hűvösebb kezébe veszi, s aztán elvezeti a sok beszédek és már
                  tűrhetetlen okos emberek közül...</p>
               <p>Vakon, mintegy szellemkézen ment... lépcsőkön fel, folyosókon tova.</p>
               <p>- Melyik az ágyad? - kérdezte a bátyja, mikor a coetusban voltak. Ő az ágyához
                  ment, s szeretettel simogatta fekvőhelyét.</p>
               <p>- Ez az én ágyam - mondta, s megérintette, mint éjfélkor koporsóját az ébredő
                  halott. - Ez az én ládám - mondta, s rátette ujjait a ládára, mint a fejfára -, ez
                  az én fiókom - és megkerítette virágfakasztó varázzsal debreceni diákságának
                  kopott sírkertjét, a zöld asztal elejét...</p>
               <p>Kihúzta a fiókot, hogy valamit kiszedjen belőle, maga sem tudta mit, csak
                  tétovázott a keze, az ujja a legszeretettebb szál virág után a sírhanton, s
                  hirtelen kiemelte a pergamenbe kötött könyvet, az üreset... és remegett tőle, mert
                  tudta, hogy a verset ebbe fogja... ah, nem fogja beleírni, nem, nem, mert akkor
                  elolvasnák, és megtudnák, és beszéd lenne róla, és a titkot elveszteni... azt
                  nem... és mégis ezt a könyvet vitte csak, a többi az mind vesszen el... mert csak
                  ez az egy a becses, a legbecsesebb, a fehér, a tiszta, a jövő életnek szimbóluma,
                  a könyv, amely sosem telt meg, mert soha az élet eleget, nagyot, belevaló méltót
                  hozni nem hozhat...</p>
               <p>De semmi mást nem vitt, csak ezt szorongatta, s ment bátyjával tovább, és a hátsó
                  lépcsőn mentek le a kollégiumból, a Nagytemplom felőli régi, szédítően magas
                  boltozatú lépcsőn, ki a világba.</p>
               <p>A zeneterem óriási kétszárnyú ajtaján taktusos éneklés szűrődött ki, s a szíve
                  megzajdult: soha többet oda bejutni nem fog ő, és soha többet nem lesz debreceni
                  diák... a kín fullasztotta be, mikor lement a lépcsőn, hogy azon többet vissza ne
                  forduljon, minden fokon egy hulló könnycseppjét ejtette el, így szállt, lejjebb,
                  lejjebb a mélybe, a mélybe, s már nem debreceni diák...</p>
               <p>Az első emeleten a prepák hegedültek, a szívébe sikított az édes jó cincogás, ami
                  az őszt olyan kimondhatatlanul különössé tette, a bicegő skálák, s a kezdő kezében
                  ijedten sikító szegény hegedűk... és ő többet már nem debreceni diák...</p>
               <p>Most hirtelen szemébe tűnt a nagy szemétláda, a szürke óriás tölgyszekrény, amely
                  mögött örökre ott lakik a Böszörményi bicskája... s megrándult a karja, s
                  szeretett vón odatérdepelni, mint a templomban, s a homlokát a földre tenni a
                  bűnbánattól bűneiért, és... kikotorni... s elvinni a bicskát... emlékül, hogy ő
                  volt debreceni diák.</p>
               <p>Lejjebb a féllépcsőn megismerte a helyet, ahol a dinnyét megette az ősszel, hogy
                  ne kelljen másnak adni belőle, senkinek, s a földszinten a nagydiákok könyvtárát,
                  ahonnan könyveket cipelt Nagy úrnak, A debreceni
                  lunátikust, ó, istenem, Nagy úr... a kis púpos, jó ember, s a magyarok
                  dicsőséges ősi eredete, mind megmarkolta a szívét, hogy azt hitte meghal, mire
                  kiérnek a kapun, s még ráadásul e pillanatban felcsendül a csengő, és ő
                  összerezzent: a Csokonai csengője, amivel őt kiharangozzák a kollégiumból...</p>
               <p>Csak tizenkét órát csengettek, s ő kint volt egy ugrással, lent a téglajárdán, ott
                  nagyot lélegzett, kinyílt a tüdeje, s teleszívta magát: még az imént elnyomott kis
                  szenvedő debreceni diák, most felszabadult, boldog ember az emberek között...</p>
               <p>Röpülve ment keresztül a városon a bátyja hűs kezén, szellemkéz biztos
                  erején...</p>
               <p>És mikor a Pongrác-bolthoz értek, egyszerre csak ijedten visszanézett, úgy érezte,
                  a Nagy­templom magasba emeli piros sapkáját, s azzal, mint süveggel gyerek a
                  lepkét, egy nagy kiáltással leborítja őt: ezen a helyen, ahol minden s annyi
                  történt vele, az öregúr kapuja előtt, s a divatkereskedés, ahol Bellát látta, s
                  ahol a fiúval veszekedett, s a sivatag tér szörnyűsége, a rádőlő templom árnyéka,
                  harangkongás... elszédült, s ájultan hullott a járdára.</p>
               <p>Még mikor a kövön feküdt, a jeges aszfalton, nem vesztette el az eszét, emlékébe
                  villant, hogy milyen forró volt ez az aszfalt, mikor az a mezítlábas belépett,
                  akinek a lábnyoma most is ott van a Nagyvárad utca felé, a vasút felé, Bella
                  elutazott, ó, jaj, szegény Bella... Vajon az ő lebukásának nyoma itt marad a hideg
                  aszfalton... és Debrecen utcáin?... - s mosolygott.</p>
               <p>Csak az ágyban tért magához, igen rossz és kínos emlékek közt, az ajka tüzességét
                  érezte és a lehelete forróságát, és a hosszú, hosszú vergődés nyomorúságát, a vére
                  úgy dolgozott, mint a gőz a kazánban, gépész nagybátyja tüzesgépjében, egyszer
                  hallotta titokban, hogy az édesapja birtoka azért úszott el, mert elárverezték,
                  mert a tüzesgép felrobbant az alföldön, de nem csak úgy magától, hanem mert
                  felrobbantották... s emiatt licitáltak el mindent, a Tisza-parti kis faluban, a
                  nagy diófákat és a szilvásokat, ahol hetekig főzték ősszel a lekvárt, s ők
                  koldusok lettek s földönfutók, akik féltek a csendőr kakastollától és a váltó
                  nevétől és a pálinka szagá­tól... és ő most úgy félt, hogy neki most fel kell
                  robbannia, mint annak a kazánnak, és el kell pusztulni, az édesapja élete is itt
                  van az ő betegségében, és hogy az ő életét is felrob­bantotta az alföldi robbanás,
                  és az apja őseinek nagy szerencsétlensége, a jobbágyok, a földesurak rajtuk
                  feküdtek, míg csak ki nem robbant a világ... Jaj...</p>
               <p>Mikor jobban lett, piros narancsot hozott neki a bátyja, vérbélű narancsot kettőt,
                  s ő kezébe vette és gyönyörű volt, ő sose mert venni, ki volt téve a Leidenfrost
                  kirakatába “vérbélű narancs”, de sajnált érte darabjáért három krajcárt!... s
                  virágot is hozott neki, s eszébe jutott, hogy ő már volt egyszer ilyen beteg: a
                  meneküléskor, mikor a szülei szekéren futottak, a Tisza-partról messze, más
                  megyébe, homokra a fekete földekről... s ő meg az öccse, ketten betegen feküdtek a
                  nagybátyjánál, a gépésznél vereshimlőbe, s azt írta a bácsi az édesapjának: “Sógor
                  a gyerekeid betegek, gyere értük, mert én nem vállalom!” - ilyen kegyetlenül, és
                  az édesapja eljött, akkor is nagy tél volt, és betoppant, s csinált neki csergő
                  játékot dióhéjból, doboló játékot, s nem vitte el őket, mert biztosan egy
                  krajcárja sem volt... és vajon most van-e?</p>
               <p>Sokat sírt, befelé fordulva a falnak...</p>
               <p>Egyszer eljöttek hozzá Orczy meg Gimesi, mikor egyedül volt, s nem volt otthon a
                  bátyja.</p>
               <p>Nagyon örült és nagyon izgatott lett. Kezet fogott velük, s büszke volt, ilyen
                  szép ágyban fekszik a szállodában, meleg szobában, mint a gőzfürdő, s az éjjeli
                  szekrényen orvosságos üvegek vannak s poharak, ezüstkanál, és beteg!</p>
               <p>- Szervusz, Misi.</p>
               <p>- Szervusz, Orczy.</p>
               <p>- Szervusz.</p>
               <p>- Szervusz, Gimesi.</p>
               <p>- Hát hogy vagy?</p>
               <p>- Hát csak jól.</p>
               <p>- Hát én olvastam a Török úr levelét, amit írt a rendőrségnek, te olvastad?</p>
               <p>- Én nem olvastam.</p>
               <p>- Hát hogy bevallja, hogy ő lopta el a zsebedből a reskontót.</p>
               <p>- De mikor?</p>
               <p>- Mikor mutogattad náluk, az apjáéknál.</p>
               <p>Misi visszagondolt, az lehetséges. Mert nem adta vissza.</p>
               <p>- És azt is megírta, hogy a tíz forintot akkor dugta a zsebedbe, amikor a
                  pakktáskát letetted.</p>
               <p>- Igen, azt gondoltam.</p>
               <p>- És százhúsz forintot kapott a trafikban, és abból tíz forintot neked adott,
                  negyven forintot elköltött ruhára Bellának, ez ötven, tíz forint egyébre, az
                  hatvan, húsz forintba került az út, az nyolcvan, tíz forintot adott Bellának,
                  mikor a hercegékhez ment, az kilencven, a kocsit is ő fizette ki, az két forint és
                  csokrot is vett háromért, az kilencvenöt és a többit ellumpolta, és az utolsó
                  tizenöt krajcáron vett három levélbélyeget, s megírta bűneit egyben az apjának,
                  egyben a te bátyádnak, s egyben a rendőrségnek, s akkor bele akart ugrani a
                  Dunába, de nem ugrott bele, mert hideg volt a víz biztosan.</p>
               <p>Orczy és Gimesi nagyot nevettek, de Misi folyton csak azt mondogatta elhűlve:</p>
               <p>- Százhúsz forint, százhúsz forint... ez az egész?</p>
               <p>Szörnyen le volt hangolódva: százhúsz forint az egész... Akkor mivel volt tele a
                  pakktáska?...</p>
               <p>- De nem baj, mert kifizették - mondta Orczy - az egészet! Már Pósalaky úr meg is
                  kapta a hatvan forintot és a te bácsid az ötven forintot, mert tízet már kaptál,
                  azt beleszámították. De a te Géza bácsid nem fogadta el, mert Törökék szegények és
                  ő sok jóval tartozik nekik - azt mondta. Mert Török tanító fizette ki, hogy a fia
                  becsületét megmentse.</p>
               <p>Misi, savanyú volt a szája, úgy hallgatta. A fiúk sokat beszélnek, az egész iskola
                  tudja, hogy ő nem akar többet debreceni diák lenni, és ez nagyon tetszik
                  mindenkinek.</p>
               <p>Akkor megérkezett a Géza bátyja, s megkérte a fiúkat, hogy most hagyják magában
                  Misit, mert megint láza lesz.</p>
               <p>Másnap eljött Viola Sanyival. Viola nagyon sírt, s bocsánatot kért Misitől, s meg
                  is csókolta, azt mondta, hogy “Bella csókoltatja az ő kis poétáját” (ettől Misi
                  lángvörös lett), és hogy Bella nagy szerencsét csinált, a hercegéknél van, és már
                  küldött is ezer forintot, a vonatról rögtön kocsiban a hercegékhez ment, s a tanti
                  nagyon szépen fogadta, és nagyon szereti, s rá fogja hagyni az egervári uradalmat,
                  mert nagyon hasonlít a meghalt lányához, és az kilencezer hold, s most már meg van
                  alapítva a szerencséjük, és most már Sanyi Pestre megy tanulni, ha itt megbukik,
                  és egyetemi tanárt vesznek mellé nevelőnek!</p>
               <p>Misi ezt mind úgy hallgatta, mint az álmot, s újra nagy láza lett.</p>
               <p>Egy hét múlva már jobban volt, fel is kelt, de maga is nevetett egy kicsit rajta,
                  elfelejtett járni, csak úgy szédelgett, mint az őszi légy.</p>
               <p>- Mikor megyünk a kollégiumba... - kérdezte egy este a bátyja váratlanul - órára?
                  - tette hozzá szelíden.</p>
               <p>Misi lesütötte a szemét, igen halkan mondta:</p>
               <p>- Soha.</p>
               <p>Soká hallgattak. A tűz világított, s kint a kis gőzös tutult.</p>
               <p>- Akkor mi lesz belőled? - kérdezte a bátyja egészen halkan.</p>
               <p>Misi sokáig hallgatott, nem merte kimondani, ami a szívén volt, csak lesütötte a
                  fejét.</p>
               <p>- Hát mi akarsz lenni, édes fiam? - kérdezte a bátyja újra.</p>
               <p>Misi hirtelen azt mondta:</p>
               <p>- Az emberiség tanítója.</p>
               <p>Újra hallgattak soká.</p>
               <p>- Tanító: tanulás nélkül még senki sem lett!... - szólt a bátyja.</p>
               <p>Misi elszégyellte magát, hiszen ő akar tanulni, nem is tanulni: tudni!... Tudni
                  akar ő: mindent, amit ember tud, s megrémült, hogy most elárulja magát, a titkot,
                  amit senki se tud, még ő maga sem akar önmaga előtt sem tisztázni... amit senkinek
                  se tudna megmondani, talán csak az édesanyjának, hogy: “költő”...</p>
               <p>- Hogy gondolod, Misikém - szólt édes tréfájával a bölcs bátyja - csak úgy
                  elindulsz és mégy az úton, és aki szembejön az élet országútján, azt mindjárt
                  tanítani kezded?</p>
               <p>Misi lehunyta a szemét titkos mosollyal:</p>
               <p>- Igen.</p>
               <p>A bátyja fél szemmel, mosolyogva nézett rá.</p>
               <p>Sokára a jószagú szivarját kivette a szájából, s azt mondta erélyesebb s rendesebb
                  hangon:</p>
               <p>- Én úgy gondolom, legjobb lesz, ha eljössz abba az iskolába, ahol én tanítok, és
                  ott majd tanulsz, odáig amíg mind megismered a declinátiókat és conjugátiókat és
                  mindent, amit mások tudnak, hogy te is tovább taníthass másokat.</p>
               <p>Soká csendben ültek, Misi lassan sírt és boldog volt, és örült, hogy így lesz.
                  Akkor azt mondta a bátyja nyájas szelídséggel - mint egy lelki biztató hang, mely
                  a szívet feloldja a zárakból, s kiteríti az isten színe elé:</p>
               <p>- Vagy más egyébre akarod te tanítani az emberiséget?</p>
               <p>Misi lopva nézte, nézte a bátyját, újra könny öntötte el a szemét, s
                  összekuporodott, mint egy kis giliszta, s egészen halkan és egészen csendesen azt
                  rebegte:</p>
               <p>- Csak arra, hogy légy jó... légy jó... légy jó mindhalálig...</p>
               <p>S fejét leejtette, s márványszínű lett a szoba, s egyszerre kimondhatatlan vágy
                  fogta el: menni, elmenni innen abba az iskolába, ahol már ő tanít... ő... a drága,
                  az édes jó bátyja... az égbe... az égbe... mert az maga az ég...</p>
               <p> </p>
               <p>.oOo.</p>
               <p> </p>
            
         </div>
      </body>
  </text>
</TEI>
