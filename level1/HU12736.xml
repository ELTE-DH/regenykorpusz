<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU12736" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>A gazdag ember</title>
				<author>
					<persName>
						<surname>Aszlányi</surname>
						<forename>Károly</forename>
					</persName>
				   <date from="1908" to="1938">1908-1938</date>
				   <idno type="VIAF">109684117</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">49818</measure>
				<measure unit="pages">109</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>A gazdag ember</title>
				   <date>2014-04-10</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/12700/12736/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Szabó Attila</name>
					   <name>Uri-Kovács József</name>
					</respStmt>
					<bibl type="printSource">
					   <title>A gazdag ember</title>
						<author>Aszlányi Károly</author>
						<pubPlace>Budapest</pubPlace>
					   <publisher>Nova</publisher>
						<date>1938</date>
					   <ref target="https://mek.oszk.hu/12700/12736/"/>
					</bibl>
				</bibl>
				<bibl type="firstEdition">
				   <title>A gazdag ember</title>
				   <author>Aszlányi Károly</author>
					<date>1938</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-10-05"/>
		</revisionDesc>
	</teiHeader>
	<text>
		<body>
         <div type="chapter">
            <head>ELSŐ FEJEZET</head> 
            <p>amelyben egy gazdag fiatalember nyilvánosan
                  unatkozik</p>
            <milestone n="1" unit="startSubChapter"/>
               <p rend="head">I.</p>
               <p>Üreghy Zoltán háztartását a nagynénje vezette, Krisztina néni. Ő vitt némi
                  rendszert a fiatalember életébe; de most augusztus volt és Krisztina néni
                  Heringsdorfban nyaralt és bridzselt. Üreghy Zoltán ezidőben teljesen
                  szabálytalanul élt, miután nem volt semmi cél és semmi ok és semmi irányelv az
                  életében. Öt éve már annak, hogy doktorált, - mert a tanulmánynak akarta szentelni
                  életét. De csakhamar rájött arra, hogy a tudománynak nem kell az ő élete. Volt egy
                  idő, amikor körülnézett, hol és hogyan tehetne jót az emberekkel. De ez igen nehéz
                  feladatnak bizonyult. Az igazi tragédiákat éppoly nehéz megtalálni a nagy
                  nyüzsgésben, mint amilyen nehéz kikerülni a tolakodó áltragédiákat. A politikától
                  irtózott, mint minden ember, aki képtelen ugyanazt gondolni, amit a tömeg. Két
                  milliót örökölt, de nagybátyja, Üreghy Ödön, még nála is gazdagabb volt. Ez az
                  Üreghy Ödön reggeltől estig dolgozott, hogy továbbra is növelje vagyonát. Zoltán
                  nem értette a nagybátyját. Az ember vagy gazdag, vagy szegény. E két állapotnak
                  nincsenek közép és felső fokai. A gazdagságot fokozni, vagy a szegénységet
                  enyhíteni - megátalkodott rögeszme, a fehér civilizáció szemforgatása.</p>
               <p>Üreghy Zoltán nem volt ostoba; de a kellő mértékig érzelmes volt. Csakhogy a
                  veleszületett gazdagság éppúgy megakadályozta abban, hogy cselekvő életet éljen,
                  aminthogy a veleszületett szegénység is megakadályozta volna benne. Ez a jobb
                  sorsra méltó fiatalember unatkozott.</p>
            <milestone n="2" unit="startSubChapter"/>
               <p rend="head">2.</p>
               <p>Boldogok a gazdagok, mert övék a Földnek országa. Csakhogy ez a boldogság relativ.
                  Ezért nincs igazuk a szociológusoknak, de az individualistáknak sincsen. Ahol
                  mindenkinek igaza van, ott senkinek se lehet igaza. A gazdagság állapotát okozó
                  anyagi feltételeket elvehetem A-tól és odaadhatom a szegény B-nek; csakhogy ebben
                  az esetben B lesz gazdag és A lesz szegény, a világban tehát semmi se változott.
                  Csak a lelki javak oszthatók végtelenül s Krisztus azért tudott kevés étellel sok
                  embert jóllakatni, mert a fizikai javakat lelkiekké változtatta. Amikor tehát
                  megírom a közismert fiatalember szerelmének valódi történetét - arra kérem az
                  olvasókat, hogy az ő gazdagságával szemben ne foglaljanak állást. Mert ha
                  szánalmat éreznek iránta, akkor igazságtalanok a szegényekkel s ha irigységet,
                  akkor a gazdagokkal szemben. Ne ítéljünk, hogy ne ítéltessünk. Az alacsony ember
                  ágaskodni, a magas ember hajuldozni kénytelen. De ki tehet róla, hogy alacsonynak,
                  vagy magasnak születik?...</p>
               <p>S a javíthatatlan társadalomjavítónak, aki azt szeretné, hogy minden ember
                  egyformán magas legyen, csak azt felelem: ha minden ember egyformán magas lenne,
                  akkor minden ember egyformán alacsony lenne.</p>
               <p>Azért ez nem antiszociális meggyőződés, hanem antimateriális meggyőződés.
                  Törődjünk valamit a lelkünkkel, bárha nem is hiszünk benne. Mert máskülönben
                  megtörténhetik az a csoda, hogy a teve átmegy a tű fokán, s a szegény ember nem
                  üdvözül.</p>             
            <milestone n="3" unit="startSubChapter"/>
               <p rend="head">3.</p>
               <p>A hosszú fehér Packard végigsiklott a Rákóczi úton s befordult a Dohány uccába.
                  Onnan a Károly körútra s némi kerülővel a Mária Valéria uccába. A kormánykeréknél
                  határozott arcélű, kékszemű fiatalember ült, aki cseppet se volt csinos, de arcát
                  rokonszenvessé tette valami védtelen és gyámoltalan kifejezés, amely onnan eredt,
                  hogy ez a fiatalember minden határozott törekvés nélkül élte életét. Mintha csak
                  azt várta volna, hogy valaki parancsolni kezdjen neki. Kocsija százhatvan
                  kilóméteres sebességgel röpülhetett volna, de csak harmincassal mászott; s ez
                  mindennél jobban bizonyította, hogy Üreghy Zoltán unatkozott. Jobbra és balra
                  nézelődve ült a kormánykeréknél s mindig valóságos megkönnyebbülést érzett, amikor
                  a forgalmi rendőr leállította a kocsiját, mert ilyenkor nem kellett azon
                  töprengenie, hogy merre menjen. Időnként hangosan énekelt a volán mellett, „Let’s
                  go slumming” - dalolta s ilyenkor mindenki ijedten bámult rá, aki a nesztelenül
                  csúszó kocsi közelében volt.</p>
               <p>Átment az Erzsébet-hídon Budára s a Lánc-hídon visszajött. Kiment a Vilmos császár
                  útra s belegabalyodott a mellékuccákba.</p>
               
            <milestone n="4" unit="startSubChapter"/>
               <p rend="head">4.</p>
               <p>Negyedóra multán megint egy mellékuccában járt, de a város másik oldalán.
                  Voltaképpen nem is tudta pontosan, hol van, mert erre még sose járt. Az ég kék
                  volt s az egyik oldala vakító napsütésben ízzott. Egyformán sárga, vagy szürke
                  házak álltak egymás mellett, mint az unott kötelességteljesítés merev jelképei. Az
                  üzletek kopott faportáljai s a sötét, főzelékszagú kapualjak pontosan beszámoltak
                  a környék vagyoni viszonyairól.</p>
               <p>Üreghy Zoltán mellkasára mázsás súllyal telepedett a fülledt meleg és az unalom.
                  Valósággal búskomor lett a céltalan séta folyamán. Bágyadt tekintete végigsiklott
                  a vígasztalan uccán s megakadt egy táblán:</p>
               <p>ZÁLOGKÖLCSÖNZŐ</p>
               <p>Ez a ZÁLOGKÖLCSÖNZŐ körülbelül olyan volt, mint a többi üzlet a környéken, csak a
                  kirakata volt nagyobb, - de ebben a kirakatban nem volt kirakva semmi. Sárga
                  vászonfüggöny takarta a kirakatablak háromnegyed részét.</p>
               <p>Üreghy Zoltán megállította a kocsit s a kormánykerék mellett cigarettára gyújtott.
                  Figyelmes pillantást vetett a zálogházra. Soha életében nem látott még zálogházat
                  belülről. Kívülről is alig - mert ha el is haladt mellette, egyszerűen lesiklott
                  róla a tekintete. Máskor. De most, ebben a sívár, még a napfényben is szürke
                  uccában a zálogház valósággal rikító szenzációnak tünt. Olyannyira, hogy Üreghy
                  Zoltán elhatározta, kimegy a járdára és benéz a zálogházba. Igen, be fog nézni és
                  megállapítja, milyen ez a zálogház belülről. Természetesen csak a kirakatablakon
                  keresztül néz be; az éppen elég.</p>
               <p>Kiszállt a kocsiból s elgondolkodva bámult az alacsony, gömbölyűorrú emberre, aki
                  éppen most lépett ki a zálogházból s pénzt számlált. Káromkodva.</p>
               <p>- Valami baj van? - kérdezte Üreghy bíztató mosollyal a gömbölyűorrú embert. Az
                  pedig homlokára tólta a sapkáját s a magas fiatalember arcába bámult.</p>
               <p>- Hét pengő huszat adtak, - mondta - pedig háromszor volt rajtam.</p>
               <p>Üreghy Zoltán gondterhelt arccal nézett le a sapkás emberre. Rokonszenves homlokán
                  ráncok keletkeztek. Kalapját ő is feltólta a homlokára, amelyet krémselyem
                  zsebkendőjével meg is törölt.</p>
               <p>- Hm! - mondta részvéttel. - Hét pengő húszat, pedig háromszor volt magán. Ők
                  biztosan nem hitték el.</p>
               <p>- Mit?! - kérdezte a gömbölyűorrú.</p>
               <p>- Hogy háromszor volt magán.</p>
               <p>- Nem is kérdezték, - felelte a sapkás és elindult. Meglehetősen piszkos embernek
                  látszott, de lehet, hogy ez csak látszat volt. Üreghy Zoltán nem tudta, miféle
                  tárgy lehetett az, ami csak háromszor volt rajta, de meg tudta érteni, hogy
                  mindössze hét pengő huszat adtak érte.</p>
               <p>Érdeklődése felébredt. Micsoda középkori folyamatok bújnak meg egy ilyen zálogház
                  életében? Az ember ilyen helyen bizonyára eladhatja a csontvázát. Már hallott
                  ilyesmiről. De mi történik, ha aztán a Dunába öli magát s a csontváza elsüllyed az
                  iszapban? Akkor a zálogház ráfizet.</p>
               <p>Hosszú és kényelmes lépteivel a kirakathoz ment s benézett. Semmit sem látott,
                  mert a napfény elvakította. Behúnyta és kinyitotta, ismét behúnyta és kinyitotta
                  a szemét s aztán megint megpróbált benézni. Most már kibontakoztak a körvonalak,
                  de azért jó darabig bámészkodott még, amíg tisztán látott mindent a helyiségben,
                  amelyet egy hosszú pult két egyenlő részre osztott.</p>
               <p>A pult előtt emberek ácsorogtak, csomagokkal a hónuk alatt s cédulákkal a
                  kezükben. A pult mögött székeken hivatalnokok ültek. Pontosabban két hivatalnok,
                  egy lány és egy altiszt. Üreghy Zoltán egyenkint jól megnézte őket; az arcukat és
                  azt is, hogy mit művelnek. Amikor a lányhoz ért a pillantása, akkor elöntötte a
                  vér és egész idegrendszere megrendült. Nem is volt ideje rá, hogy csodálkozzék
                  ezen, hiszen a lány szép volt, de Üreghy látott már szebbet is. Valami
                  kiszámíthatatlan és egészen egyéni oka volt annak, hogy Üreghy Zoltánt ennyire
                  megrendítette ez a látvány. Éppen elég nővel volt dolga éltében: pontosan
                  annyival, amennyit unalmában elbírt. De ez a lány valami éterien tiszta homlokával
                  s árnyékos szemeivel egy tizedmásodperc alatt felkavarta a fiatalember lelkét.
                  Kétségtelenül nem csak az életben ritka az ilyen százszázalékos megérzés, de még a
                  szerelemben is. Mégse lehetett kétséges, hogy ebben az esetben rendkívüli
                  találkozásról van szó. A lány üvegtollal írt s időnkint felnézett. De bár szemben
                  ült a kirakattal, ügyet se vetett a kívülről bámészkodó fiatalemberre. De akárkire
                  nézett hivatali okból, hosszú szempillái felemelkedtek s leleplezték
                  fátyolos-szürke szemeit. A haja ellenben vörösesbarna volt s egy tejfehér bőrű,
                  ovális arcot lengett körül.</p>
               <p>A fiatalember odakint elfordult az ablaktól, mert egy srác megnyomta az autódudát
                  s még ki is öltötte a nyelvét Üreghyre.</p>
               <p>- Van benne valami - mondta a fiatalember szórakozottan. Majd visszafordult s
                  arcát egészen az üveghez nyomta, hogy jobban lásson.</p>
               <p>Különös szépség lengte körül ezt a lányt. Fehér köpenyben olyan volt, mint egy
                  orvosnő, aki még csaknem gyermek. Vajjon mi történne, ha felállna? Talán
                  túlságosan alacsony, vagy sánta. De az is lehet, hogy púpos. Ez semmit se vonna le
                  az értékéből, mert az arca és tekintete elbűvölő, - de mégis megnyugtatná Üreghy
                  Zoltánt. Mert ebben a túl heves érdeklődésben van valami nyugtalanító, ezt be
                  kellett vallania önmagának, bárha tehetetlen volt a ténnyel szemben. A zálogház
                  üzemének lassú, módszeres folyamata olyan volt, mint egy hosszú gépies sóhajtás,
                  de ez a lány mindent elárasztott ragyogásával. És most felkelt a helyéről, hogy
                  valami cédulát nyújtson át egy bajuszos hivatalnoknak, aki előtt nagy halom
                  aprópénz feküdt.</p>
               <p>Nem, a lány középtermetű volt s a mozgása könnyű; alakja finom és tökéletes
                  arányban állt egyenes, széles vállaival. Üreghy hajlandó volt a végzet útmutatását
                  látni mindabban, ami ma délelőtt történt; kezdve azon a céltalan kóborláson, ami
                  ide vezette, egészen a lány felkeléséig, ami szinte pontosan akkor történt,
                  amikor a fiatalember azt kívánta, hogy bár felkelne.</p>
               <p>Ha pedig a végzet azt akarta, hogy felfedezze ezt a lányt, akkor miért ne akarná ő
                  maga is?! Kellemetlenül szédítő volt arra gondolnia, hogy végigélhette volna egész
                  életét anélkül, hogy ezt a felfedezést megtegye.</p>
               <p>Visszament a kocsihoz s lezárta; aztán fejébehúzta a kalapját s a zálogház
                  ajtajához ment. Végignézett önmagán: a világosszürke ruhán, amit viselt, a
                  szürkebetétes cipőn s gyűrűtlen kezein, amelyek hosszúak és keskenyek voltak.
                  Levette a kalapot a fejéről s bal zsebéből egy pár szürke keztyűt húzott elő.
                  Aztán, fokozódó szívdobogással és csökkenő öntudattal lenyomta a kilincset és
                  belépett a zálogházba.</p>
         </div>
         <div type="chapter">
            <head>
               MÁSODIK FEJEZET</head><p>amelyben Üreghy Zoltán megismerkedik a
                  zálogházi szokásokkal
            </p>
            <milestone n="1" unit="startSubChapter"/>
               <p rend="head">1.</p>
               <p>Mindabból, ami az utolsó félórában történt, önként következett, hogy Üreghy Zoltán
                  egyenesen a pult mögött dolgozó leány felé tartott. Sima és lustának-tűnő
                  járásával közeledett a Cél felé, amely elkápráztatta érzékeit. De most Üreghy és a
                  lány közt két nő állt, mégpedig hősi és ellenséges pózban, mintha csak el akarnák
                  zárni előle a kilátást s eleve tiltakoznának a megjelenése ellen. Az egyik
                  szakácsnő lehetett, a másik olyan özvegyasszony, aki szobákat ad ki albérletbe.
                  Üreghy Zoltán megkerülte őket s balfelől odakönyökölt a pultra, a lány elé.</p>
               <p>- Kintről láttam meg - mondta csöndesen - és bejöttem, hogy ha megengedi,
                  bemutatkozzam magának.</p>
               <p>A lány felnézett s szürke szemei nem annyira emberi, mint inkább hivatalos
                  meglepetést árultak el. Rögtön utána azonban arra az álláspontra helyezkedett,
                  hogy bizonyosan rosszul értette a fiatalember szavait s mindjárt a mögötte álló
                  asszonynak szentelte figyelmét.</p>
               <p>- Kiváltás? Átírás? - kérdezte halkan csengő hangon. A szemein mintha finom harmat
                  csillogott volna, amely szinte inkább csak ködnek látszott a hosszú pillák
                  mögött.</p>
               <p>- Tessék sorba állni! - mondta a szakácsnő, mérgesen rántva egyet saját derekán.
                  Üreghy ijedten hátrált s tanácstalanul nézett körül. Ha már bejött ide, okvetlenül
                  beszélni akar a lánnyal! Sóváran bámult a szakácsnőre, aki most ráhajolt a pultra
                  s vastag ujjai a finom lányarc előtt vöröslöttek... Vajjon milyen jogon beszélget
                  ez a nőszemély a lánnyal? Cédulát tart a kezében, a lány elveszi tőle s levág
                  belőle valamit... Zoltán megfeszített figyelemmel igyekezett megérteni abból
                  valamit, ami körülötte történt. S lassan kialakult előtte a kép: a várakozók első
                  csoportja átnyujtja tárgyait az első helyen álló kövér férfiúnak, akitől kis
                  cédulát kap, amellyel átkerül a lányhoz, aki a kis cédulát nagyobb cédulára és
                  pénzre váltja be. Ez volt tehát az útja-módja annak, hogy valaki törvényes úton
                  kerüljön a szürkeszemű lány színe elé.</p>
               <p>A fiatalember fellelkesült a saját éleslátásán. Fölényes pillantást vetett a
                  lányra - amely azonban kárbaveszett, mert a lány semmilyen pillantást nem vetett
                  rá, - s átsétált a kövér ember elé. Itt is többen álltak s erélyes férfihangok
                  utasították a sor végére.</p>
               <p>A kövér férfiú e pillanatban kopott télikabátot tartott a kezében.</p>
               <p>- Rongyos a nyaka! - mondta ki, mint egy halálos ítéletet. A pult előtt hosszú,
                  sovány fiatalember állt lógó orral s megütközve bámult saját télikabátjára,
                  amelynek nyakáról nyilván fel sem tételezett ilyesmit! Meg is jegyezte:</p>
               <p>- Nem tudom, mitől lenne rongyos.</p>
               <p>A kövér férfi átdobta a kabátot a pulton s a következő félhez fordult. A sovány
                  fiatalember felkapta a kabátot s elvonult, szitkozódva és keserű tekintettel.</p>
               <p>- Mennyit kér érte? - morogta a kövér férfi egy kakukos órára mutatva, amely nagy
                  csomó selyempapír mélyén díszlett. Kistermetű, keménykalapos aggastyán
                  felelte:</p>
               <p>- Húsz pengőt, becsüs úr.</p>
               <p>A becsüs egyáltalán nem mutatott meglepetést és teljes közönnyel felelte:</p>
               <p>- Négy pengő. Tetszik?</p>
               <p>Az öregúr sovány és hegyes orra megremegett. Méltatlankodva nézett a kövér
                  becsüsre.</p>
               <p>- Utoljára huszat adott érte.</p>
               <p>- Kicsoda?!</p>
               <p>- Kegyed! - felelte az öregúr. A becsüs dühödten nézett rá:</p>
               <p>- Még ötöt se, érti? Hogy képzel ilyet! Maga álmodik, öregem. Kell a négy pengő,
                  vagy nem kell?! Nincs időnk.</p>
               <p>- A multkor huszat adott rá, - ismételte konokul az öreg ember s átvette a kis
                  papírszeletet. Most már csak egy ember állt Zoltán előtt. Ez egy ezüst
                  cigarettatárcát nyújtott át a becsüsnek, aki már ismerős mosollyal üdvözölte.</p>
               <p>- Tizennyolc pengő! - kiáltotta a becsüs - ezüst tárca, hibás, százötven gramm, H.
                  B. monogrammal, zománcozva.</p>
               <p>Most hátulról odalökték Üreghy Zoltánt a pult elé s a kövér becsüs kifejezéstelen
                  arccal bámult rá. A fiatalember felsóhajtott.</p>
               <p>- Hm, - mondta.</p>
               <p>- Nos?! - kérdezte a becsüs. A fiatalember zavartan nézett körül, mintegy tanácsot
                  kérve.</p>
               <p>- Van szerencsém, - mondta.</p>
               <p>A becsüs vállat vont.</p>
               <p>Az egész üzem megállt. Az emberek türelmetlenül topogtak, a becsüs ujjaival dobolt
                  a pulton, a következő helyen ülő pápaszemes tisztviselő a levegőbe bámult s a
                  fehérköpenyes lány kezében megállt az üvegtoll. A napfény forró, poros kévékben
                  hullott be az olajbarna padlóra. </p>
               <p>- Nos, kérem, mi lesz?! - mondta a becsüs, hangjában türelmetlenül, de anélkül,
                  hogy a megütközést keltő fiatalemberre nézett volna. - Mit akar betenni?!</p>
               <p>A kérdő tekintetek, a feszült csend, még a lány finoman ívelt szemöldöke is azt
                  kérdezte:</p>
               <p>- Nos, mit akar betenni, mit akar egyáltalán, mire várunk?! S a fiatalember
                  lesütött szemmel mondta:</p>
               <p>- Nekem mindegy.</p>
               <p>- Ugy! - felelt a becsüs - hát csak határozza el hamar, vagy engedje át a
                  helyét.</p>
               <p>S a tekintete azt fejezte ki: ez az ember bolond, még pedig csendes bolond, aki
                  egyszerűen nem tudja, mit akar. Vannak ilyenek.</p>
               <p>Üreghy Zoltán hátranézett. Egy diák állt mögötte, órával a kezében. Megragadta az
                  ötletet s elővette a saját óráját. Duplafedelű arany Patek-óra volt. Átnyujtotta a
                  becsüsnek. Vajjon most mi lesz? Nem tudta, ez-e a helyes út? De a becsüs
                  megszabadította kétségeitől.</p>
               <p>- Duplafedelű aranyóra, Ü. Z. monogrammal, százhúsz pengő! Elég lesz?!</p>
               <p>- Tessék?!</p>
               <p>A becsüs fejcsóválva nézett rá.</p>
               <p>- Százhúsz pengőt kap az órájára, - mondta bátorítóan - elég, vagy akar
                  többet?!...</p>
               <p>Üreghy Zoltán felsóhajtott:</p>
               <p>- Nekem mindegy.</p>
               <p>Az ő kezébe is apró papírszeletet nyomtak s már a diák állt a helyébe. Ugy érezte,
                  mintha kifosztották volna. De ebben a pillanatban valami fellángolt benne. A lány
                  kifejezetten őt nézte s most felemelte a jobbkezét és intett neki!</p>
               <p>- Tessék! - mondta a lány, akinek gyöngyvirág illett volna a kezébe; azonban
                  üvegtollat tartott benne.</p>
         </div>
         <div type="chapter">
            <head>
              HARMADIK FEJEZET
            </head>
            <p>amelyben a fiatalember reményei
               elhervadnak</p>
            <milestone n="1" unit="startSubChapter"/>
               <p rend="head">1.</p>
               <p>A fiatalember bizonytalan léptekkel közeledett a pult azon részéhez, amely mögött
                  a lány ült. Szociális igazságtalanságnak látszott, hogy ez a lány ülni kénytelen,
                  amikor pedig a test lehető helyzeteinek ez a legsívárabbika egyáltalán nem illett
                  a lényéhez. Viszont Zoltán is kénytelen volt belátni, hogy a zálogházban nem
                  lebeghetett.</p>
               <p>- Kérem a számot! - mondta a lány s a fiatalember oktalan elégtételt érzett
                  afölött, hogy ime ez a szürkeszemű tündér máris kér tőle valamit. Vannak
                  tekintetek, amelyek többet fejeznek ki, mint a kísérő szöveg. Csakhogy a lány
                  tekintete még ennél a szövegnél is kevesebbet fejezett ki. Ugyszólván semmit.
                  Kétséges volt egyáltalán, észrevette-e, hogy Üreghy Zoltán egyedül az ő kedvéért
                  zálogosította el az óráját?</p>
               <p>Mindenesetre átvette a számot s valamit ráírt a zálogcédulára, amelyet a
                  pápaszemes dobott elé a pultra. Azután leszámolt a cédulára száztizenhat pengő és
                  negyvenhat fillért s az egészet odatólta Üreghy elé. A fiatalember felvette a
                  pénzt s a cédulát a zsebébe gyűrte. Azonban úgy látszott, hogy még maradni akar.
                  Ez a mögötte állóknak sehogy se tetszett. Nem volt ezekben az emberekben semmi
                  megértés a mások lelkiélete iránt. Lüktető izgalomban nyomultak előre állandóan
                  kis motyójukkal, amelyet úgy tartottak maguk elé, mint a marsallbotot. Üreghy
                  Zoltán sajnálta őket, de bosszankodott miattuk. Akkor még nem tudta, milyen
                  leckében fogja részesíteni őt ez a lány.</p>
               <p>- Bocsásson meg, hogy zavarom, - mondta, amint egy termetes asszony elé nyomult -
                  de mielőtt elmegyek, tudni szeretném, hol találom meg és milyen módon kívánja a
                  közeledést.</p>
               <p>A lány felnézett rá hideg pillantásával s - nem felelt. Üreghy várt, mert azt
                  hitte, gondolkodik a válaszon. De nem gondolkodott, hanem egyszerűen nem felelt.
                  Nem is akart felelni. A következő pillanatban sem felelt. - Menjen már innen! -
                  kiáltotta egy rekedt hang mögötte. - Mit akar? - szólt rá a becsüs a másik
                  oldalról. A fiatalember helyzete tarthatatlanná vált. Az a tény, hogy a zálogház
                  kliense lett, nem jogosította fel az ittmaradásra. Mennie kellett és semmit se tud
                  a lányról, - annyit se, mint amikor benézett a kirakatablakon. Mérgesen ment ki s
                  megállt a forró kövezeten.</p>
               <p>- Ugy! - mondta magában - nagyon büszke kis hölgy. - Persze, mert a zálogház nem
                  alkalmas arra, hogy az ember bemutatkozzék, de hogyan lehetne kinyomozni, kicsoda
                  és hol lakik?</p>
               <p>Beült a kocsiba s a volánra támaszkodott. Elhatározta, hogy itt marad a zárásig s
                  elkíséri a lányt. Fél egy volt s egy tábla szerint a zálogház nyolctól egyig tart
                  hivatalos órát.</p>
               <p>Ott ült tehát és várt. Százig olvasott, hogy hamarabb teljék az idő - de az idő
                  nem telt hamarabb.</p>
               <p>- Felesleges hangsúlyoznom - mondta önmagának - hogy ez csak egy szeszély.</p>
               <p>Ugyanekkor azt is érezte, hogy egyáltalán nem volt felesleges hangsúlyoznia ezt.
                  Mert ez egyáltalán nem csak egy szeszély - sokkal kellemetlenebb tünetei voltak.
                  Inkább a „hirtelen támadt szenvedély” elnevezés illett rá. De ki vallja ezt be
                  önmagának? A zálogház ajtaján ki és be jártak az emberek s az idő nem telt. Az idő
                  általában nem akkor telik, amikor az ember szeretné. Zoltán érezte, hogy nagyon
                  meleg van s hogy az idő rosszindulatú módon húzza önmagát a végtelenbe. - Ki tudná
                  megmondani - kérdezte önmagától a fiatalember - hogy szerencsés csillagzat alatt
                  születtem-e, ami a szerelmet illeti? Azok a nők, akik hajlandók voltak teljesíteni
                  a feltételeimet, nem szerettek engem, de én se szerettem őket. Ebből tehát se
                  rossz, se jó nem következik. Az igazi erőpróba most következik, mert ez a lány nem
                  csak az én, de a társadalom feltételeit se hajlandó teljesíteni. Hiszen a
                  társadalom elvárhat tőle annyit, hogy szóbaálljon velem, amikor én nem akarom
                  bántani. Talán az őserdőben vagyunk, hogy gyanakvással fogad egy tisztességes
                  arckifejezésű fiatalembert, aki eddig képességein alul szerepelt az életben? Nem,
                  ez a viselkedés nem illett be a fiatalember egyik teóriájába sem. Volt egy
                  barátja, a daipuri radsa, - akivel Luzernben élt együtt három hónapig s aki igazi
                  teoretikus volt. Ha valaki értett a nőkhöz, akkor a radsa értett hozzájuk s Zoltán
                  igaz részvéttel gondolt vissza rá.</p>
               <p>Lord Ibn Pasa Riz Abdul Hapaf radsa háromnejű volt. Mindenütt eltörölték a
                  többnejűséget, nála nem. Mondhatta volna: kérem, én feleségül vettem három
                  egyetlen szerelmemet, engem politika nem érdekel, kérdem, melyiket küldjem el
                  mostan, amikor egyformán únom őket? Mondhatta volna, de nem mondta. Lord Pasa
                  mindent elvből csinált, például elvből nem voltak elvei. Az a teóriája volt, hogy
                  a Nő összes rossz tulajdonságai megszűnnek, mihelyt ketten vannak. Három nő pedig
                  époly megbízható, mint egy férfi. Ha az embernek három felesége van, akkor nem
                  csalja meg az embert a felesége, mert mindegyik féltékeny a másik tisztességére és
                  irigyli a másik szeretőjét és mindegyik árulkodik mindegyikre. Lord Pasa a nagy
                  európai szállókban lakott három feleségével, melyek nem csalták meg, holott a nagy
                  európai szállók tele vannak nagy európai nőhódítókkal, akik legszívesebben olyan
                  nőkkel kötnek barátságot, akik nem csalják meg az urukat, te vagy az első eset,
                  drága, esküszöm.</p>
               
            <milestone n="2" unit="startSubChapter"/>
               <p rend="head">2.</p>
               <p>Lord Pasát tehát sem Leila, sem Titi, sem Margareth nem csalta meg. Másszóval úgy
                  Leila, mint Titi, mint Margareth hű volt hozzá. Lord Pasának ez nagyon jól esett,
                  nem azért, mert jólesett neki, hanem mert ellenkezésbe került volna az elveivel,
                  ha hagyta volna, hogy a feleségei megcsalják őt. Lord Pasa szerint a többnejűség
                  eltörlésével a társadalom kiadta a kezéből az utolsó sánszot, hogy valaha is
                  megoldhassa a nőkérdést. Bizonyíték erre Lord Pasa három felesége, melyek nem
                  csalják meg őt, sem Leila, sem Titi, sem Margareth.</p>
               
            <milestone n="3" unit="startSubChapter"/>
               <p rend="head">3.</p>
               <p>Lord Pasát a szeretői sem csalták meg, érdekes. Sem Amy, sem Bébé, sem Lulu. Hat
                  nő és egyik sem csalta meg Lord Pasát! Természetes, hogy Lord Pasa ezt nem találta
                  természetesnek. A nők ma már csak addig csalják egyik férfit a másikkal, amíg egy
                  olyanra akadnak, akit már nem érdemes megcsalni, olyan gazdag. A mai nőkben már
                  nincsen idealizmus. A nő szép, mert érdek nélkül tetszik, de a nőnek érdek nélkül
                  nem tetszik semmi. Szeretném tudni, miért csalnák meg a feleségei Lord Pasát,
                  amikor mindenük megvan? Természetes, hogy nem csalják meg, de Lord Pasa azt hiszi,
                  hogy azért nem csalják meg, mert hűek hozzá. Az igazság a középúton volt: ugyanis
                  megcsalták.</p>
               
            <milestone n="4" unit="startSubChapter"/>
               <p rend="head">4.</p>
               <p>Lord Pasa nem szeretett rájönni arra, hogy tévedett. Ha például rájönne arra, hogy
                  Margareth megcsalja őt Jimmy Hornerral, akkor ez felborítaná egész teóriáját. Lord
                  Pasa nagyon rosszul érezné magát, ha rájönne, hogy Margareth megcsalja és az egész
                  teóriája helytelen volt, tehát inkább nem jön rá. Inkább azt mondja: igaz, hogy
                  Margareth és Horner között van valami, de Margareth európai nő és éppen ezért azt
                  lehet mondani, hogy tulajdonképen. Mert az, hogy Titinek feltünően tetszik az a
                  szőke mixer, akivel éjjel szokott hazajárni, az nem jelent semmit, mert Titi
                  javíthatatlan rajongó, de Leila keleti származású lévén nagyon jól tudja, hogy az
                  európai férfiak beszéde üres fecsegés. És itt látszik meg, milyen igaza van Lord
                  Pasának: ha az embernek három felesége van, abból legalább egy mindig hű hozzá.
                  Mert hogy hű hozzá, az biztos.</p>
               
    
		   <milestone n="5" unit="startSubChapter"/>
               <p rend="head">5.</p>
               <p>Az biztos, hogy megcsalja, de miért?! Ez az éppen, ez bizonyítja a teória
                  helyességét: miért csalja meg? Mert a másik két asszony példája csábítja rosszra.
                  Ha tehát Titi és Margareth hűek lennének, akkor Leila is megmutatná, hogy ő még
                  hűbb tudna lenni. Tehát világos, hogy a teoria helyes: ha az embernek egy felesége
                  van és az hű, akkor az hű. Ha ellenben három felesége van és mind a három hű,
                  akkor mind a három hű. Amiből világosan következik, hogy a nő olyan, amilyen.</p>
               
            <milestone n="6" unit="startSubChapter"/>
               <p rend="head">6.</p>
               <p>De Lord Pasa nem érte be ennyivel. Ő a kutatók alaposságával vetette magát a
                  problémára, mert olyan teoriát akart konstruálni, amely megtámadhatatlan. Elvált
                  két feleségétől, amely megcsalta, maradt egy, amely szintén. Ebből világosan
                  következik, hogy Lord Pasának igaza volt: az embernek csak akkor lehet a felesége
                  szólóban hű, ha nem csalja meg az embert. Lord Pasa hozzávett nyolcat, volt
                  összesen kilenc felesége, egy régi, két volt úriasszony, négy filmszínésznő és két
                  kokott. A régi ugyan megcsalta, a két volt úriasszony szintén, de a négy
                  filmszínésznő nem kevésbé, míg a két kokott természetesen. Lord Pasa diadalmasan
                  regisztrálta az eredményt, először, mert igaza volt, másodszor, mert ez csak
                  kísérlet és nem ő a hibás, ha akarná hűek lennének hozzá, de ő éppen a negatív
                  eseteket akarja látni. Tehát hozzávett még kilencet, volt tizennyolc, ebből
                  megcsalta tizenhét, maradt egy. Lord Pasa elhatározta, hogy megvárja, amíg ez az
                  egy is megcsalja, akkor aztán emeli a létszámot. Nem kellett soká várni, csakhamar
                  hetven felesége volt, melyek megcsalták. Visszavonult a Ganges partjára, ahol
                  díszes szelamlikból figyelte a feleségek bungalowjait, melyekbe férfinek nem volt
                  szabad betenni a lábát.</p>
               <p>Hiába, igaza volt: mégis megcsalták.</p>
               <p>A Pasa rájött, hogy hiába, neki itt mindaddig igaza lesz, amíg rá nem jön a
                  hibára. Ehhez azonban további feleségekre lett volna szüksége, de a meglevők
                  gondnokság alá helyeztették s kezükbe kaparintották a vagyonát. Amikor utóljára
                  Európába jött, már nem volt egy vasa sem s egy öreg nő tartotta el. Amiből Üreghy
                  arra következtetett, hogy itt kellett volna kezdenie.</p>
               <p>Mit ér tehát minden teória, amikor a férfi és a nő viszonya magában véve paradox s
                  ha nem az, akkor nem is viszony. Üreghy az órájára nézett: egy óra múlt két
                  perccel. Sárgaköpenyes altiszt jött ki a zálogházból hosszú rúddal s nekiállt,
                  hogy lehúzza a redőnyt.</p>
               <p>Zoltán kiugrott a kocsiból s megragadta az altiszt karját:</p>
               <p>- Már vége a hivatalos óráknak? - kérdezte.</p>
               <p>Az altiszt bólintott.</p>
               <p>- S hol vannak a tisztviselők?</p>
               <p>- Hazamentek - felelte az altiszt olyan hangon, mintha azt mondaná: - Ez mindjárt
                  azt fogja kérdezni tőlem, hogy miért nem nő fű a házak oldalán. - De Üreghy nem
                  kérdezett semmit, mert átlátta, hogy a tisztviselők valamely hátsó kijáraton
                  távoztak.</p>
               <p>- Merre lakik? - kérdezte az altiszttől. - Mert szívesen hazaviszem. - Ugy érezte,
                  hogy szövetségesre van szüksége. Csakhogy az altiszt elhúzódott tőle s félénken
                  mondta:</p>
               <p>- Köszönöm, én nagyon közel lakom.</p>
               <p>- És hol lakik az a hölgy, aki a pénztárnál ül?</p>
               <p>Az altiszt arca elkomorult. Ez az ember nem is bolond, hanem annál sokkal
                  rosszabb.</p>
               <p>Erélyes mozdulattal lehúzta redőnyt s eltünt a kapu alatt, anélkül, hogy válaszra
                  méltatta volna Üreghyt.</p>
               <p>- Ugylátszik - gondolta az, amint a kocsiban ült s ráengedte a kuplungot -
                  úgylátszik, délután ismét el kell jönnöm.</p>
               <p>A Dunaparton ebédelt, ahol ezidőtájt igen sok csinos nő járt s így a
                  fiatalembernek módjában állt összehasonlításokat tenni. Ezek a nők mind szépek,
                  egészségesek s bizonyos értelemben egyéniek voltak; csak egyben különböztek attól,
                  akivel Zoltán összehasonlította őket: abban, hogy egészen másmilyenek voltak. Az
                  élet megtanította Zoltánt arra az igazságra, hogy semmit se tud. Ki hitte volna,
                  hogy a valóságban is létezik ilyesmi! Minden gondolata az a lány. De ez csak addig
                  fog tartani, amíg közelebbről meg nem ismeri. Makacsul hitt abban, hogy a lány nem
                  lehet olyan tökéletes, amilyennek most látja. Ha van igazság a földön, akkor a
                  lány tele van rejtett hibákkal, amelyek már az első beszélgetésnél napvilágra
                  kerülnek. De ha nem, akkor sincs más teendő, mint ellenállni a kísértésnek, amely
                  egyoldalú függés felé sodorja őt. Elhatározta, hogy nem megy el délután a
                  zálogházba s éppenezért már fél háromkor ott állt a kocsival.</p>
               <p>Nyitáskor négyen álltak a redőny előtt, kis batyukkal. Gyanakodva és fürkészően
                  nézték a Packardot s a benne ülő fiatalembert, aki maga elé meredt, mintha bolond
                  lenne. Mindenesetre nyílt természetű bolond lehetett, aki nem igyekszik meggyőzni
                  a külvilágot arról, hogy nem az.</p>
               <p>Amikor az altiszt kijött a kapu alól a rúddal: mélységes megütközéssel pillantotta
                  meg az autós fiatalembert. Homloka ráncokba szaladt, mint az olyan embereké, akik
                  többet akarnak megérteni, mint amennyire képesek. Az altiszt, akit egyébként
                  Fülöpnek hívtak, közelebb lépett:</p>
               <p>- Mit akar itt már megint? - kérdezte. S Zoltánnak kapóra jött ez a kérdés.
                  Elhatározta, hogy az alázatban gyakorolja magát. Szelíd főhajtással felelte:</p>
               <p>- El akarom zálogosítani a gyűrűmet. Gondolja, hogy lehet?</p>
               <p>Az altiszt megvetéssel mutatta ki, hogy átlát e mesterkedéseken:</p>
               <p>- Nincs magának szüksége arra a pénzre! - mondta.</p>
               <p>- És ha nincs, mondja meg nyiltan: tehetek én róla? Én mindent elkövetek, hogy ne
                  tartsanak zsugorinak, de még olyan fiatal vagyok. S győződjön meg róla néhány perc
                  multán, hogy én valóban pénzt akarok kapni a gyűrűmért.</p>
               <p>Fülöp arca kiderült:</p>
               <p>- Adja csak ide - mondta - azt a gyűrűt. Majd én hozok magának pénzt rá. Minek
                  fáradna azzal, hogy bemegy, nem?</p>
               <p>- De - felelte Zoltán mosolyogva - én fáradni akarok, megelégeltem a léha
                  életet.</p>
               <p>- Maga valamit akar a kisasszonnyal - mondta Fülöp ismét elkedvetlenedve - csak
                  még nem tudom, mit. De figyelmeztetem...</p>
               <p>- Ne figyelmeztessen - sóhajtott Üreghy - mert nagyon rosszul esik, ha
                  figyelmeztetnek. Magának nem?</p>
               <p>Az altiszt otthagyta s felnyomta a redőnyt. A várakozók időközben megszaporodtak s
                  érdeklődéssel hallgatták ezt a diskurzust. Olyan arccal hallgatták, mintha joguk
                  volna eldönteni a vitát. Fülöp kinyitotta az ajtót is és ezzel a zálogház
                  megnyílt. A várakozók benyomultak. A becsüs felrakta könyökvédőjét s
                  nagyképűségét, a pápaszemes pápaszemét s a hölgy megragadta az üvegtollat.
                  Valóban, szép lány volt. Talán nem mindenki értené meg azt a kábulatot, amely a
                  gazdag fiatalembert hatalmába kerítette e napon - de azt senki se tagadhatta, hogy
                  a lány szép volt s valami halványkék tisztaság sugárzott a lényéből, ami csaknem
                  hűvössé tette a levegőt köröskörül. Holott az a mód, ahogyan egy öreg hordárral
                  beszélt, aki másnak a felöltőjét hozta be: megmutatta, hogy a lány lelke
                  simulékony és a szíve melegen dobog. De az a pillantás, amellyel az ismét
                  felbukkant elegáns fiatalember jelenlétét felfedezte, immár kétségtelenné tette,
                  hogy ezzel az emberrel szemben teljesen kicserélődik az egyénisége. - Csodálatos -
                  gondolta Zoltán - hogy úgy néz rám, mintha ellenszenvesnek találna. Ennek csak egy
                  magyarázata lehet: hogy ellenszenvesnek talál.</p>
               <p>Ez nem is volt olyan egyszerű dolog. Üreghy Zoltán nem volt csinos, amint már
                  említettük, de nem is csunya férfi. Jóalakú és ízléssel öltözött fiatalember volt,
                  talán túlságosan is átlagos külsejű, akiről senki se tudhatta, milyen tudásszomj
                  és mennyi derekas könnyelműség lakozik benne - az átlagon jóval felüli mértékben.
                  Mi lehet ellenszenves rajta olyasvalaki számára, akire valóságos bámulattal néz,
                  amióta az uccáról felfedezte! Nem, a becsüs maga is elnéző mosollyal fogadta
                  Üreghyt, amikor e napon immár másodízben odaállt elé s egy gyűrűt tartott a
                  kezében. Ez a gyűrű legalább ezer pengőt ért. S a becsüs, miután alaposan
                  megvizsgálta, így szólt hozzá:</p>
               <p>- Mennyit akar érte?</p>
               <p>- Mindegy, - felelte a fiatalember, anélkül, hogy levette volna a szemét a lányról
                  - amennyit akar.</p>
               <p>- Idefigyeljen, uram - emelte fel a hangját a becsüs - én nem érek rá az ön
                  lelkében olvasni. Ha akar rá négyszáz pengőt, szóljon, ha nem, akkor hagyjon engem
                  békében.</p>
               <p>- Jó, mondta a szórakozott ifjú s a becsüs már diktálni kezdett. Üreghy a cédulát
                  szorongatva átment a lány elé, mint egy holdkóros. Arra gondolt, hogy ha most se
                  kap megnyugtató választ a lánytól, akkor el kell mennie és legalábbis a mai napon
                  nem látja többé. Ezért előrehajolt és suttogva mondta:</p>
               <p>- Nagyon szeretnék törvényes keretek között bemutatkozni magának, anélkül, hogy
                  bármijét leharapnám. Nagyon kérem, adjon erre módot.</p>
               <p>- Nem adok! - felelte a lány ugyanolyan halkan, ami mindenesetre tapintatos dolog
                  volt - és kérem, ilyesmikért ne tartsa fel a szegényebb embereket. Ez nem kabaré,
                  hanem szociális intézmény.</p>
               <p>Lepecsételte a zálogcédulát, rárakta a pontosan megolvasott pénzt s az egészet
                  kitólta a fiatalember elé. Zoltán zsebregyűrte a pénzt, a cédulát és az
                  elutasítást. Csak ennyit mondott:</p>
               <p>- Belátom, hogy ez elutasítás és megigérem, hogy nem fogok erőszakoskodni. De azt
                  nem tilthatja meg, hogy lássam magát. Maga közalkalmazott, akárki is legyen
                  egyébként s köteles eltűrni, hogy közszemlére állítsák.</p>
               <p>Ekkor a lány felkelt s hátrament a raktárba. Üreghy elszontyolodva nézett utána.
                  Nem az bántotta, hogy sikertelenül végződött ez a kisérlete is, mert egyáltalán
                  nem szándékozott megállni ennél a kisérletnél - csak az hangolta le, hogy ma már
                  nem látja többé a lányt. Utóvégre nem állhat kint az uccán, mert akkor tényleg
                  bolondnak hiszik.</p>
               <p>Holnapig tehát el kell tennie ezt a felfedezését, amely pedig sürgősebbnek tünt
                  minden egyébnél. Akárkinek a hibája is, Üreghy Zoltán nem látott más feladatot
                  élete síkján, mint ezt az egy kiemelkedőt: megismerni ezt a lányt és boldoggá
                  tenni, ha ugyan vannak erre a célra eszközei.</p>
               <p>Határozottan érezte, hogy amikor kimegy a helyiségből, bizonyos tekintetek
                  kísérik. Ez nem volt kellemes érzés, mert ezek a tekintetek semmiesetre sem
                  lehettek hízelgők és tiszteletteljesek. S Üreghy Zoltán fellázadt a konvenció
                  ellen, amely a szerelmet vagy bűnnek, vagy komikumnak tartja: bűnnek, ha testi és
                  komikusnak, ha lelki szerelem. A társadalmi konvenció csak azt a szerelmet ismeri
                  el, amely megfontolt és nagyképű és feszes és józan: tehát nem is szerelem.</p>
               
         </div>
         <div type="chapter">
            <head>
               NEGYEDIK FEJEZET </head> <p>amelyben Zoltán meglátogatja a
                  nagyapját</p>
            <milestone n="1" unit="startSubChapter"/>
               <p rend="head">1.</p>
               <p>Ha a világot körnek képzeljük, amelynek közepén Üreghy Ödön ült, a tölgyfabútoros
                  irodájának sarkában - akkor kétségtelen, hogy e körben nem látott messzire. Maga
                  körül éles és ismert vonalak, ismerős arcok, tárgyak és törekvések voltak, amelyek
                  a távolság növekedésével vesztették el élességüket s mosódtak el a semmibe.</p>
               <p>Két titkára volt, az egyik adminisztratív titkár, aki remélte, hogy Üreghy Ödön
                  színtelen, de mélyreható üzleti zsenijéből, majdan rá is ragad valami. A másik
                  titkár társadalmi ügyeket intézett el vezére helyett s éppenannyi dolga akadt a
                  bankban, mint a lakáson. A lakás a Nádor uccában volt, természetesen. Itt - és a
                  nyári lakásban, a Rózsadombon - komornyik, szakácsnő és két inas gondoskodott
                  róla, hogy a világegyetem közeli tárgyai csak kényelmi szempontokat szolgáljanak,
                  anélkül, hogy feltünnének Üreghy őméltóságának. Feleségétől elvált s életének e
                  családias mozzanata már csak az adminisztratív titkárt érdekelte, aki havonta
                  gondoskodott az önkéntes tartásdíj átutalásáról.</p>
               <p>A Nádor uccai lakásból egy másik Nádor uccai lakásba, a rózsadombi lakásból a
                  Dunára lehetett látni. Kifogástalan sofőrök vezették a két autót s kifogástalan
                  munkaerők a hivatalokat. Üreghy Ödön szemén kitekintve, minden ember úgy látta
                  volna, hogy a világ tökéletesen rendben van. Talán rendben is van, bár sokan nem
                  hiszik.</p>
               <p>Üreghy a pénzzel foglalkozó emberek azon csiszoltabb fajtájához tartozott, akik a
                  pénzt nem csak pénzzel, hanem építéssel, vagy más, világias művelettel is keresik
                  s így bizonyos világiasság érződik rajtuk, a pénz zárt vallásának papjaival
                  szemben. Mindazonáltal érzelmei neki sem voltak, mert azokat nem tudta volna
                  kamatoztatni; de még kevésbé kifejezni. Eredménytelen és kifejezhetetlen elemeket
                  pedig józan ember nem kever az életébe s Üreghy Ödön józan ember volt,
                  viszonylagos csinossága ellenére is. Nem becsülte túl magát, mert önmagával
                  szemben éppoly alapos és kételkedő volt, mint más értékekkel szemben s csak akkor
                  válhatott volna belőle is diktátor, szerelmes-színész, vagy politikus, ha valaki
                  bebizonyítja neki, hogy mindenkinél többet ér. Önmagának ezt nem hitte el. Igy
                  menekült meg attól, hogy ellenszenves legyen azok előtt, akik semmit se kaptak
                  tőle.</p>
               <p>Általában bizonyos fenntartással kell fogadni azt a megállapítást, hogy számtalan
                  alkalmazottja közül viszonylagosan Vomecsni állt szívéhez legközelebb. Vomecsni
                  ugyan nem tudta ezt, - és talán Üreghy Ödön se - de ennek az igazgatónak minden
                  jelentéktelensége olyan feltűnő volt, hogy valósággal jelentőséggé nőtt; és
                  Üreghy Ödönt megnyugtatta az a határozott tudat, hogy Vomecsni hűsége
                  teljességgel önérdek. Nem kellett attól tartania, hogy Vomecsni valaha is érzelmes
                  kijelentést tesz, vagy hogy többet kér, mint amennyi jár neki. Ez a Vomecsni olyan
                  sáfár volt, akivel megtörténhetett volna, hogy a pénz sikkasztja el őt.</p>
               <p>Házasságát úgy hagyta el a multban Üreghy Ödön, mint egy kínos közjátékot. Rá
                  kellett jönnie az igazságra, hogy bármennyire bölcs és kiszámított házasság volt,
                  mégis, előbb-utóbb érzelmi feszültségre vitt és apósa, aki elismert üzletember
                  volt, nem gondolhatott mindenre a házassági szerződés megszövegezésekor. Az
                  asszonyoknak alaptulajdonságuk, hogy mindig kérnek valamit; s ha a saját vagyonuk
                  kizárja, hogy pénzt kérjenek, a nevelésük pedig azt, hogy szabadságot - akkor
                  legalábbis „gyengédséget” kérnek, természetesen a férjüktől. Üreghy kínosnak
                  találta azt, hogy kéréseket tagadjon meg s lehetetlennek, hogy teljesítse
                  őket.</p>
               <p>Mélyebb nyomot nem hagyott más benne, mint az a felfedezés, hogy a lélek még a
                  pénzszerzés iránt is elfásul idővel s így képtelenné válik arra, hogy egyáltalán
                  örömet érezzen. Aki azonban örülni képtelen, az képtelen még bánkódni is és ezért
                  Üreghy Ödönt senki se tarthatja boldogtalannak, még az író sem, akinek természete
                  és hivatása, hogy az emberek boldogtalanságát kutassa, elfeledkezvén önmaga
                  boldogtalanságáról.</p>
               <p>Azok az emberek, akiknek munkája fontos valamely társadalom jóléte szempontjából,
                  kénytelenek rendszeresen és gépi pontossággal ellátni teendőiket. Üreghy Ödön se
                  bízhatta magát az emlékezetére, viszont titkárai, a megfelelő jegyzetek alapján,
                  gondoskodtak róla, hogy semmit se mulasszon el az emberiség s főként a vállalatok
                  jóléte érdekében. Voltak teendők, amelyek az évek során olyan pontosan
                  ismétlődtek, hogy Üreghy Ödön figyelmeztetés nélkül is tudott róluk. Igy például
                  tudta, hogy minden hónap második péntekjén meg kell látogatnia apját, Üreghy
                  Günther Ödönt, aki nyolcvanegy esztendős korára már nem élt üzleti életet s
                  mindent a fiától tudott meg, ami érdekelte. Már pedig az érdeklődése töretlen volt
                  ennek a száraz, ráncos öregúrnak, aki hét-nyolc napilapot olvasott el minden
                  reggel s dünnyögve, fejét rázogatva társalgott az eseményekkel és önmagával. A
                  Lágymányoson lakott abban a villában amit 1880-ban őmaga építtetett, az első
                  sikeres telekspekulációk idején. Ez a villa svájci stílusú volt s a kertjében ma
                  már öreg fák álltak. Mindaz, ami a kertben és a házban hatvan év előtt luxus,
                  korszerű pompa és ügyesség volt, ma már elavult, de előkelőséggé nemesedett. Az
                  öregúr hunyorogva ült kint a nyári padon. Apró szemeit ma már csak ráncos, sárga
                  bőr keretezte, amelynek gyulladt szegélye alól mindig szivárgott a könny. Fekete
                  ruhába öltöztették, mert a fiát várta. Ezért ült a kertben, tudta, hogy Ödön nem
                  szereti a szalón nehéz levegőjét.</p>
               <p>A leveleken leülepedett a por s az idejétmúlt színes agyagtörpén csillogott a
                  napsugár. Színes üveggömbök is voltak a kertben és néhány hintaszék. A sűrű bokrok
                  eltakarták az uccát s a gimnázium felől élénk és idegenszerű kiáltozás szállt a
                  kertre.</p>
               <p>Pontosan négy órakor állt meg őméltósága autója a ház előtt. Üreghy Ödön ruganyos
                  léptekkel haladt át az úttesten s ment be a kertbe. Egy idős komornyik elvette a
                  kalapját s a ház mögé vezette, ahol két gesztenyefa között ült az öregúr. Üreghy
                  Ödön kezetcsókolt s leült apjával szemben egy székbe, amit szinte alátóltak.
                  Kikérdezték egymást egészségi állapotuk felől s csaknem egy időben állapították
                  meg, hogy mind a ketten jól vannak, eltekintve az idősebb Üreghy derékfájásától,
                  ami nem akar elmulni s a fiatalabb Üreghy idegességétől, ami érthetetlen. Ez az
                  idegesség nem is volt meg a valóságban, csupán önkéntelen védekezés volt a
                  hosszúra nyúló beszélgetések ellen. Mert Üreghy Ödön azzal se birta sokáig a
                  beszélgetést, akit szeretett.</p>
               <p>Az öregúr apró szemei vidáman csillogtak, amint hervadtszőke és kopaszodó fiára
                  nézett, de aztán ez a csillogás eltünt, mert Üreghy Günther Ödön azt akarta, hogy
                  vele ma is úgy beszéljenek, mint komoly és számottevő üzletemberrel. Éppen ezért
                  érezte, hogy jókedvét el kell titkolnia. A jókedv mindig gyanakodóvá teszi
                  embertársainkat. Rosszkedvűnek kell látszanunk, ez az első üzleti elv. Erre még
                  emlékezett.</p>
               <p>A következő negyedórában Üreghy Ödön beszámolt azokról az eseményekről, amelyek
                  nem voltak olyan jelentősek, hogy meghaladták volna apjának mai felfogóképességét,
                  de elég jelentősek voltak ahhoz, hogy a figyelmét lekössék. Elmondta a
                  Vasbetonkonstrukciók és Építőhiteli R. T. új helyzetét, amely elé a Petróleum- és
                  Melléktermékgyár beolvadását állította. Vázolta a Pestvidéki Takarékkal
                  kapcsolatos tranzakciók könnyebben megérthető következményeit és megemlítette,
                  hogy nagybirtokos lett: megvette a saját vállalatától a cservári birtokot.</p>
               <p>- Minek neked birtok? - kérdezte az öregúr gyanakodva, bár semmi köze se volt a
                  dologhoz. De Üreghy Ödön gyengéden elmagyarázta:</p>
               <p>- A vállalat 230.000 pengő kölcsönt adott erre a birtokra. Cserffy gróf feleségül
                  vett egy gazdag amerikai lányt és végképp átköltözött az Egyesült Államokba.
                  Sürgősen el akarta adni a birtokot. Még valakinek volt 30.000 pengő kölcsöne a
                  birtokon. Ezt kifizettük és megvettük az egészet 450.000 pengőért.
                  Ezernyolcszázholdas birtok, megér egy millió pengőt. A vállalat nem tudott vele
                  mit kezdeni, én megvettem.</p>
               <p>- De minek? - kérdezte az öreg ember. - Hoz ez valamit?</p>
               <p>- Nem hiszem, - felelte Üreghy Ödön, - de nem is érdekel. Ha nem fektetek pénzt
                  bele, akkor nem is fizethetek rá. Bármikor eladhatom. El is fogom adni.</p>
               <p>Ezután felmentek az üvegverandára s meguzsonnáztak. Haboskávét kellett inni ebben
                  a házban és zsemlét aprítani bele. Feketerigó ült a gesztenyefán és félrebillent
                  fejjel nézte ezt a két csöndes és nagyképű embert.</p>
               <p>Ekkor érkezett Zoltán, aki Üreghy Ödön bátyjának a fia volt s akit a nagypapa s a
                  nagybácsi egyaránt megvetettek. Talán, ha fellázadt volna valami ellen, vagy
                  megtagadta volna a józan és üzleti szellemű Üreghyek hagyományait: respektálták
                  volna. De ez a fiatalember mindenbe beletörődött, amit mások csináltak, de ő nem
                  csinált semmit. Még arra se volt hajlandó, hogy elverje a vagyonát, holott a
                  vagyont vagy szaporítani kell, vagy fogyasztani, nincs is harmadik eset, ha az
                  ember józanul gondolkozik a dologról. Mindazonáltal idősebb Üreghy Ödönben megvolt
                  az a csodálatos hajlandóság, hogy feltételezze unokájáról: tétlensége csupán
                  fiatalságából következik és el fog mulni. Ilyenkor a fia mindig megmagyarázta
                  neki:</p>
               <p>- A túlzott agilitás elmulhatik, de a túlzott tétlenség soha. Ezt a fickót semmi
                  sem érdekli a világon.</p>
               <p>S mintegy bizonyítékul, most, amikor megérkezett, feltette neki a kérdést:</p>
               <p>- Vettem egy földbirtokot és vadászatot rendezek rajta. Téged már bizonyosan nem
                  érdekel, különben meghívnálak...</p>
               <p>Zoltán elnevette magát. Eszébe jutott, évekkel ezelőtt nagybátyja milyen
                  megvetéssel beszélt az ő vadász-szenvedélyéről. Valahogy úgy van ez, hogy Üreghy
                  Ödön, minden órában kénytelen valamit venni és valamit rendezni és valamit
                  elintézni. Igy aztán az évek során lassan mindazt elköveti, amiért előzőleg
                  másokat elítélt.</p>
               <p>- Mivel foglalkozol most egyáltalán? - kérdezte a nagybátyja.</p>
               <p>- Most szerelmes vagyok egy lányba - felelte Zoltán - aki zálogházi alkalmazott és
                  nem akar velem szóbaállni.</p>
               <p>Idősb és ifjabb Üreghy Ödön egymásra nézett s pillantásuk mindent kifejezett.
                  Ebben az egy mondatban minden benne volt, amit ez a bolond fickó önmagáról
                  elmondhatott. Szerelmes valakibe, ez önmagában elég. Valakibe, aki mélyen alatta
                  áll és nyilván a pénzét akarja. És azonkívül még - nem is áll szóba vele.
                  Fantasztikus.</p>
               <p>- Ne haragudjatok, én megyek - mondta Üreghy Ödön, aki általában mindig örült, ha
                  valahonnan mehetett.</p>
               
         </div>
         <div type="chapter">
            <head>
              ÖTÖDIK FEJEZET</head><p>amelyben a fiatalember konszolidált őrültté
                  válik</p>
            <milestone n="1" unit="startSubChapter"/>
               <p rend="head">1.</p>
               <p>Szegény, gyámoltalan lélek e modern világban képtelen volt magyarázatot találni
                  saját tetteire s tisztában csak azzal volt, hogy nem lehet tisztában semmivel. De
                  ettől se lett okosabb. A Sashegyen lakott s tizenkétszobás lakását úgy rendezte
                  be, hogy elképzelte Michael Mont feleségének bimetallikus szalónját, vagy Ludwig
                  Ganghofer vadász-szobáit. A szobák magukban véve pompásak voltak, de nem volt
                  közöttük összefüggés, mint ahogy nem volt a tulajdonos magukban véve pompás
                  gondolatai között sem.</p>
               <p>Benne voltunk a nyárban s minden nap melegebb volt, mint az előző napon, de azért
                  minden nap azt mondtuk: ennél melegebb már nem lehet. Amikor a Packard lesiklott a
                  Szent Imre herceg útjára, a magányos házak kapui lihegni látszottak a tökéletes
                  szélcsendben, amely már koradélelőtt beállt.</p>
               <p>Zoltán hat órakor ébredt s a fürdőben megpróbált visszaemlékezni az elmúlt
                  éjszakára. Feladta magának a kérdést: melyik volt az a két lokál, amelyben
                  utóljára unatkozott az elmúlt éjszakán. Ám e kérdésre nem tudott felelni. Tény,
                  hogy keménykalapját egy rendőr nyújtotta be a telefonfülkébe, ahol aludt. S az is
                  bizonyos, hogy a Packard lökhárítójához valaki szorosan hozzákötözött egy
                  zöldséges targoncát, amint azt inasa, Dávid, a kulcslyukon át jelentette neki és
                  nem egészen lehetetlen, hogy a kötözés oroszlánrészét maga Üreghy Zoltán végezte
                  az elmúlt hajnalon. Üreghy Zoltán dr., pontosabban. Ez a Dávid dunántúli fickó
                  volt s rendkívüli módon jutott állásához. Üreghy Zoltán a Sió partján vadászott
                  két év előtt pézsmapatkányra. Ez az állat akkor tünt fel a Sió déli folyásánál s
                  nagyon sok panaszra adott okot. Vadászása hosszadalmas, nehéz és cseppet se
                  csábító. Nem csoda hát, hogy Zoltán szívvel-lélekkel ráadta a fejét. Egy hajnalon
                  rongyos fiatalember állt meg mellette s mert látta, hogy Üreghy lesen van, ő is
                  mereven állt és hallgatott. Amint a patkányok ideje elmúlt, beszélgetni kezdtek és
                  kiderült, hogy Dávid egy tönkrement vizimolnár fia. Az olvasó el sem tudja
                  képzelni, milyen az, amikor egy vizimolnár tönkremegy. Az olyan, mint amikor az
                  éjszaka elsötétedik, a légüres tér megritkul, vagy egy malomkő elnehezedik. Dávid
                  az országot járta, abban a reményben, hogy valahol valaki elrikkantja magát a
                  láttán: végre itt van a Dávid, aki nélkül meg se tudtam volna nyitni az üzememet!
                  - Ez azonban mindeddig nem következett be. Zoltán azonban gondolkodni kezdett s
                  csakhamar eszébe jutott, hogy nincs inasa. Magával vitte Dávidot Pestre s miután
                  legyőzte Krisztina néni ellenállását, néhány hónapig olyan buzgalommal szolgálta
                  ki Dávidot, hogy végül is perfekt inas lett belőle. Dávidból annál kevésbé lett
                  perfekt inas.</p>
               <p>A napfény besütött a fürdőszobába, ami a világ legkellemesebb látványa. Üreghy
                  elhatározta, hogy több éjszakát nem tölt annyi kétség és tépelődés között, mint a
                  legutóbbit, - szó sem lehet arról, hogy elérhetetlen nők is legyenek. - Ha volna
                  tartalma az életemnek - mondta a forró vízben - akkor nem érezném olyan fontosnak
                  ezt az új problémát. Annyi ember van és pont azzal az eggyel törődöm. Nem helyes -
                  mondta és tovább törődött.</p>
               <p>Benyúlt egy vitrinbe és kivett egy órát; valamint, tartalékul egy másik gyűrűt,
                  zafirral, amit Ödön bácsitól kapott érettségi után. Igy felszerelve elindult a
                  zálogház felé.</p>
               <p>A zálogház kétségbeejtően tele volt. De Zoltán nem ért rá kétségbeesni, mert
                  mindjárt felfedezte e körülmény előnyeit. Sokkal hosszabb ideig maradhat itt, mint
                  tegnap. Csak éppen állandóan változtatnia kellett a helyét, hogy oda lásson, ahol
                  a lány ült.</p>
               <p>Már rá került volna a sor, amikor udvariasan előreengedett egy újságárust és egy
                  kereskedősegédet, akik gyanakodva fogadták ezt a szokatlan udvariasságot. A
                  kereskedősegéd egyenesen úgy nézett rá, mintha azt hinné róla, hogy ki akarja
                  lopni hátsó zsebéből a pénztárcáját. A pápaszemes irnok alig észrevehetően
                  elvigyorodott, de mindenesetre úgy, hogy Zoltán észrevehesse.</p>
               <p>A helyiség nem volt nagy s most láb-, rongy-, fokhagyma- és molyirtószag
                  terjengett benne. A fiatalember részvéttel gondolt arra, hogy a lány, akinek még a
                  nevét se tudta, állandóan ebben a szagban tölti napjait. Más lány ilyen külsővel
                  Greta Garbo lesz. Milyen különös az élet és milyen igazságtalan. Valamit tenni
                  kellene, ez nem vitás; de bizonyos, hogy a lány hallatlanul büszke a szegénységére
                  és nagyon nagy óvatosság kell hozzá...</p>
               <p>Már délfelé járt, amikor nem odázhatta tovább a dolgot s oda kellett állnia a
                  becsüs elé. Letette az órát s a becsüs fejcsóválva nézett rá:</p>
               <p>- Önnek, amint látom, módjában állna nagyobb összeget szerezni, - miért vesz fel
                  itt ilyen töredékeket...</p>
               <p>Zoltán kissé sértődötten bámult rá:</p>
               <p>- Miből gondolja - szólt irritáltan - hogy nekem bármi is módomban áll? Ismer
                  engem?</p>
               <p>- Nem, - vallotta be a becsüs - de a holmikból, amiket idehoz...</p>
               <p>- És ha loptam őket?... - kérdezte az elegáns fiatalember kihívóan.</p>
               <p>A becsüs felemelte kövér kezeit:</p>
               <p>- Ezen a pályán az ember előbb-utóbb jó emberismerő lesz. Ön ezeket a holmikat nem
                  lopta. A tegnapiakban ugyanaz a monogramm volt, mint ezekben. S ha egy helyről
                  lopta volna őket, nem jött volna ma újra ide.</p>
               <p>- Tény, hogy nem loptam őket - vallotta be a fiatalember - de kissé csalódottnak
                  érzem magam. Azt hittem, az arcomra van írva a becsületesség.</p>
               <p>- Nem bízom azokban az emberekben, akiknek az arcára van írva a becsületesség, -
                  felelte a becsüs.</p>
               <p>- Ez nagyon mélyértelmű kijelentés és én, ha megengedi, fel fogom jegyezni.</p>
               <p>A becsüs megrendülve nézett erre a bolond fiatalemberre s a várakozók időközben
                  ismét megnövekedett számára s aztán mégis - bár maga sem értette - minden harag
                  nélkül jegyezte meg:</p>
               <p>- Az az érzésem, hogy az időt akarja húzni, de higyje el nincs értelme, mert nem
                  áll módomban...</p>
               <p>Zoltán közbeszólt:</p>
               <p>- A világért se tegyen olyan kijelentést, amit később megbánhatna. Meggyőződésem,
                  hogy az emberek alapjában véve jók. Arra akarom kérni, hogy az izén, a zálogházon
                  kívül találkozhassam önnel... valamit meg szeretnék kérdezni és...</p>
               <p>A becsüs oldalpillantást vetett a jóval lejjebb ülő lányra, mintha magában lemérné
                  az összefüggést s aztán elutasítóan mondta:</p>
               <p>- Sajnos, nekem nincs időm az ön számára, uram.</p>
               <p>Mintha csak ezt mondta volna: - Én nem segíthetek önnek abban, amit tervez; és ami
                  egyébként is reménytelen.</p>
               <p>Majd fennhangon mondta:</p>
               <p>- Aranygyűrű zafirkővel, Ü. Z. bejegyzéssel, kétszáz pengő. Óra, százhatvan.
                  Schaffhausen - tette hozzá s a pápaszemesre nézett dülledt szemeivel.</p>
               <p>A következő percben Üreghy Zoltán ismét ott állt a lány előtt s mint eddig is és
                  még sokszor, azzal a kemény elhatározással állt ott, hogy okvetlenül dülőre viszi
                  a dolgot. Természetesen nem sikerült dülőre vinnie. Mert csupán annyit
                  mondhatott:</p>
               <p>- Nem felejthetem el, amit tegnap mondott, azonban...</p>
               <p>A lány rögtön átfordult a pápaszemeshez s azt mondta hangosan:</p>
               <p>- Kérem, Dalnoki úr, figyelmeztesse a feleket, hogy ne beszéljenek hozzám számolás
                  közben.</p>
               <p>Dalnoki úr megtörölte izzadt pápaszemét, s felemelkedett, hogy figyelmeztesse a
                  feleket. De Üreghy megelőzte:</p>
               <p>- Kérem, ne is szóljon, tiszteletben akarom tartani a szabályzatot.</p>
               <p>Dalnoki úr a lányhoz fordult s arca ezt fejezte ki:</p>
               <p>- Ime, már a puszta arckifejezésem elég volt, hogy rendreutasítsam.</p>
               <p>A fiatalember zsebretett háromszáznegyvenhét pengő és hatvan fillért s két
                  zálogcédulát. Elkeseredett pillantást vetett a lányra, aki nyugodtan ült s a
                  következő fél számadatait ellenőrizte. Üreghy Zoltán felsóhajtott s elszántan
                  mondta:</p>
               <p>- Üreghy Zoltán a nevem. Bent van a telefonkönyvben. Ha csoda történne és meg
                  akarná nevezni azt a tiszteletreméltó személyiséget, aki bemutathatna magának.</p>
               <p>A terem dermedten hallgatta. Zoltán körülnézett s minden arcon elutasítást látott,
                  a lányét kivéve. A lányén nem látott semmit, mert ez az arc nem árulta el, hogy
                  tudomással birna az imént elhangzott ajánlatról. A fiatalember ismét
                  felsóhajtott:</p>
               <p>- Ugyse történik csoda - mondta belenyugodva. - Csak mondtam. Megyek.</p>
               
            <milestone n="2" unit="startSubChapter"/>
               <p rend="head">2.</p>
               <p>Amint leroskadt a kormány mellé, hirtelen vak düh fogta el. Rákapcsolt és
                  végigrohant a városon. A Lánchídon. A Vérmező mellett ki a Pasaréti útra. És nyolc
                  perc mulva fent volt a Szép Juhászné úton. Itt, a zöld lombok között leállította a
                  motort, amely forró volt és remegő, mint egy asszony. Kiállt az útra és levette a
                  kalapját és nyakkendőjét. Felnézett a sziporkázóan tüzes és véletlenül kék
                  égre.</p>
               <p>Milyen gyönyörű volna - gondolta - ha most itt lenne velem. És milyen természetes
                  volna. Micsoda őrültség, hogy nincs itt és még nem is láttam másképp, mint fehér
                  köpenyben. És nem tudom, hogy hívják és hány éves. Mi történik akkor, ha az ember
                  beleszeret egy lányba és nem tud róla semmit és nem ér el nála semmit? Akkor semmi
                  se történik. - Ha csak egy kicsit érdekesnek talált volna, nem viselkedett volna
                  így. Lehet, hogy oka van félni minden idegentől. Uristen, csak nem történt már
                  ezzel a lánnyal valami, ami érthetővé teszi oktalan tartózkodását... ez
                  rettenetesen igazságtalan és lesújtó volna.</p>
               <p>A fiatalember végiggondolta a lány életét. Valószínűleg korán elhalt szülők
                  gyermeke, akit a sors máris kegyetlenül megkínzott. Egy vidéki nagynéni vette
                  magához, aki szívtelenül bánt vele s a lány, nehogy ahhoz kényszerítsék hozzá,
                  akit nem szeret, aki viszont hitelezője a gonosz nagynéninek, inkább felszökött
                  Pestre s itt egy még gonoszabb nagybácsi oltalma alá helyezte magát. Ez a
                  nagybácsi megkövetelte tőle, hogy dolgozzék s így került a zálogházba.</p>
               <p>Ez a történet nem elégítette ki Zoltánt s csakhamar rájött, hogy a lány, akit
                  egyébként kétségtelenül Friderikának hívnak, egy csendőrtiszt egyetlen lánya s
                  rokkant apjának nyugdíját egészíti ki a maga keresetével. Kétszobás lakásban élnek
                  rengeteg virág, kanári, és egy cseléd között, akinek a bérével időnkint adósok
                  maradnak.</p>
               <p>Viszont az is lehetséges, hogy a lányt Xéniának hívják és egy tanár lánya. A tanár
                  iszákos és a lakás elhanyagolt. A lány esténkint Voltairet és Bergsont olvassa az
                  ágyban és reggelenkint életunt.</p>
               <p>Lehetséges volna, hogy Miminek hívják? Ez az egyetlen dolog a világon, amit Zoltán
                  soha, soha nem tudna elképzelni. Olyan ez, mintha a Nap egy reggel
                  négyszögletesen kelne fel az égen.</p>
               <p>Nem, mindennek véget kell vetnie. Ha a lány egyetlen árnyalattal, a mosolynak egy
                  századrészével jelezte volna, hogy nem egészen ellenszenves neki a fiatalember
                  szokatlan hevességű közeledése, akkor, nos akkor minden türelem és ostoba
                  vágyakozás indokolt. De végül is kinézik a zálogházból, amely mégsem a londoni
                  Whist-Club.</p>
               <p>Végiggondolta a lehetőségeket. Magándetektívhez fordulni nem akart, ez nem az ő
                  stílusa. Mást nem tehet, mint hogy elutazik. Igen, másnap reggel elutazik.
                  Elfogadja a nagybátyja meghívását s lemegy arra a birtokra ott, Izévárra, vagy
                  hogy hívják. Azt a látványt úgysem szabad elmulasztani, amikor Üreghy Ödön puskát
                  vesz a kezébe. Holnap reggel felhívja és délben leutazik.</p>
               <p>Másnap reggel két csomaggal állított be a zálogházba. Az egyikben fehér és sárga
                  rózsák voltak, a másikban egy ezüst tál. Hamarjában nem jutott más zálogtárgy az
                  eszébe, felkapott a hallban egy ezüst tálat s elhozta. Csak a virágüzletben
                  csomagolták be neki.</p>
               <p>A becsüs megadással bontotta ki az egyik csomagot, de aztán hirtelen
                  kijelentette:</p>
               <p>- Rózsákra nem adunk kölcsönt.</p>
               <p>- Bocsásson meg, - mondta a fiatalember - de elcseréltem a csomagot.</p>
               <p>Csakhamar ott állt a lány előtt s felvette a hetvennyolc pengőt a tálért.
                  Ugyanakkor átnyujtotta a sárga és fehér rózsákat.</p>
               <p>- Mi ez? - kérdezte a lány s most hallotta először ilyen tisztán és közelről s
                  ilyen részletességgel a hangját. Lágy és síma és érzéki hang volt. Pedig a „mi
                  ez” cseppet se volt bíztató. Hányféleképpen lehet ezt mondani! A szerető örömteli
                  meglepetése: mi ez, édes szívem, mit hoztál nekem!... A férj felháborodása, aki
                  feleségét egy ismeretlen úr karjában találja: mi ez, mit látok?! - pedig látja,
                  hogy mit lát. Ezerféleképpen csenghet a „mi ez” - de a lány úgy mondta, mintha egy
                  emberrel sétálna a kertben, aki hírneves botanikus, de unalmas férfi s hogy éppen
                  el ne akadjon a társalgás, egy növényre mutatva kérdezné: mi ez? Nem volt ebben
                  felháborodás, csak tárgyilagosság. Mielőtt kidobom, tudnom kell, hogy mi ez, -
                  csak ennyi volt a hangsúly. S Üreghy Zoltán érezte, milyen lesújtóan végződik
                  minden akciója.</p>
               <p>- Ez néhány szál rózsa, - mondta csendes kétségbeeséssel - és mielőtt hozzámvágja,
                  gondolja meg, hogy nem akarok érte semmit, mint azt, hogy elfogadja.</p>
               <p>A lány arcán szikrája se látszott a bizonytalanságnak. Felemelte a dobozt s a
                  férfi felé nyújtotta, szilárdan:</p>
               <p>- Kérem, fogja meg és vigye el, - mondotta.</p>
               <p>S volt valami a hangjában, ami rábírta Üreghy Zoltánt, hogy megfogja és
                  elvigye.</p>
               
         </div>
         <div type="chapter">
            <head>
               HATODIK FEJEZET</head><p> amelyből megtudjuk, hogyan lett Üreghy Ödön
                  földbirtokos és hova megy bánatában vadászni Üreghy Zoltán</p>
            <milestone n="1" unit="startSubChapter"/>
               <p rend="head">1.</p>
               <p>Éppen félesztendeje annak, hogy Üreghy Ödön megvette a cservári birtokot. Ennek az
                  ötletnek a következményeit annál is pontosabban ismerték a pesti aranyifjak, mert
                  hiszen a volt Cserffy-kastélyban lakott Kovács Alajos, az író, aki viszont jó
                  barátja volt Üreghy Zoltánnak.</p>
               <p>Üreghy Ödön nehézkes ember volt s éppoly nehezen szokta meg a birtok gondolatát,
                  mint amilyen nehezen szokna le róla ma már. A birtok ma már megvolt s mégis
                  hónapok teltek el, amíg először látta szemtől-szembe a birtokot.</p>
               <p>S további hónapok teltek el, amíg ismerőseinek megmondta, hogy hova jár le a
                  hétvégeken.</p>
               <p>S eltelt egy félesztendő, amíg az unokaöccsét is meghívta oda.</p>
               <p>Tulajdonképpen már augusztusban le akart menni, hogy mindent megnézzen. De, ha nem
                  is vallotta be magának, attól félt, hogy nevetségessé válik az alkalmazottai
                  előtt. A hozzá hasonló emberek ugyanis sohasem attól féltek, hogy Isten, vagy a
                  Természet előtt válnak nevetségessé. Számukra az emberiség alkalmazottakra és
                  főnökökre oszlik s az élet fontos, vagy céltalan ténykedésekre oszlik. Holott
                  semmi sem fontos és semmi sem céltalan és minden fontos és minden céltalan, csak
                  az a kérdés, milyen szempontból nézzük.</p>
               <p>Amikor Üreghy Zoltán a Packardon elindult Cservárra, egyben végiggondolta mindazt,
                  amit valaha a nagybátyjáról gondolt. Voltaképpen hálával tartozik neki, mert az ő
                  példájának köszönheti, hogy nem vált éppen olyanná, amilyen Üreghy Ödön...</p>
               <p>Semmi sem jellemzőbb Ödön bácsira, mint az, hogy hónapokig vártak rá Cserváron s
                  nem jött. Nem tudta elszánni magát arra, hogy megnézze a saját birtokát.</p>
               <p>Szeptemberben a gazdaságpolitikai események kötötték le Üreghy Ödön figyelmét s
                  idejét, októberben fejfájásai voltak és Nizzába utazott három hétre. November
                  közepén már el is indult Cservárra, de Bánhida után defektet kapott s egy félórai
                  ácsorgás után visszafordította az ideiglenesen megjavított kocsit.</p>
               <p>A következő héten aztán elindult s meg is érkezett a háromtornyú Cserffy-kastély
                  elé, amely az ő tulajdona. De az elmúlt hónapok alatt, bármilyen keveset is
                  foglalkozott vele, a birtok képe határozottan kialakult benne: valami dús,
                  napsugaras és félelmetesen célszerűtlen kép volt ez, végtelen kékség és tömör
                  vetések képe; kövér patakoké és püffedt felhőké a harangalakú égboltozaton.</p>
               <p>Valósággal lesujtó volt ehhez képest a valóság, ami e késő-novemberi szombat
                  délben elébetárult. Csípős és nyirkos hideg volt s az őszi szelek veszettül
                  hajszolták egymást lefelé a hegyek oldalán. A levegő kábítóan erős volt s tele
                  rőzsefüsttel és nyirkossággal. A hegyek oldalán tépetten és csüggedten lengtek a
                  felhők s az ég komor és alacsony volt. Sáros utakon vergődtek előre magas és
                  fekete derekú jegenyék között, amelyekről dermesztő köd csöpögött. A varjak
                  alacsonyan szálltak s petyhüdten ereszkedtek el a sárba, ami nem ígért nekik semmi
                  jót. A háromtornyú kastély hályogos ablakai barátságtalanul és határozottan
                  tekintettek le az érkezőre, mintha nem is akarnának tudni róla, hogy ő az új
                  tulajdonos.</p>
               <p>A széles és szürke lépcsőkön két ember állt s e két emberen már meglátszott, hogy
                  tudja, ki az érkező. Az egyik libériát viselt, sovány és ősz ember volt s Üreghy
                  tudta, hogy ez Simon, a főkomornyik, aki a leltárhoz tartozott. A másik
                  Csuporháthy volt, testes, szőke ember, magas, de kissé görnyedt, - a főintéző.
                  Ezek várták és üdvözölték Üreghyt s felvezették a hallba, amely tágas volt és
                  régies; a melegnek azzal a vizuális élvezetével, amelyet csak a kandalló tudott
                  megszerezni a jégkorszak óta didergő embereknek. Üreghy jelezni akarta, hogy nem
                  haza jött ide s ezért úgy ült le egy karosszékbe, hogy télikabátját magán tartotta
                  s a botját két térde közé szorítva, keztyűs kezét az elefántcsont-gombra, állát
                  pedig a kezére támasztotta. Csuporháthy megérezte az ebben a magatartásban
                  megnyilvánuló visszautasítást; Üreghy Ödön nyilván nem akar mást, mint
                  megtekinteni a tulajdonát; anélkül azonban, hogy szorosabb, vagy pláne tartós
                  kapcsolatot vállalna vele.</p>
               <p>Ehhez mérten Csuporháthy röviden és megállások, tehát hatás nélkül referált.
                  Megkérdezte Üreghyt, be akarja-e járni a birtokot, vagy pedig a kastélyban tölti a
                  délutánt? Üreghy azonnal felállt:</p>
               <p>- Járjuk csak körül.</p>
               <p>Nem akarta a kastélyban tölteni a délutánt. Fogalma sem volt róla, hogyan és mivel
                  töltse a délutánt olyan kastélyban, amely az övé volt, amelyet azonban egyáltalán
                  nem ismert.</p>
               <p>Amíg Csuporháthy befogatott, Simon megmutatta a személyes használatára szánt
                  szobákat Üreghynek. A vezérigazgató nem volt szórakozott és kedélyes, mint a régi
                  gazda, aki azonban gyakran hanyag is volt és igazságtalan, amint a kedve tartotta.
                  Nem, Üreghy arcán egy vonás se rezdült, tekintetének figyelő határozottsága egy
                  pillanatra se lankadt s mélységes komolyságáról lerítt, hogy ez a komolyság
                  sohase szűnik meg, percekre sem.</p>
               <p>Simon ijedt tiszteletet érzett Üreghy iránt. Csuporháthy fáradt és szomjas lelke -
                  már titokban se méltatlankodva nyugodott bele, hogy sohase dolgozhatik olyan
                  gazdának, aki megértené az ő egyéni elgondolásait, amelyek nélkül munkája csak
                  szürke és terhes hivatalnokmunka... Csuporháthy álma egy komoly és eredményes
                  tehenészet volt s ha rajta múlott volna, ötszáz holdról kidobta volna a búzát, a
                  répa s más takarmány kedvéért. Csuporháthy szívből utálta a baromfit, a disznókat
                  s a könyvvitelt, de tunya és kissé érzelmes természeténél fogva nem volt képes
                  annyira utálni, hogy fellázadt volna ellene.</p>
               <p>Amint most, rövid bőrkabátjában, puskával a vállán ott ült Üreghy Ödön mellett,
                  olyan volt, mint egy nagy, lusta és bánatos kamasz.</p>
               <p>Elhaladtak a gazdasági épületek mellett, amelyek elég rossz állapotban voltak.
                  Üreghy tartózkodó érdeklődéssel hallgatta az intéző magyarázatait, amelyek célja
                  kétségtelenül az volt, hogy semmilyen hiányosság el ne kerülje Üreghy
                  figyelmét.</p>
               <p>Az út lapos dombok közt kanyargott felfelé s a hintó enyhén himbálta őket a mély
                  keréknyomok között. Ezeket a lapos dombokat nagy, szabálytalan négyszögek
                  borították, a zöld és a sárga különböző árnyalataiban. Az út mellékén csüggedt
                  bokrok guggoltak, figyelő búbospacsirtákkal a tenyerükön. A varjak hol csapatokba
                  verődtek a szürke ég alatt, hol szétrebbentek, mintha maguk se tudnák, hogyan
                  jobb.</p>
               <p>- Ez a cservári puszta - mondta Csuporháthy, maga köré mutatva, - ezek a dombok.
                  Erre megy az út az állomás felé. Mi azonban felmegyünk most a Sárhegyre a
                  fenyőerdőkön át. Hétszáztíz hold erdő van odafent. A birtok tojásalakú és a
                  kastély éppen a közepén van.</p>
               <p>Üreghy bólintott, mint aki ezt el is várta a birtoktól.</p>
               <p>Ahol az út elmélyült s egyik oldala agyagfallá magasodott, leszálltak a kocsiról s
                  a másik oldalon felléptek egy széles, lejtős, legelő szegélyére, amelyről
                  visszanéztek s Csuporháthy megmutatta:</p>
               <p>- Az ott Cservár. Egészen a faiskoláig minden az öné.</p>
               <p>Cservár messzi, fehér-foltos csík volt a köd és az égbolt találkozásánál.
                  Valamivel lejjebb sötétbarna sávnak tünt a Városi Faiskola. Onnan kezdve
                  kanyargott az út a kastélyig s a parkon és a gazdasági épületeken túl ismét
                  felbukkant, hullámos vonalban bújkálva át a dombokon, egészen fel a lábukig.</p>
               <p>Üreghy megborzongott a nyirkos hidegben, de bizonyos érdeklődéssel pillantott le a
                  szokatlan képre, amelynek színei felolvadtak a ködben.</p>
               <p>- Nagyon örülök, - mondta csaknem barátságosan, - látom, hogy ön itt gondot visel
                  mindenre. Én a számokon keresztül jobban megértem a dolgot, de azt hiszem, minden
                  rendben lesz.</p>
               <p>- Semmi sincs rendben, - felelte Csuporháthy, amikor visszakapaszkodtak a kocsira
                  s az ismét elindult. - Rendbe kellene hozatni az épületeket. Ha húsz megfelelő
                  tehenet vehetnék, egészen másképp festene a tejgazdaság. A gróf úr nem akart mást,
                  csak búzát, még ezekben a mély, árnyékos oldalakban is. A baromfival rengeteg baj
                  van és semmi haszon; a tojásokat elkönyvelni több munkával jár minden este, mint
                  az egész napi kimutatás együttvéve. A gyümölcsös is csak gondot okoz. Nézze ezt a
                  csalamádét...</p>
               <p>Üreghy körülnézett, de nem tudta, hogy hol nézze a csalamádét és mit nézzen rajta.
                  Baloldalt, a fennsíkon köralakú nádas állt, elég szokatlan látvány. Üreghy ismerte
                  a nádat, de lehet, hogy errefelé csalamádénak hívják. Követte tehát Csuporháthy
                  tekintetét s jobbra meglátta a méregzöld csalamádét s elégedetten bólintott; de
                  hogy legalább beszélnie ne kelljen róla, gyorsan megkérdezte:</p>
               <p>- Ez a nádas mire jó itt?</p>
               <p>- A közepén van egy kis tó, - felelte Csuporháthy - s az egész tele van rókával.
                  Mind itt kölykezik.</p>
               <p>- Itt! - csóválta a fejét Üreghy s megpróbálta elképzelni a rókák rejtélyes
                  konziliumát, amelyen megállapítják, hogy csak itt érdemes kölykezni, sehol másutt.
                  Szórakozottan vallotta be, hogy sohase látott még élő rókát, amikor hatalmas
                  kettős robbanás ijesztette meg. Csuporháthy csaknem a füle mellett sütötte el a
                  serétes puskája mindkét csövét.</p>
               <p>Amikor Üreghy megnyugodott, bizonyos szégyenérzettel látta, hogy a tájék nyugalma
                  nem változott. Sem a kocsis, sem a két ló nem rezzent meg a dörrenésre. Üreghy a
                  nádasra bámult s várta a sebesült rókát, amint kétségbeesett kölykeit vígasztalja.
                  Ehelyett már Csuporháthy bukkant fel egy közepes nagyságú réti sassal a kezében.
                  Feldobta a kocsira.</p>
               <p>- Megijesztett! - mondta Üreghy mogorván, de azért jól megnézte a sast. Félóra
                  múltán, a fenyves szélén rájött, hogy fázik. Az intéző pálinkával kínálta, de
                  Üreghy nem kért pálinkát. Inkább forduljanak vissza. Szeretné megnézni a
                  magtárakat.</p>
               <p>Egy darabig az erdő mentén kocogtak s Üreghy tartózkodó csodálattal szemlélte az
                  erdőt. Sejtelmes félhomály volt odabent, fényes cseppek világítottak az ágakon s
                  az erdő olyan tömörnek és egységesnek látszott, mint egy alacsony, de végtelenül
                  változatos mesebeli épület, amelybe bárhol beléphet az ember, de sehol se jut ki
                  belőle. Üreghy nem érzett kedvet hozzá, hogy belépjen. Fázott és éhes volt.</p>
               <p>Mire megnézte a magtárakat, az irodát, az ólakat, istállókat s a cselédlakásokat,
                  amelyek sötétek és rejtelmesek voltak, mint az erdő, de sokkal rosszabb szaguk
                  volt, - annyira elfáradt, hogy egyenesen az ebédlőbe ment s beleroskadt egy magas
                  támlájú székbe. Az erős, szokatlan levegő kimerítette.</p>
               <p>Hosszabb vita alakult ki arról, hogy ő hívja-e meg Csuporháthyt vacsorára, vagy
                  Csuporháthyék hívják-e meg őt? Végeredményben mindegy volt, mert Csuporháthyné
                  főzte a vacsorát, még pedig a rendkívüli alkalomhoz illő ünnepélyességgel.</p>
               <p>Csuporháthyné ugyanakkora kiterjedésű ember volt, mint a férje, de fekete és
                  sokkal határozottabb. Idegenekkel szemben túlságosan gyöngéd, Csuporháthyval
                  szemben túlságosan goromba volt, de ez nevelés eredménye volt nála és nem
                  jellemhiba. A vendégek iránti udvariasság s a családtagok iránti kíméletlenség
                  valahogyan jó modornak számít némely földrészen, - de a tárgyilagosság kedvéért
                  állapítsuk meg, hogy nemcsak Csuporháthyné ütötte gyakran Csuporháthyt, hanem
                  egymást is éppen elég gyakran ütötték. Ám ilyesmiben nincs alsó és felső határ;
                  házasságuk első öt évében kétszer hívták a szülésznőt s azóta, hogy a gyerekek
                  megnőttek s intézetbe kerültek: számtalanszor hívták az orvost. Előfordult, hogy
                  Csuporháthy kést döfött a mellébe és előfordult, hogy Csuporháthyné felakasztotta
                  magát; és megtörtént, hogy egy székkel beverte Csuporháthy fejét s Csuporháthy úgy
                  megrúgta az asszonyt, hogy elrepedt egy csontja. De másnap mindig kibékültek, -
                  gyakran még aznap - és sehogy és soha sem értették meg, hogy miért haragudtak
                  egymásra.</p>
               <p>Üreghy kényelmetlenül érezte magát, mert tudta, hogy beszélgetni kell és illik
                  ilyen alkalmakkor, már pedig ő unta a beszélgetést és fáradt volt feleslegesen
                  érintkezni emberekkel. De a levegő, a járás, a bor és a bő vacsora elkábították s
                  kábult állapotban nem fárasztotta annyira a beszéd, mint máskülönben. Igaz, hogy
                  sose tudta, mit mondott az előző percben, de viszont néha még el is mosolyodott. A
                  szél kifútta a szemeit s halántéka tüzelt. Egy nagy, kövér és fekete asszonyi arc
                  úszkált előtte s ebben a fekete arcban nagy, fehér fogak úszkáltak önállóan s
                  mintha az egész szoba valami elképzelhetetlen tengeren ringott volna. Valami
                  pogácsát is meg kellett ennie, hogy véleményt mondjon róla, de alig tudta lenyelni
                  s egyáltalán nem volt véleménye. Csuporháthy felkísérte a kastélyba. Amint
                  áthaladtak a parkon tisztán érezte a hideg eső-szagot, amit a fák leheltek felé,
                  holott az eső nem esett. Tudata mélyén felrémlett a gondolat, hogy valami
                  rendkívüli történik vele, de azután megnyugtatta magát: mivel ilyen helyzetben még
                  nem volt, egészen természetes hogy rendkívülinek érzi s így az egész dologban
                  nincs semmi rendkívüli. Ne is legyen, mert nem szerette a rendkívüli dolgokat.</p>
            <milestone n="2" unit="startSubChapter"/>
               <p rend="head">2.</p>
               <p>Reggel arra ébredt, hogy idegesítőnek érzi ittlétét. Nizzában és Kairóban is
                  érezte már azt, hogy Pesten minden felborul, ha ő nincs ott, - de most ráadásul
                  ehhez az érzéshez az a gyanú is társult, hogy itt is minden felborul, ha ő itt
                  van. Ezért nem várta meg Simon ébresztését, hanem felkelt és megkereste a
                  fürdőszobát.</p>
               <p>A folyosón idegen férfi jött szembe, ugyancsak papucsban. Magas, sovány
                  fiatalember volt s bizonyos gőggel nézett végig Üreghyn. A vezérigazgató elment
                  mellette s magára zárta a fürdőszoba-ajtót.</p>
               <p>Már attól tartott, hogy a reggelinél is megjelenik ez az idegen fickó s bizonyos
                  szorongással ült le a terem világos sarkába tea, szalonna és jam mellé. Meg is
                  kérdezte Simont:</p>
               <p>- Mondja, ki volt az az úr, akivel a folyosón találkoztam? Valami rokona a
                  grófnak?!</p>
               <p>Simon körülnézett s egy kissé talán elítélő hangon válaszolta:</p>
               <p>- Nem, nem rokona, uram. Az illető egy... hm... író, a neve Kovács Alajos. A gróf
                  úr szívességből adott neki egy szobát az emeleten, uram, - mondhatjuk úgy, hogy a
                  vendége volt. De most már nem kellene itt lennie, természetesen. Ha méltóságod
                  parancsolja, én szólok neki, hogy...</p>
               <p>De Üreghy Ödön nem válaszolt. Valami lelki fáradtság, vagy talán éppen közöny,
                  gyakran tartotta vissza attól, hogy állást foglaljon érdektelen ügyekben; mert
                  éppen az ő állásfoglalása folytán ezek az érdektelen ügyek fontos ügyekké
                  válhattak volna. Egyáltalán nem volt hajlandó a maga részéről szentesíteni ennek
                  az idegen embernek a jelenlétét, azon a birtokon, amelyet megvásárolt, de
                  személyes vitát sem akart.</p>
               <p>Még aznap délelőtt irodájában levelet diktált a Csuporháthy címére:</p>
               <p>„Igen tisztelt Intéző úr!</p>
               <p>Gazdasági dolgokhoz nem értek s ezért le fogok küldeni Önhöz egy szakértőt, aki
                  nekem jelentést tesz az ügyekről s a jelentés alapján fogok dönteni a további
                  tennivalók felől. Kérek írásbeli előterjesztést addig is arról, van-e szükség a
                  birtok mai állapotában a kastélybeli személyzetre és milyen elbocsájtásokkal és
                  megtakarításokkal lehetne racionalizálni a gazdaságot. Az ön bejelentését majd
                  össze fogom hasonlítani a szakértő jelentésével.</p>
               <p>Amint hallom, a kastélyban lakik Kovács Alajos úr, a volt tulajdonos barátja.
                  Udvarias formában közölhetné vele, hogy rám nézve a volt tulajdonos intézkedései
                  nem kötelezők.</p>
               <p>Köszönöm a szíves vendéglátást</p>
               <p>híve </p>
               <p> Üreghy Ödön.”</p>
               
            <milestone n="3" unit="startSubChapter"/>
               <p rend="head">3.</p>
               <p>Két héttel később a cservári kastély valamennyi szárnya ünnepi rendben várta
                  Üreghy Ödönt. Vele együtt érkezett a titkára, valamint egy zergetollas szakértő;
                  egy vevő is, aki nagyon keveset igért a birtokért, de annál nagyobb igényei
                  voltak.</p>
               <p>A nagy ebédlőben rövid és elsietett ebéd volt s utána bejárták a birtokot.</p>
               <p>Mindenkinek rossz kedve volt. A hideg szél tűi dobhártyáig hatoltak s pengő hangon
                  szurkálták a lovakat, Csuporháthy elkeseredve bámult maga elé. Ismerte a
                  Szakértőket, e felelőtlen kibiceit a való életnek, akik számokat legelnek s
                  akikkel szemben ő mindig alulmaradt. Üreghy levele komolyabb gondot okozott neki,
                  mint általában a levelek, amelyek jót sohase hoztak... Racionalizálási ajánlatát,
                  amely egy láthatatlan és ismeretlen ellenféllel, a Szakértő Véleménnyel nyert
                  összehasonlítást - mérhetetlen lelkiismeretfurdalások közben írta meg. Amellett
                  megint csak le kellett mondania arról, hogy új gazdáját meggyőzze a saját
                  gazdasági elveinek helyességéről.</p>
               <p>És itt volt a példás Simon, aki felmondásban volt immár egy hete s nem tudta, hová
                  menjen családjával. Itt volt ez az egész példás személyzet: egy szakács, aki
                  hónapok óta nem főzött, egy komorna, aki talán még sose öltöztetett s inasok, akik
                  galambot és házinyulat tenyésztettek - s akiket most ki fognak lökni egy ideig és
                  racionális világba, ahol mindennek túlságosan is meghatározott helye volt ahhoz,
                  hogy nekik egyáltalán helyük legyen valahol.</p>
               <p>Üreghy érezte a tekintetek mélyén lappangó sötét vádat és duzzogást és azt mondta
                  magában:</p>
               <p>- Igazuk van, minek jövök ide, a szemük elé?! El kell könyvelni ezeket az arcokat,
                  ez az üzlet tehertétele.</p>
               <p>De maga az üzlet egészében tehernek bizonyult. Mert az a szél, amely fölszántotta
                  a barna földeket, jegesebb és keményebb volt minden eddig ismert szélnél;
                  valósággal pofozta Üreghyt. S amíg a kocsin ült és hallgatta a Vevő becsmérléseit,
                  folyton a komornyikra gondolt, aki bánatosan szolgálta ki s arra az ismeretlen
                  íróra, aki a héten levelet írt neki, de ő még nem válaszolt.</p>
               <p>- Á, hát szikes részek is vannak! - ujjongott a mellette levő s jobbfelé mutatott.
                  Üreghy odanézett, de nem látott semmit. Csuporháthy vadul magyarázott a
                  jelöltnek... A jeges szél ütötte-vágta őket. Üreghy szeretett volna
                  visszafordulni, de a Szakértő és a Vevő mindenre, mindenre kíváncsi volt. Tudni
                  akarta az ákácos korát, a talajvíz természetét, a vadállomány statisztikáját, a
                  helyi időjárás sajátságait, az utolsó harminc év állategészségügyi történetét és
                  még sok mindent. Ugyanakkor Üreghy fázott; és tudta, hogy annak az összegnek, amit
                  ez az ember ajánlott, a duplájáért sem adná oda a birtokot. Mi értelme volt hát a
                  birtoknézésnek?! Vissza akart fordulni, de még meg kellett nézniök a fenyvest s
                  aztán a halastavat s a disznókat. Aztán még bejárták az ákácost, amely tele van
                  fácánnal s végül kikanyarodtak a tarlóra s ott álldogáltak a jeges szélben,
                  vizsgálódva s aggodalmas nagyképűséggel. Üreghy szemei könnyben áztak, de különben
                  se látott semmit, csak végtelen, szürke és barna foltokat észak felé; s e foltokon
                  repkedő, száguldó kórót és száraz fűcsomókat. Néhol nagy, szabálytalan idomú sárga
                  tökök hevertek az éles tengericsonkok között és ismeretlen madarak igyekeztek
                  szembeszállni a széllel.</p>
               <p>Amikor végre visszaértek a kastélyba Üreghy úgy érezte, hogy összeverték,
                  megfagyasztották s most olvadni kezd; egész teste sajgott, viszketett s öntudata
                  veszedelmesen tompult. Ilyen állapotban nem tudott ellentállni Csuporháthy
                  kérésének:</p>
               <p>- Maradjon itt vasárnapra, méltóságos uram, mindent megbeszélhetnénk
                  zavartalanul.</p>
               <p>Üreghy nem akart semmit megbeszélni. De azért bizonyos mértékig neheztelt a
                  magával hozott urakra, akik részben túlzott lelkiismeretességből, részben üzleti
                  érdekből mindent lebecsültek az ő birtokán. Meg is mondta a titkárának:</p>
               <p>- Nincs kedvem visszamenni veletek. Vacsorázzatok meg és vidd vissza az urakat
                  Pestre. A kocsit holnap délután küldd le értem.</p>
               <p>- Ahogy parancsolod, - felelte Pagát dr. kétkedően. Mi értelme van annak, hogy
                  Üreghy itt vesztegesse az idejét? Ez nem szórakozás és nem üzlet! De ha Üreghy itt
                  marad, akkor mégis csak kell, hogy üzlet legyen...</p>
               <p>Amikor a kocsi elment, Üreghy visszavonult a szobájába s elővette az író levelét,
                  amit még kedden kapott. Ezt el kell intéznie valahogy. Mielőtt újra elolvasta
                  volna, szivarra gyujtott és kibámult az ablakon. A jegenyék hosszú sora közt még
                  látta a messzi úton égő lámpákkal futó autót. Eszébe jutott, hogy másnap délben el
                  kellett volna mennie Mariannért... Elhatározta, hogy sürgönyt küld neki, nem
                  jöhet. Aztán elővette a levelet. Hosszú levél volt és Üreghy számára egészen
                  szokatlan közlési mód, az őszinteségnek olyan fokán, amely idegesítette és
                  megzavarta őt:</p>
               <p> „Igen, tisztelt Uram!</p>
               <p>Egyetlen grófot ismertem, Cserffy Janót, a megmaradt Cserffy-földek volt urát, aki
                  ma negyven éves, - én harminc, - és mindenben különb ember nálam, de én ezt
                  sohasem éreztettem vele. Talán ez volt az oka különös barátságunknak, amely tíz év
                  előtt egy mulatóban kezdődött, s amelyre már csak azért sem akarok sok szót
                  vesztegetni, mert Önt ez nem érdekli.</p>
               <p>Cserffy János megbízásából megírtam a Cserffyek történetét, Ulászlótól napjainkig;
                  ezer pengőért. Elég nehéz munka volt, mert a Cserffyek szívós, szapora népség,
                  amint tevékenykedve sürögnek át a századokon; egyetlen egyet se találtam köztük,
                  akiről leírhattam volna, hogy életében semmi említésreméltó sem akadt.</p>
               <p>Ezer pengőért végeztem ezt a munkát; kétszázötvenet felvettem és elköltöttem
                  előre, a többit elvesztettem kártyán. Viszont a munkát nem lehetett kiadni, mert a
                  család ügyvédje szerint sérti a Cserffy-nimbuszt. Jánosnak nagyon tetszett, mert
                  róla csupa hízelgő mondatot írtam; viszont meggyőződésem szerint legalábbis
                  halottakkal szemben legyen gerinces az ember. (Ezt még parlamenti gyorsíró
                  koromban tanultam. Bevált.)</p>
               <p>A téli estén, miután elhatároztuk, hogy elejtjük az egész ügyet és az ezer
                  pengővel megterheljük kétszobás pesti hitbizományomat, a kandalló előtt ültünk.
                  Ez a kandalló az ebédlőben van, bizonyára látta már; József császáré volt és VI.
                  Cserffy Béla szerezte. A Cserffyek általában a kandallók őrültjei voltak. A
                  cservári kastély, amelyben az utolsó Cserffy élt, s amely most az öné, tele van
                  kandallókkal, amelyek csupán arra alkalmasak, hogy egy gyüjtő szívét melegítsék
                  fel. Igen sok kandallóban, a márvány, vörösréz, vagy tölgyfa mögött a központi
                  fűtés testei zümmögnek. A kastély, Janó gróf igényeihez mérten, modern
                  berendezésű, de a rengeteg kandalló, gyertyatartó, pipatórium, petróleumlámpa,
                  koppantó és kandeláber tökéletesen megzavarhatja a multban kevéssé járatos
                  látogatót.</p>
               <p>Ez osztrák kandalló előtt ülve, elmerengtünk; rajtam felemás érzés lett urrá. A
                  kandalló vörösrezéről szemembe tüzött a meleg, piros fény; a meleg azonban mögülem
                  jött, a fűtőtestből. János arca töprengő volt; elmélyedt, okos szemeibe nézve nem
                  is hitte volna az ember, hogy a decemberi erdei hajtásokon okoskodik, (mert nem
                  tudta, hogy a legfelső lénián kezdjük-e majd, avagy a hágón.)</p>
               <p>Életemnek ebben a keserű hetében, amikor úgy éreztem, hogy valamit mégis tennem
                  kell, hogy a világ el ne pusztuljon, velem együtt, - barátom a következő furcsa
                  kérdést intézte hozzám:</p>
               <p>- Te mégis kilenc hétig dolgoztál a levéltárakban és két hónapig itt ezen a
                  marhaságon; és bár Prokop dr. szerint használhatatlan, te csak jót akartál. Én
                  mondtam neked, hogy tartsd meg az ezer pengőt, de ti írók a büszkeségnek valami
                  furcsa fajtáját űzitek: azt mondtad, hogy tartozásnak tekinted ezt a pénzt és meg
                  fogod adni. Különös álláspont; mert jogilag és erkölcsileg is jár neked ez az
                  ezres, de te inkább visszadobod nekem, mondván, hogy tartozol vele és majd meg
                  fogod adni; miáltal én ugyan elvesztettem az ezer pengőt, de te mégis - azt
                  mondhatod, hogy nem fogadtad el. Ügyes formája az erkölcsi nagyságnak. De én
                  mégis úgy érzem, hogy tartozom neked azért a sok unalomért, amelyet családi
                  történetünk lapozgatása közben elszenvedtél, és még az ezer pengőt se tartom
                  pillanatnyilag kellő kárpótlásnak. Hanem mondd meg te, hogy mivel szerezhetnék
                  neked örömet.</p>
               <p>Nekem határozottan kínos volt az a megtámadhatatlanul udvarias és pontos érvelés,
                  amellyel ez a barátom egyben bizonyítani, nem csak közölni szokta a sértéseit.
                  Visszautasítottam a feltevést, mintha a számomra gyönyörön kívül bármi mást is
                  jelenthetett volna a Cserffy-életekben való búvárkodás, amelynek eredménye Prokop
                  dr. szerint ugyan használhatatlan, egyébként azonban helyenkint a Divina
                  Commediára, más vonatkozásban pedig olyan 15x9 méteres csataképek
                  monumentalitására emlékeztet, amelyeken 20-30 liter bordó honfivért kent el a
                  szerző, mielőtt a részletekre tért volna át.</p>
               <p>- Mindazonáltal - feleltem a hideg kandalló előtt - én nem érzem indokoltnak az
                  ajánlatot. Az ezer pengőt ugyan már szétmosta a nemzetgazdaság érhálózata; de ha
                  én pénzt akarok szerezni, akkor nem a barátaimtól kérek, hanem az ellenségeimtől
                  zsákmányolok. (Ez megint az írók büszkeségének különös fajtája - jegyeztem meg
                  nem minden malicia nélkül.) Mást, mint pénzt pedig hogyan is kérhetnék egy korban,
                  amelyben pénzzel mindent megkaphatnék, de a pénzért oda is kell adnunk
                  mindenünket. Igaz, írói pályámat teljesen megrágták e pálya kukacai. Nem
                  akadályoztak meg abban, hogy megírjam meggyőződésemet, csak bebizonyították, téves
                  adatok felhasználásával, hogy ez nem kell a közönségnek. Lassan, tudatos
                  aknamunkával tévútra vezettek; s míg egyfelől ugyanilyen céltudatosan őrölték fel
                  részletügynökeikkel a közönség ízlését, - e leromlott ízlésre hivatkozva, az író
                  ambicióit a piszkos középszerűségre kényszerítették: ez a magyar irodalom új
                  szakasza. Egy gróf, ki már nem nagyon, de még mindig megnyugtatóan gazdag,
                  sokféleképpen megpróbálhatna örömet szerezni nekem; de - mondottam - nem adhatná
                  vissza a közönséget, amelyről álmodtam valamikor s amely közösség is volt egyben
                  és éppoly kevéssé adhatna vissza engem a közönségnek úgy, ahogy tizenkét évvel
                  ezelőtt, a fiatal emberek szinte eszelős gyanutlanságával, fegyvertelenül és
                  hívőn indultam el képmutató, gonosz és alattomos öregek sorfala között. Most nem
                  tehetek mást, mint beállok közéjük és fitymálva várom az Ujakat, ahogyan ők vártak
                  engem.</p>
               <p>Erre azt mondta Cserffy János:</p>
               <p>- Ugy látom, megint azzal jössz, hogy nem engedik megírni életed főművét, a Etikai
                  Relativitás Szemléletét.</p>
               <p>- Igen - feleltem - nem engedik; pedig én nem hiúságból és nem is öngyilkossági
                  szándékból szeretném megírni ezt, hanem, hogy megváltsam az emberiséget
                  szenvedéseitől, amennyiben bebizonyítom neki, hogy e megváltásra érdemtelen s a
                  szenvedésekre tökéletesen rászolgált.</p>
               <p>János gróf rágyujtott egy cigarettára, szokása szerint elfelejtvén megkinálni
                  engem is. A hatalmas, boltíves szoba csendjében mély sóhajtása hallatszott.</p>
               <p>- Én nem vehetem meg neked a világ azon részét, amelyet el akarsz pusztítani, sem
                  meg nem szerezhetem a másikat, amelyet meg akarsz védeni a pusztulástól. Ellenben
                  egy ezüst cigarettatárcára gondoltam, vagy valami ilyesmire. Belevésetném esetleg
                  a családi történet eredménytelen megírásával kapcsolatos érdemeidet.</p>
               <p>Arcomat felé fordítva, szememet lehunyva fejeztem ki a meghatottságot, amellyel
                  megköszöntem s egyben visszautasítom e nagylelkű ajánlatot. E pillanatig az egész
                  beszélgetés csak egyike volt a formára komoly, de egyébként tisztán időtöltő
                  beszélgetéseknek, amelyek kettőnk között szoktak lezajlani. De ebben a
                  pillanatban átsuhant rajtam valami gondolat, amitől komolyabb lett az arcom. Már
                  máskor is gondoltam arra, hogy mit tennék, ha rendelkezésemre állna egy olyan
                  dickensi Szellem, amely tökéletesen megváltoztatta Scrooge urat. Vajjon
                  összegyüjteném-e az összes Scroogeokat, akikkel valaha találkoztam; vagy pedig
                  bosszút állnék ellenségeimen? Most éppen azon a ponton voltam, hogy életem
                  eredménytelen céltáblája marad a fondorlatoknak, amelyek meddővé tették minden
                  törekvésemet. Vajjon miért ne bizonyítsam be, hogy általános erkölcsi alapelveink
                  valóban viszonylagosak s így egész életünk tisztára képmutatás? Ha rengeteg
                  írással egyetlen embert se lehet meggyőzni, talán egyetlen kis, gonosz
                  cselekménnyel többeket is felvilágosíthatok? Hirtelen úgy éreztem, hogy minden
                  jelenlegi problémámat símán és azonnal meg tudom oldani, e derűs és jóindulatú
                  Szellem, Cserffy János segítségével! Hirtelen felugrottam, mintha otthon
                  felejtettem volna valamit s hatalmas vállaira támaszkodva mondtam:</p>
               <p>- Valamilyen írói hitbizományra gondolok. Add nekem azt az emeleti szobát,
                  amelyben lakom, minden járulék nélkül, de visszavonhatatlanul. A kilátást a távoli
                  hegyekre s a kis, szapora boróka-gnómokra. A csöndet és a mentességet irodalomtól
                  és intrikáktól, színésznők ostobaságától, ügyvédek embertelenségétől! Csendes és
                  zárt munkát, következtetések nélkül s nem gondolva rá, hogy e munkák pénzbeli
                  eredményét kik s hogyan sikkasztják el, tekintve, hogy az írót író volta csak
                  kötelezi magánéletében, de nem védi hivatásában, úgy vágyom erre az örökös szobára
                  a hegyek között, mint a medve a téli menedékére.</p>
               <p>S természetes volt, hogy a gróf beleegyezett. Ez a szoba az enyém volt, amíg a
                  birtok az övé volt. Az bizonyos, hogy e beszélgetés során sem értett meg, mint
                  ahogy Ön sem érti meg majd levelemet, ha azt hiszi, hogy kérek Öntől valamit. Még
                  Cserffy, aki jó barátom volt, amíg meg nem zavarta az amerikai álom, amiből nem
                  lesz hová visszamenekülnie, - még ő is ezt kérdezte:</p>
               <p>- Mi van veled újabban?</p>
               <p>Nem, nem újabban volt velem valami, uram, - mindig tudtam, hogy ezekkel az
                  idegekkel, ezzel az ízléssel, ilyen időben és helyen, soha nem lehetek azzá,
                  aminek érzem magam; és ezért egyre kevesebbnek érzem magam. Az emberek jelzőkövei
                  ennek a fogyatkozási folyamatnak. Tizenkilenc éves koromban egy vas nélkül álltam
                  egy idegen város uccáján s ugyanazt éreztem, amit Napoleon. Ma itt ülök büszkén,
                  háromszáz pengővel a zsebemben és bizonyos hírnévvel, amit nehezen szereztem: és
                  úgy érzem magam, mint egy idegbajos koldus. Hogyne látnám szívesen bajban azokat,
                  akik elvették öntudatomnak és hitemnek egy-egy atomját? Hogyne látnám szívesen
                  félszeg helyzetüket, amikor más életcélom már nem lehet, mint a mások
                  életcéljának megrendítése? Igy tanultam e keserves és kicsinyes életben: nincs más
                  feladatunk, mint másokat elkedvetleníteni. Velem legalább egyebet nem csináltak.
                  De mert nem vehetem fel a harcot ellenségeimmel, el akarok bújni előlük.</p>
               <p>- Rettentően keserű vagy - mondotta a házigazdám - ami nem lep meg; pláne a
                  házasságod körüli tapasztalataid megmagyarázzák. Mindig úgy tettél, mintha ez is
                  felületes kis ügy lett volna. Mi értelme van, hogy olyan ábrázattal jársz körül,
                  mint egy angol klubban és aztán befelé összeroppansz!?</p>
               <p>- Igazán nem tudom. De azt mondtad, hogy kérjek tőled valamit; én kértem, és nem
                  szándékszom jobban megmagyarázni kérésemet. Ha itt élhetek, akkor független leszek
                  a pesti emberektől s ha független lehetek, akkor bosszút állhatok rajtuk a sokéves
                  függésért...</p>
               <p>Cserffy elmosolyodott. De kissé mintha zavart lett volna; én azt hittem, azért,
                  mert nem képes egészen megérteni. Holott egészen önmagát sem értheti meg az ember,
                  ha olyasmit tesz, amit nem volt ideje meggondolni.</p>
               <p>- Hát ennyire voltam az emberekkel, igen tisztelt uram; már ajándékot is
                  elfogadtam, hogy ne lássam őket: egy szobát, amelynek egyetlen értéke, hogy nem
                  Pesten van s hogy az enyém. Hát arról van szó, hogy most már nem is az enyém.</p>
               <p>Itt vagyok a birtokon, amelynek minden fáját ismertem, egy szobával, amely az
                  enyém volt. A többit tudja. Kíváncsi vagyok, meghagyja-e nekem szerzett, bár nem
                  Öntől szerzett jogaimat s hogy egyáltalán, hajlandó-e szóbaállni velem, vagy
                  pedig ragaszkodik hozzá, hogy elköltözzem?! Legyen nyugodt, van hová.</p>
               <p>Üdvözlettel </p>
               <p>Kovács Alajos.”</p>
               <p>Üreghy eltette a levelet s csöngetett a komornyiknak, - aki csakhamar belépett,
                  alázatos szemrehányással a tekintetében.</p>
               <p>- Kérem, - mondta neki - közölje Kovács úrral, hogy a szoba rendelkezésére áll,
                  amíg a birtok az enyém... Illetve... várjon.</p>
               <p>Mégis, illendőbbnek tartotta ugyanazt egy névjegyre firkantani s a névjegyet
                  felküldeni neki. De ekkor Simon így szólt:</p>
               <p>- Az író úr már két napja nincs itt; azt hiszem, Cservárra ment be.</p>
               <p>- Mindegy, tegye az asztalára, - felelte Üreghy s aztán megpróbált kíséret nélkül
                  keresztülmenni a parkon, amelynek fái sötéten és kísértetien zúgtak a szélben s
                  Üreghy, akarata ellenére, arra gondolt, milyen különös, hogy e fák s e zúgás is az
                  övé...</p>
            <milestone n="1" unit="startSubChapter"/>
               <p rend="head">4.</p>
               <p>A gazdag ember lelki kényelme ellen követett el merényletet Kovács úr, amikor
                  odaült a kandalló elé, ahol Üreghy pihente ki vasárnap délelőtti fáradalmait. Lent
                  volt az istállókban is, - ennek a Csuporháthynak gyerekes öröme telt benne, hogy
                  mindenüvé elcipelje! - s utána lement az apró házak közé s beszélgetett a
                  cselédekkel. Mozgalmas délelőtt volt! De ezzel még nem ért véget! Csuporháthyné
                  rábeszélte, hogy üljön mellé a kocsira s menjen be vele Cservárra, misét
                  hallgatni. Üreghy Ödön évtizedek óta nem hallgatott misét s talán templomban se
                  volt az esküvője óta! S most ott állt a színes és hűvös templomajtóban és nézte,
                  nézte az áhítatot, amely ott ült az arcokon. Megpróbált visszaemlékezni
                  diákkorára, amikor az ő arcán is éppilyen áhítat volt. Nem, ő nem tagadta meg
                  Istent, csak elfelejtette; éspedig végképp. E kifent, ágaskodó, hamvasarcú
                  kislányok, ezer ráncukba roskadt anyókák s főhajtó gazdák és urak közt valósággal
                  árulónak érezte magát. Mise után Csuporháthyné becipelte még Kamper plébános úrhoz
                  is, aki igen kedves és művelt embernek bizonyult s a tekintete megzavarta Üreghyt.
                  - Az ön cselédei is bejárnak hozzám, Üreghy úr - mondotta neki s Üreghy nem tudott
                  mit válaszolni neki. Ő a birtokot eladja, amint lehet, persze nem ennek a
                  Koprándinak, aki nevetséges ajánlatával egyenesen bolondnak nézte, úgylátszik!
                  hanem eladja a maga idején, jól és okosan, de addig se hajlandó túl sokat törődni
                  a cselédek lelki üdvével! Alig várta, hogy hazaérjenek s futtában elbúcsúzott
                  ettől a rettenetes Csuporháthynétól. Szobájában megebédelt s aztán lement a
                  hallba, amelynek déli oldala üveges volt s a hegyeket bámulta innen, a kandalló
                  elől. Azt akarta, hogy békén hagyják s alig tudta lerázni Csuporháthyt, aki
                  közölte vele, hogy:</p>
               <p>- Decemberben meg kell rendeznünk a körvadászatot, mert rettentő nagy a
                  szaporulat. A gróf úr nem akarta kiadni kezéből a vadászjogot, viszont ő maga már
                  nem igen vadászott az utóbbi időben.</p>
               <p>- Hagyjanak békében a gróf úrral! - dörmögte - s vadásszanak, amit akarnak, engem
                  nem érdekel.</p>
               <p>De aztán a szentimentális Csuporháthy, aki sohasem akart egy rossz végszóval
                  kimenni a szobából, elmagyarázta neki, hogy a cservári körvadászat komoly
                  társadalmi és üzleti esemény és nagy élvezet, - és Üreghy elhatározta, hogy a
                  cservári vendégek mellé meghívja pesti ismerőseit is... hadd vadásszanak! És
                  legalább lerázta az intézőt.</p>
               <p>Ekkor azonban megjelent Kovács úr, az író. A bemutatkozás után megköszönte Üreghy
                  szívélyes gesztusát s Üreghy biztosította, hogy nincs mit megköszönnie! Félt a
                  hosszadalmas beszélgetésektől, hiszen az emberek olyannyira szeretik feltárni
                  belsejüket. És különösképpen, nyilván az írók. Üreghy sokszor adott pénzt már
                  irodalmi és művészi célokra, - ez az egyetlen mód rá, hogy az ember kellőképpen
                  megszabaduljon irodalomtól és művészettől - és így ismerte őket! De ez a
                  beszélgetés nemcsak hosszúra nyúlt, - de kínossá is vált a számára.</p>
               <p>Mert Kovács úr azt állította, hogy hírből ismerik egymást! (Dehogy ismerem,
                  gondolta Üreghy, ő ismerhet engem, de én nem ismerem őt és ehhez ragaszkodni
                  fogok!) Továbbá Kovács úr azt is állította, hogy ő egyszer már jelentkezett Üreghy
                  titkáránál, de Üreghy nem fogadta. (Nos, tessék, most egy régi sérelmet is felhoz;
                  s egyszerre én vagyok az ő adósa! És ez mind az ebédutáni alvás rovására!)</p>
               <p>Üreghy szeretett ebéd után nyitott szemmel szundikálni. S most gyorsan
                  biztosította vendégét, aki úgy viselkedett, mintha ő lenne a vendéglátó: hogy
                  mélyen fájlalja, ha az említett eset valóban megtörtént volna: dehát el sem tudja
                  képzelni, hogy ilyesmi előfordulhatott... Az író azonban fölényes arccal
                  mondta:</p>
               <p>- Mindnyájan tudjuk, hogy ön szereti, ha mecénásként emlegetik. Vagy, ha nem
                  szereti, de már többízben eltűrte. Ön nagyon jól tudja, hogy az ön emberi
                  nagyságát írók és krónikások örökítik meg, mert a bankókon mindig királyok képe
                  díszeleg és nem bankároké. Ha engem nem ismert névről, akkor műveletlennek kellett
                  lennie, de tudom, hogy nem műveletlen és tudom, hogy ott volt azokon a
                  bemutatóimon, amelyeken társadalmilag érdemes volt megjelennie. Hogy lehet az,
                  hogy mégis elkövette akkor azt a modortalanságot, amit én egyszerű pofonnak
                  éreztem és hitem szerint vissza kellett adnom, habár ez mindeddig lehetetlennek
                  tünt! A magyarázat igen egyszerű. Én, Kovács Alajos, sok ember szerint tehetséges
                  író vagyok. Néhány kritikus és olvasó szerint sajátos stílusomhoz Európában senkit
                  se lehet hasonlítani. Azonban tekintélyem, súlyom és sajtóm nincs, mert nem
                  tartozom semmiféle önvédelmi párthoz, nem vagyok se jobb-, se baloldali. Se
                  lapcsoporthoz, se politikai párthoz nincsenek kapcsolataim és egyedül abból élek,
                  amit az olvasóim pénzéből a különféle ügynökségek szűrőjén át eljut hozzám. Ezért
                  nem fogadott ön engem. Velem nem érdemes kapcsolatot létesítenie, mert ezért
                  semmiféle érdekcsoport nem dícsérné meg; ezért csak én dícsérném meg. Ma már
                  világosan látom, hogy hol rontottam el a dolgot. Magyarországon az ember nem élhet
                  egyedül és Budapesten még kevésbé; vagy pedig programmot kell csinálnia abból,
                  hogy egyedül él.</p>
               <p>Igy az történt, hogy az irodalmi jobboldalon minden munkámat azzal fúrták meg,
                  hogy zsidó vagyok, a baloldalon pedig azzal, hogy antiszemita vagyok. Soha senki
                  ki nem állt mellettem és nem írtak tanulmányokat rólam abban a tudatban, hogy a
                  következő hónapban én írok tanulmányokat róluk. Ha csendben voltam, elhitették
                  egymással, hogy nem létezem, vagy lecsuktak; ha sikerem volt, akkor működésbe
                  léptek és igyekeztek megakadályozni azt, hogy ilyesmi még egyszer előfordulhasson.
                  E körülmények mellett nevetséges volt, hogy éppen önre haragudjak. Hiszen az ilyen
                  pénz- és politikai potentátok az irodalom iránti megvetésüket íróktól tanulták;
                  akik állandóan arra szolgáltattak példát, hogyan nem kell megbecsülni az írót,
                  akiből minden önbecsülés hiányzik s így nem tart igényt rá másoktól se... A
                  parlament egyik klasszikus vitája során valaki megvédte a falukutatókat, akiknek
                  számára megértést és jogvédelmet követelt s munkájukat szembeállította egy
                  pornográf író hirhedt könyvével. Ezzel elárulta, hogy más irodalmat el se képzel,
                  nem hogy ismerne is, mint szociográfiát, vagy ponyvaregényt. A szociográfia lehet
                  jobb és baloldali s akármelyik, mindenesetre egy alkalmi világnézet büszkesége és
                  eszköze. Mindaz, ami általában csak emberi kérdések és csak emberi lelkiismeret
                  anyaga, nem nyújt védelmi és nem nyújt támadási felületet és ezért nálunk észre se
                  veszik. Galsworthy nálunk is nagy író lett volna, de Dickens soha. És Swift még
                  kevésbé. A világirodalomból ön talán D’Annunziot és Feuchtwangert fogadta volna
                  és középütt, már tisztára önzetlenül, Gidet; nem mint taktikus, hanem mint
                  sznob.</p>
               <p>- Én nem vagyok sznob! - állt fel Üreghy kétségbeesve - biztosítom önt, hogy nem
                  vagyok; annyira igazán nem érdekelt soha az irodalom. Ha sznob lennék, melegen
                  érdekelne például az ön okfejtése, akár jobb-, akár baloldali, de én nem vagyok
                  sznob és így nem érdekel.</p>
               <p>Az író is felkelt; elsápadt. Talán az bőszítette fel, hogy saját vermében fogták
                  meg, talán érzékeny ember volt - tény az, hogy haragtól remegő hangon mondta:</p>
               <p>- Bocsánat, hogy untattam. Nem számítottam rá, hogy önt olyan nehéz
                  szórakoztatni.</p>
               <p>S ezzel kisietett a hallból. S csak a lépcsőn lett igazán dühös, amikor eszébe
                  jutott, hogy nem is ezt akarta felelni ennek az ostoba Üreghynek, hanem sokkal,
                  sokkal súlyosabb gorombaságokat! Igen.</p>
            <milestone n="5" unit="startSubChapter"/>
               <p rend="head">5.</p>
               <p>Ha Üreghy el is felejtette volna a körvadászat rémét, ott volt Csuporháthy, hogy
                  emlékeztesse rá. Tavaly Kovács Alajossal rendezték ketten, mert Kovács író létére
                  kitűnő vadász volt s Cserffynek jóbarátja... De most az író csomagolt s hallani
                  sem akart Üreghyről és a vadászatáról. Csuporháthy megmondta:</p>
               <p>- Ugyis meggondolod magad és kicsomagolsz. Hát akkor minek csomagolsz be?!</p>
               <p>Az író lesújtva felelt:</p>
               <p>- Mert ahhoz, hogy kicsomagoljak, előbb be kell csomagolnom. Ahhoz, hogy
                  lecsillapodjam, előbb fel kell háborodnom. Különben is, idegesit ez a csönd és a
                  békák és a trágyagödrök. Vágyom a nagyváros, a színház és a sajtó után.</p>
               <p>Majd csendesen hozzátette:</p>
               <p>- Ez persze nem igaz, - és kicsomagolt. - Milyen rendes ember ennek az Üreghynek
                  az unokaöccse! Mennyivel rendesebb Üreghy Ödönnél! - sóhajtott. - Pontosan
                  annyival rendesebb, amennyivel rendetlenebb.</p>
               <p>A körvadászatra meghívták a cservári iskolaigazgatót, a főjegyzőt és más
                  számottevő tényezőket; egy pesti hirlapírót is. Üreghy, látván, hogy a kijelölt
                  napok feltarthatatlanul közelednek, meghívta Vomecsnit is. Elképzelhetetlennek
                  találta, hogy Vomecsni Oszkárt valaha is lőfegyverrel a kezében lássa meg. De,
                  úgylátszik, a végzet olyan játékba kezdett Üreghyvel, amelyben ő semmiképp sem
                  akar résztvenni, amelynek azonban mégis - és máris - a középpontja lett. Mintha a
                  világ megőrült volna körülötte, amióta ő maga elkövette azt a rendkívüli szokatlan
                  dolgot, hogy valami szokatlan dolgot művelt! Az emberek, akik a színe elé
                  kerülhettek, e magasállású és jólszituált urak, akiket cseppet sem gyanusíthatunk
                  azzal, hogy tréfálni akarnának, ami olyannyira szegényes szórakozás! - mind azzal
                  köszöntöttek be hozzá:</p>
               <p>- Á, hogy mennek az ügyek lent a birtokon?</p>
               <p>És Üreghy ilyenkor, a sznobizmus minden válfajától mentesen, (bármit mondott is az
                  a rendkívül lehetetlen fráter, az az író!) - komoran felelte:</p>
               <p>- Fogalmam sincs róla, kérlek, nem járok le és nem értek hozzá.</p>
               <p>Másik titkára pedig, Kandéry Egon, ekkor már tarsolyában hordta a megbízatást,
                  hogy a maga részéről ellenőrizze ezt a vadászatot odalent... s beszélje meg Fáth
                  Mariannenal, hogy részt akar-e venni a vadászaton. Olyasmi pedig még nem volt,
                  amiben egy színésznő nem akart volna résztvenni. Kandéry le is utazott Cservárra s
                  ott mindenáron intézkedni akart, de ebben Kovács és Csuporháthy féltékenyen
                  megakadályozták. Különben sem értett a dolgokhoz. Igy tehát visszautazott Pestre s
                  jelentette Üreghynek, hogy sikerült mindent elintéznie.</p>
               <p>A szombat-vasárnapi vadászatok előtt azonban Üreghy maga is leutazott - már
                  csütörtökön - Cservárra, mert eszébe jutott, hogy sokszor olvasta már valakiről,
                  hogy a birtokán megtartott körvadászaton ennyi és ennyi nyulat, annyi fácánt és
                  iksz foglyot lőttek; és mégis kínos volna, ha az Üreghy Ödön körvadászatáról szóló
                  hírekben azt olvasná a közvélemény, - amely egyébként nem érdekelte túlságosan -
                  hogy itt a résztvevő urak egymást lőtték halomra. Az állomáson - azért jött
                  vonattal, hogy megismerje a közlekedési viszonyokat errefelé - Kovács úr várta,
                  kopott, rövid bőrkabátjában.</p>
               <p>- Remélem, elfelejtette a multkori összezördülést - mondta Kovács úr bátorítóan,
                  holott Üreghy egyáltalán nem félt a haragjától, - mert én egyáltalán nem vagyok
                  képes soká haragudni. Ez a bajom, tudja?!</p>
               <p>Üreghy rögtön belenyugodott, hogy Kovács úrnak ez a baja; s rátért idejövetelének
                  főcéljára:</p>
               <p>- Mondja, rendben lesz ez a hogyhívják... ez a vadászat?!... Nem akarom, hogy
                  botrányba fulladjon.</p>
               <p>Az író végignézett Üreghyn s fojtott hangon felelte:</p>
               <p>- Ne haragudjék, de már vadásztunk néhányszor errefelé, mielőtt maga megvette a
                  birtokot.</p>
               <p>- Tudom, - felelte irritáltan Üreghy, - de nem informálódtam még afelől, hogyan
                  sikerültek azok a vadászatok...</p>
               <p>Kovács elfordult, hogy legyűrje dühét, de hiába, nem sikerült. Ezért szembenézett
                  a gazdag emberrel s csaknem leckéztető hangon mondta:</p>
               <p>- Ezt a gúnyos mondatot velem szemben rossz helyen alkalmazza, uram. Én vagyok
                  ennek a szakmának a mestere. Ajánlom magamat.</p>
               <p>És ezzel otthagyta. És mert csak egy kocsi várta őket az állomáson, Kovács úr
                  kénytelen volt gyalog bandukolni a kastély irányában. S ami a legjobban
                  felbőszítette: az úton rájött, hogy nem is ezt akarta felelni Üreghynek, hanem
                  sokkal súlyosabb gorombaságokat, amelyek azonban mindig elkésve jutnak eszébe,
                  amikor már nincs akinek a szemébe vághatná őket!</p>
               
         </div>
         <div type="chapter">
            <head>
              HETEDIK FEJEZET</head> <p>amelyben Zoltán felejteni megy Cservárra,
                  de ahelyett minden az eszébe jut...</p>
            <milestone n="1" unit="startSubChapter"/>
               <p rend="head">1.</p>
               <p>Üreghy Ödön bejelentette az egybegyült vadásztársaságnak, hogy másnapra várja az
                  unokaöccsét.</p>
               <p>- Valami őrült szerelmi históriába bonyolódott, - mondotta - és most végre
                  rávettem, hogy hagyja ott a fővárost.</p>
               <p>A társaság lelki szemei előtt felrémlett egy fekete szemű, lázas fiatalember, aki
                  a Rákóczi úton vonul el cigánybanda élén s könnycseppjeit kémcsőbe gyüjti.
                  Kellemetlenül érintette őket, hogy alkalmasint lelki kórházzá kell átalakulniok.
                  Csak Kovács úr ismerte a szóban forgó fiatalembert s képzelte el helyesen a
                  szerelmét.</p>
               <p>Az elmúlt három hónap valóban ijesztő eredményekkel járt abban a küzdelemben,
                  amelyet Üreghy Zoltán az ismeretlen lány tartózkodása ellen vívott.</p>
               <p>Minden kísérlet, amely arra irányult, hogy behatoljon a lány érdeklődési körébe, s
                  feltárja magánéletét, olyan eredménytelennek bizonyult, mintha a mutatóujjával
                  akart volna sziklát fúrni. Ismeretségük negyedik napján - ha ugyan az adott esetet
                  ismeretségnek nevezhetjük - a Packard volánja mellett ülve, lépésben követte a
                  lányt, hogy megállapítsa, hol lakik s legalább a közelében lehessen. Bámulattal és
                  szívdobogva látta a tökéletes, karcsú alakot, amely mint lángoszlop imbolygott a
                  szürke átlagemberek nyüzsgő sokaságában. De a lány gondosan megválogatta azokat az
                  uccákat, amelyekbe tilos volt behajtani s így eltűnt a fiatalember szeme elől.</p>
               <p>- Talán kihívásnak találja, hogy autón követem - töprengett a férfi s attól kezdve
                  gyalog járt be a zálogházba. Mert bejárt, minden nap kétszer.</p>
               <p>A második héten már minden ékszere és kisebb értéktárgya a zálogházban volt. Sor
                  került a lakás egyéb ingóságaira. Szőnyegek, képek, vitrintárgyak vándoroltak a
                  kövér becsüs elé. Minden nap más és más. Metszetek, szobrok, tálak, evőeszközök.
                  Ujabb szőnyegek, gobelinek, öltönyök. Terítők, sálak, Krisztina néni csipkéi.
                  Zoltán rászokott a takarékosság egy különös fajára: egyszerre csak egy tárgyat
                  vitt a zálogházba, mert még a tizenkétszobás villa is veszedelmesen kezdett
                  ürülni. S amikor Krisztina néni hazatért nyaralásából, a személyzet dermedt
                  nyugalommal szemlélte, mint küzd az ájulással. A lakás üres volt, kopár,
                  kifosztott. Az asztalokon nem volt terítő, a falakon nem volt kép, a vitrinekben
                  nem volt semmi. Meztelen falak közt siváran üres bútorok: ez volt a lakás.</p>
               <p>- Édes fiam, - mondta Krisztina néni, párnás ujjait vádlóan emelve a csupasz falak
                  felé - amit ez a nő tett veled, arra nincs bocsánat az Égben! Amikor itthagytalak,
                  még alig valamiben különböztél az épelméjű emberektől.</p>
               <p>Aznap Üreghy Zoltán tanácstalanul állt pompás kocsija mellett, a Váci ucca sarkán.
                  Kénytelen volt ötven pengőért vásárolni egy ezüst cigarettatárcát, hogy tizenhét
                  pengő nyolcvan fillér ellenében zálogba tegye. S ugyanezen a napon a kövér becsüs
                  így szólt hozzá:</p>
               <p>- Kedves Üreghy úr, - mert akkor már rövid párbeszédekben feltárták egymás előtt
                  egymás életét - adok önnek egy gyakorlati tanácsot. Holnaptól kezdve egyenkint
                  váltsa ki a holmiját; az éppolyan célravezető.</p>
               <p>- Köszönöm, Tompa úr! - felelte a fiatalember hangosan - önben legalább van valami
                  emberi érzés.</p>
               <p>Egy szeptemberi délután a pápaszemes Dalnoki úr, aki legtöbbször hazakisérte
                  kolléganőjét, másirányú elfoglaltsága miatt elmulasztotta e célzatos szolgálatot.
                  A lány egyedül haladt a Kálvin tér felé és Üreghy Zoltán csatlakozott hozzá. Páni
                  félelemmel és az őrültek elszántságával tette ezt; mert tisztelte a lány konok
                  ellenállását és tudta, hogy nincsenek fegyverei ez ellenállás letörésére, - mert,
                  ha volnának, akkor eldobná őket.</p>
               <p>Azonban a női lélek kiismerhetetlen s ez ünnepélyes pillanatban maga a lány szólt
                  hozzá:</p>
               <p>- Miért nem hagyja abba? - kérdezte a lány egyszerű és baráti hangon. - Belátom,
                  hogy emberfeletti, amit tett és mégcsak nem is kifogásolható. Semmit se tett,
                  amit erőszaknak minősíthetnék. De, bevallom, engem mégsem hatott meg. Tehát
                  reménytelen. Ugy-e, ha megkérem, abbahagyja.</p>
               <p>A fiatalembert e szavak jobban lesujtották, mint bármilyen sértés. Igen, ez az
                  ellenállás sima és leküzdhetetlen. Egy védtelen, szegény lány, aki olyan
                  felmérhetetlen fölényben van Üreghy Zoltánnal szemben, hogy - még simán udvarias
                  is lehet.</p>
               <p>- Ha csak arról van szó - felelte a fiatalember - hogy nem tetszem magának, akkor
                  rendben van, mert én nem kívánok magától semmit. Én csak magát kívánom, feltétel
                  nélkül.</p>
               <p>- Nem, - felelte a lány, - nem arról van szó, hogy maga nem tetszik nekem. Az
                  egész ügy nem tetszik nekem.</p>
               <p>A férfi kétségbeesett mosollyal nézett le rá.</p>
               <p>- Uzsonnázzon velem, - kérte, - hiszen ez az, amiről három hónapja álmodom; s
                  egyúttal megbeszélhetjük a válás feltételeit.</p>
               <p>- Hogy érti ezt? Feltételeket állít?...</p>
               <p>- Természetesen. Tegye meg nekem, hogy végighallgatja őket.</p>
               <p>- Tessék.</p>
               <p>- Hajlandó vagyok egyszersmindenkorra eltűnni az életéből: feltéve, hogy a
                  feleségem lesz.</p>
               <p>A lány arcán csendes, de elutasító derű tükröződött.</p>
               <p>- Vagy pedig van egy másik ajánlatom: hajlandó vagyok lemondani arról, hogy a
                  feleségem legyen. Ebben az esetben az a feltételem, hogy mától kezdve éjjel-nappal
                  együtt legyünk.</p>
               <p>Időközben az Erzsébet-híd alá értek s a lány megállt a kőlépcsők szélén. Egyenes,
                  nyugodt vonásokkal megrajzolt profilja mögött a szürkéslila ködben úszó Várhegy
                  látszott. A lány felnézett és Zoltán tökéletes boldogságot érzett, amikor
                  közvetlen közelről elmerülhetett a világosszürke szemek tiszta tükrében. A lány
                  szavai azonban megzavarták ezt a muló boldogságot is.</p>
               <p>- Kedves uram, - mondta a lány, - bolondnak, vagy nem tudom minek kellene lennem,
                  hogy ne tudjam értékelni az ön rajongását; s felteszem, hogy személye nemcsak
                  vagyonilag, hanem erkölcsileg is kifogástalan. Nem gondolt még arra, hogy az én
                  szilárdságomnak igen komoly magyarázata lehet?</p>
               <p>- De igen, - felelte a férfi elborult tekintettel, - gondoltam, hogy ősz apjával
                  él, aki fél, hogy elveszíti magát; esetleg már régebben hozzákényszerítette egy
                  emberhez, akit maga nem szeretett.</p>
               <p>A lány fejcsóválva bámult Üreghy Zoltánra s elnézően mondta:</p>
               <p>- Nem, nem erről van szó! Talán, ha személyes szerelmet éreznék egy gazdag ember
                  iránt, akkor a felesége lennék azzal a feltétellel, hogy én tartom el magamat. De
                  ha nem is szeretem, akkor miért küzdjek a meggyőződésem ellen?</p>
               <p>- Igaza van és megértem! - felelte Üreghy - de látja, nekem sok pénzem van és
                  mégsem vagyok olyan gazdag, mint maga; mert nekem nincs meggyőződésem és állandóan
                  éget a vagyonom tudata. Boldog volnék, ha a kollégája lehetnék a zálogházban és
                  minden nap hazakísérhetném.</p>
               <p>- Ennek nem sok értelme volna. Mert látja, azt már megmondhatom, hogy én nem érzek
                  magával szemben semmit. Sem rokon-, sem ellenszenvet. Miért fosztaná meg magát
                  bármitől, ha én nem kárpótolhatom semmiért?!</p>
               <p>- Akármilyen nyugodt és okos az okfejtése, - felelte a fiatalember, - egyet mégis
                  számításon kívül hagy. Hátha én se vagyok bolond?!... Nem gondolja, hogy számolni
                  kell egy felnőtt ember sorsdöntő szenvedélyével?!</p>
               <p>- Nem segíthetek, - mondta a lány energikusan s karórájára nézve. - Megmondhatom
                  magának, hogy egyedül élek, nincs senkim, sem családi, sem másmilyen értelemben
                  és mégis, egyetlen formában tudom elképzelni, hogy maga boldoggá tegyen engem: ha
                  nem látom többé. Ne haragudjék ezért, de tartozom magának azzal, hogy őszinte
                  vagyok.</p>
               <p>- Köszönöm, - mondta a fiatalember, tompa hangon. Egy esőcsepp esett a kezére.
                  Sötétszürke felhők tornyosultak s a lány kinyujtotta a kezét.</p>
               <p>- Megteszem magának, - mondta a férfi mély bánattal a hangjában - nem fog látni
                  többet. Nem hiszem ugyan, hogy ez magában boldoggá tenné, de a többi, remélem,
                  szintén megjön...</p>
               <p>Megfordult és elsietett. A lány utánabámult s szürke szemei elsötétültek a felhők
                  árnyékában. Sietve indult az ellenkező irányba. Érezte, hogy bal cipőtalpa lyukas;
                  és sietett az eső elől. A villamost azonban meg akarta takarítani. S így, amikor
                  hazaért, az egyik harisnyája csurom vizes volt végig, a másikon viszont leszaladt
                  egy szem.</p>
               <p>Udvari szobában lakott s szobájának minden dísze néhány könyv és két cserép virág
                  volt. Leült egy kopott kerevetre s mezítláb, de kalapban meredt maga elé.</p>
               <p>Az első naptól kezdve tudta, hogy szereti ezt a fiatalembert. Csakhogy szegénysége
                  gyerekkorától kezdve kínzó módon érzékennyé tette s ez az érzékenység leginkább
                  azokkal szemben nőtt és dagadt gőggé, akik valamilyen oknál fogva közel álltak
                  hozzá. Egyetlen rokona volt, a nagybátyja, aki jómódú és fukar ember volt és
                  Vomecsni Oszkárnak hívták. Ez az ember örömmel látta unokahúgának tartózkodását,
                  mert egy időben attól félt, hogy netán támogatni lesz kénytelen. Most aztán évekig
                  nem látta Máriát.</p>
               <p>Ez a lány különösképpen kezdettől fogva úgy érezte, hogy mindenkitől inkább
                  elfogadhatna bármit, mint Üreghy Zoltántól. Ennek a lehetetlen fiatalembernek
                  makacs hódolata olyan ajándék volt, amelyet a Sors, szokása szerint, egyik kezével
                  ad s a másikkal visszavesz. Ha kapcsolatuk irrealitása gazdasági szövetséggé
                  alakulna át, amelyen csakis Mária nyerészkedhetne, akkor ez a kapcsolat
                  ugyanolyan kétségbeejtővé válna, amilyen felemelő így. És Mária azt is pontosan
                  tudta, hogy mindeme gondolatait gondosan el kell titkolnia a fiatalember elől, aki
                  csak egy halvány reménysugárra várt, hogy soha többé ne lehessen lerázni.</p>
               <p>- Jobb így! - mondta Mária fennhangon és vidáman és keserves fájdalommal a
                  szívében. Kinn sötét volt már s a zápor vadul csapkodott egy piszkos tűzfalat.
                  Mária elővette a tavalyi kalapját, hogy átvasalja az új divat szerint.</p>
            <milestone n="2" unit="startSubChapter"/>
               <p rend="head">2.</p>
               <p>És így történt, hogy Üreghy Zoltán elutazott Pestről. Beült a hosszú Packardba és
                  elindult Cservár felé. Az ember a tőrt a szívében éppúgy megszokja, mint a tömést
                  a fogában s ha fájdalmát nem tudja elfelejteni, akkor majd megszokja.</p>
               <p>- Ki nem állhatom a nagybátyádat! - ezzel fogadta a kastélyparkban Kovács Alajos,
                  az író. S mindjárt megállapodtak, hogy bemennek Cservárra, mielőtt az előző napi
                  vadászaton holtrafáradt Tellvilmosok felébrednek. Valóban - mondta Kovács -
                  csaknem lelőtték egymás fejéről a kalapot, de csak azért, mert egészen más irányba
                  céloztak. S Cserváron mérik a Dunántúl legjobb borát. - Erre van szükséged, -
                  mondta, - mert hallom, hogy szerelmes vagy. Minden szerelem véget ér egyszer, de
                  az igazi szerelem többször is véget ér, mielőtt véget érne. De ha mindent őszintén
                  elmondasz nekem, akkor megmutatom a helyes utat, amely megszabadít kétségeidtől és
                  a szóbanforgó nőtől.</p>
               <p>Vasárnap délben bent ültek tehát a cservári Nagyvendéglő szobájában, egy
                  zöldremázolt asztal s két liter rizling mellett s egy könyvügynök társaságában,
                  aki légypapírt adott ráadásul minden könyv mellé és így tűrhető üzleteket kötött a
                  környék kultúrszomját csillapítva egyben...</p>
               
         </div>
         <div type="chapter">
            <head>
               NYOLCADIK FEJEZET</head><p>amely bemutatja Vomecsni Oszkárt</p>
           
            <p>Vomecsni egyáltalán nem volt hivatalnoktípus. Nem volt sovány, nem volt félszeg, nem
               viselt könyökvédőt és nem dadogott. Amióta a „Fa- és Építőipari Hitelintézet
               főkönyvelője” cím mellé a h. igazgató jellegét is megkapta - ami igazán semmit, de
               semmit se jelentett - azóta pláne Vomecsnit még dúdolni is hallották a kékrefestett
               folyosón, amely Üreghy Ödön szentélyéhez vezetett.</p>
            <p>Vomecsni agglegény; azonban e fogalom minden pikáns mellékíze nélkül; helyesebb volna
               talán rá a csaknem teljesen aszekszuális „nem házasember” megjelölést használni. Arca
               négyzetalakú, nagy és semmitmondó. Széles és görbült hátának vonala úgy esik le,
               mint egy vízesés, amely (mint egy nagy, lapos kövön felduzzadva) a fenéktájon
               kidomborodik.</p>
            <p>Vomecsni idegrendszere az évtizedek folyamán csak igen lassú változáson ment
               keresztül, mert harminc év előtt ő volt alul s a vállalat valamennyi alkalmazottja a
               fiatal Vomecsni Oszkár fölött tornyosult; aztán elhagyott egyet-kettőt, újak jöttek s
               a létszám évek multán úgy oszlott meg, hogy harmincheten voltak alárendelt, negyvenen
               fölérendelt viszonyban vele. Ma már csak hatan felettesei Vomecsninek, a vezér, a
               jogügyi igazgató, az igazgató és három aligazgató...</p>
            <p>Vomecsni szobája semmit se változott az évek során - irodai szobáját értem - és nem
               változott Vomecsni sem. Inkább az volt az ember érzése, hogy a szoba őszül,
               cukorbajos és gyomorsava van; viszont Vomecsni úron meglátszott, hogy évről-évre
               kopik és rongálódik persze; de csak egy energikus nagytakarítás hiányzik neki, hogy
               legalább másfél évvel fiatalabbnak tűnjék.</p>
            <p>Érdekes, hogy Vomecsni miért nem ad a szegényeknek. Ezt még akkor szokta meg, amikor
               ő is szegény volt. Minek jönnek hozzám, mondta mérgesen, az irnokhoz?! S amikor már
               h. igazgató volt, akkor is ezt mondta. Az ember megszokja, hogy ő kuli; és hiába van
               kétezernégyszáz pengő fizetése, ő már csak kuli marad. Persze, kényelmes is ilyenkor
               a kuli-státus. Ha az embernek poziciója és pénze van, akkor minél szerencsétlenebbnek
               akar látszani, nehogy valaki kedvet kapjon rá, hogy elvegye.</p>
            <p>Kétezernégyszáz pengő nagy pénz egy hónapban; főleg, ha az ember ötven forinttal
               kezdte. De ma, ötvenegy esztendős korában, kétezernégyszáz pengőből már úgy élhetne,
               mint egy igazi úr. Csakhogy nincs veszélyesebb dolog úgy élni, mint egy igazi úr. Az
               ilyesminek mindig rossz vége lesz. Vomecsni úr változatlanul úgy élt, mint egy igazi
               irnok. Az ő stílusa a slamposság volt, legalábbis kifelé. Vomecsni úr takarékban
               hordta a nyakkendőit. Minek irígyelje őt a külvilág? Még húsz év és Vomecsni úr
               végrendeletét idegen emberek bontják fel.</p>
            <p>Azt nem tudhatom, hogy Vomecsni úr lelkében mi ment végbe; és azt se, hogy voltak-e
               titkos útjai. De ami látszott belőle, az elég volt. Vomecsni Oszkár egyike az
               embereknek, akik elérik, amit akarnak.</p>
            
            <p>Egy téli estén Vomecsni Oszkár a Népszínház ucca felől fordult a körútra s rövid, de
               szapora lépteivel azt az érzést keltette állástalan embertársaiban, hogy még most,
               este is kénytelen sietni valahova. Ez a sietség állandó magatartása volt - talán
               attól tartott, hogy valamit észrevesz a külvilágból, vagy valaki észreveszi őt.
               Csupán hivatali dolgaiban volt alapos és hosszadalmas; mert meggyőződése szerint csak
               ott akadtak fontos dolgok, amelyek megérdemelték az elmélyedést.</p>
            <p>A kirakatok már karácsonyi kirakatok voltak; de Vomecsni nem vette észre ezt. Vastag
               nyakán hópihék ültek meg s el is olvadtak rögtön. Karácsonykor a vezérigazgatóékhoz
               volt hivatalos, kilenc év óta változatlanul; huszonötödikén délben egy órakor
               csengetett be, feszes tartással megebédelt s negyedháromkor távozott. Ez volt
               karácsonyi programja s ez teljességgel kielégítette őt. Lehet, hogy voltak másfajta
               karácsonyok, de Vomecsni nem tudta elképzelni őket, mert nem volt családja.</p>
            <p>Hogy nem nősült meg, korántsem valamely elv, vagy program eredménye volt. Vomecsni
               nem szerette az elveket és programokat, mert azok megkötötték az embert, inkább
               szabadon akart élni s e szabadságát arra használta fel, hogy nem tett semmit, amihez
               szüksége lett volna a szabadságra. Szabad akart lenni, hogy semmi és senki se
               kötelezze őt a cselekvésre. Látott embereket, akik valamely elv szolgálatában
               elajándékozták a pénzüket, vagy elhanyagolták szolgálatukat!</p>
            <p>Amikor befordult a Plagottschnigg-térre, pontosan azokon a kőkockákon lépkedett
               végig, amelyeken évek hosszú sora óta mindig. A hóesésben felmeredt előtte a nagy és
               kopott vörös ház, amelynek második udvarában lakott tizenkilenc éve. E ház méltó volt
               hozzá, mert nem volt stílusa és nem volt levegője s talán akkor építették, amikor
               Vomecsni született. A kapu alatt tricikli állt s a magas, vizes boltívről vékony
               szálon halvány, rosszfényű lámpa lógott. Vomecsni keresztülment az udvaron s egy
               újabb kapualjon, amíg a második udvarba ért, amely keskeny és rossz szagú volt s ha
               felnézett, négy éktelenül magas fal valóságos börtönudvarrá avatta.</p>
            <p>A második udvarban nem volt lift s itt csak olyan emberek laktak, akik szívesen
               másztak négy-öt emeletet azért az évi száz pengő különbségért, amennyivel olcsóbbak
               voltak itt a lakások az első udvar olcsó lakásainál. Vomecsni lassan, kényelmesen és
               óvatosan mászott fel a lépcsőkön, kopott és vizes és foltos falak között; az
               emeleteket még gótbetűs táblák jelezték s Vomecsni unalmában elolvasta őket. Tíz
               percbe is beletellett, amíg felért az emeletre, de sohasem jutott eszébe, hogy kertes
               villában is lakhatna: ahelyett, hogy minden hónapban félretenné a jövedelme
               kétharmadát. Nem, Vomecsninek nem voltak kétségei az iránt, hogy a pénz arravaló,
               hogy félretegyék. Hiszen a legtöbb ember nyilván Vomecsninek ad igazat. Az életben
               nincs semmi, amiért érdemes volna elszórni a pénzt, - a pénzt, ami biztonságot és
               tekintélyt jelent. És inkább - e biztonság és tekintély érdekében - le kell mondani
               mindenről, még a biztonságról és tekintélyről is! Csak a pénzről nem; amely arra
               való, hogy halmozzák. Vomecsni nem volt zsugori és nem félt a szegénységtől, mert
               hiszen nem voltak szenvedélyei. De megszokta, hogy délben két szelet húst eszik és
               elsején ezer pengőt félretesz. Ez volt az élete.</p>
            <p>Amint a biztonsági zárat is felnyitotta s belépett a nyirkos előszobába, pillantása a
               postaszekrényre esett. Nem igen volt más postája, mint nyomtatványok, reklámok és
               hivatalos értesítések; de most valami vastag és fehér dolog volt a szekrényben s
               Vomecsni egy pillanatig arra gondolt, hogy valaki karácsonyi természetű kéréssel
               fordul hozzá... ez nagyon kellemetlenül érintené. Kissé bizonytalan kézzel tépte fel
               a borítékot s eközben észrevette, hogy azt a saját cégének jelzése diszíti. Ettől
               valósággal ideges lett, mert nem értette a dolgot. Zsebretette a felbontott levelet
               s bement a szobába, ahol meleg volt; az asztalon, sárga és zsírfoltos tálban ott állt
               a hideg vacsora, amit a takarítóasszony bekészített. Mellette egy reggeli lap
               felbontatlan példánya és két mandarin.</p>
            <p>Vomecsni egy gyors és kelletlen pillantást vetett a vacsorára, majd beleült a
               színehagyott bőrkarosszékbe és felnyitotta a levélpapirost. Az aláírást nem tudta
               elolvasni, ezért pillantása felszaladt a levél felső sarkára s ott ezt olvasta:</p>
            <p>„Igen tisztelt Uram,</p>
            <p>szívesen látom Önt e hét szombat-vasárnapján Cservár-pusztán tartandó
               vadászataimon.</p>
            <p>Üdvözlettel </p>
            <p> Üreghy Ödön.”</p>
            <p>Vomecsni elejtette a levelet, majd utánakapott és rábámult. Ugylátszik, az elnök
               megváltozott! Nagyon megváltozott! Mindenesetre a meghívás felemelő hálaérzetet
               keltett Vomecsniben, hogyne, amikor benne az is felemelő érzést keltett, ha Üreghy
               Ödön elfogadta a köszönését. Csak másnap jutott eszébe, hogy ez az egyébként
               örvendetes meghívás óriási és valószínűleg megoldhatatlan feladat elé állítaná, ha
               elfogadja. Már pedig szó se lehetett róla, hogy Üreghy Ödön meghívásának ne tegyen
               eleget!!! Elment tehát s megvásárolta a vadászfegyvert s a kellő öltözéket, - de
               éjszaka nem tudott aludni miattuk. A fegyver sárga tokban, úgy állt ott az éjszakai
               félhomály pókhálós leplei alatt, mint álombeli, idegen, borzalmat-keltő állat, amely
               az alvó felé ágaskodik... Vomecsni hajnalban szökött el hazulról az idegen holmik
               elől és életében először, kávéházban reggelizett.</p>
            <p>Hivatalában is felfigyeltek arra, hogy Vomecsni egyre szórakozottabbnak tünt. A
               hivatal népessége keveset tudott Vomecsniről, mert Vomecsni nem volt közlékeny s a
               hivatalon kívül úgyszólván nem is létezett az embertársai számára. Most azt hitte
               mindenki itt, hogy félreértették Vomecsni magánéletét s Vomecsni voltaképpen sokkal
               magasabb régiókban töltötte ismeretlen óráit, mint gondolták. A tény, hogy Vomecsni
               vadászatra hivatalos, mindenkit idegessé és kissé izgatottá tett Vomecsni
               környezetében; de elsősorban őt magát is. Természetes, hogy Vomecsninek - aki a
               szorgalmas és alázatos hivatalnok szobra volt - magának is voltak már szorgalmas és
               alázatos alárendeltjei, akik félénk és tudatos megjegyzésekkel növelték Vomecsni
               öntudatát s szinte belészuggerálták, hogy otthonosan mozog vadászkörökben s mint
               ilyen, embertársai felett áll. Vomecsni kezdte elhinni - főleg hivatalában - hogy
               élete nemcsak ezentúl fog új vágányokra futni, hanem már eddig is olyan vágányokon
               futott, amelyekről a külvilágnak nem is volt tudomása s nem is álmodhatott.</p>
            <p>Lakásában, amely nyirkos és polgári és szegényes volt, persze egyre növekedtek - az
               előbbi folyamattal párhuzamosan - kételyei. S amikor elérkezett a december
               tizenötödike, reggel bement hivatalába, elintézte a helyettesítés kérdését,
               elbúcsúzott feletteseitől és alantasaitól, végighallgatott egy pár vicces megjegyzést
               a vadászatról, amelyet nem értett meg teljesen s azután hazament s a délutánt részben
               vadászöltözékének felpróbálásával, részben a fegyver használati utasításának
               gyakorlati megfontolásával töltötte. Tisztában volt vele, hogy mit kell tennie a
               puskával - serétes puska volt - ahhoz, hogy elsüljön s ahhoz is, hogy ne süljön el;
               mert Vomecsni nem volt könnyelmű ember. Nem, az aztán igazán nem volt! Amint azonban
               hajnalban egy kézitáskával, fegyverrel, vadászkosztümben, taxin a Keletire
               hajttatott, mégis páni félelem fogta el, mintha csak elvesztette volna minden
               kapcsolatát önmagával, eddigi életével s most rettegve és megilletődötten szemlélné a
               magasból önmagát, amint teljesen idegen öltözékben megállíthatatlanul halad valamely
               teljességgel idegen, ismeretlen és ezért ijesztő cél felé.</p>
            
         </div>
         <div type="chapter">
            <head>
              KILENCEDIK FEJEZET</head><p>amelyben két fiatalember megütközést
                  kelt Cservárott</p>
            <milestone n="1" unit="startSubChapter"/>
               <p rend="head">1.</p>
               <p>Vasárnap délután volt már s a vadászat Kovács Alajos és Üreghy Zoltán nélkül folyt
                  a határban. Hó esett s a kavargó pelyhek mögött a rejtett élénkségű község élete
                  - egyelőre - zavartalanul folyt. De a két fiatalember már nem ült a
                  Nagyvendéglőben, mert a tanító házánál preferánszoztak. Kovács nyert s mint az
                  írók általában, azonnal azt képzelte, hogy jól is játszik. Ennélfogva merészebben
                  kezdett licitálni s attól kezdve veszített. Piros bor állt az üvegekben az
                  asztalon s amint egy üveg kiürült, a tanítóné ügyes mozdulattal kicserélte. Zoltán
                  erősebb italokhoz volt szokva, mint ez a siller volt s ezért annyit ivott,
                  amennyivel kínálták. A havazás egyre erősödött s a szobában villanyt gyujtottak.
                  Egy körte égett csupán s annak is igen gyér fénye volt. De az Otthonosság és
                  Nyugalom a levegőben volt. Minden rendben lett volna, ha nem fáj a szíve, - de
                  Zoltán határozottan érezte, hogy fáj. Hiányérzetet okozott, kellemetlen és maró
                  hiányérzetet az a tény, hogy a lány, akivel tele volt a tudata és akit kívánt,
                  nincs itt. De még azt a tényt is ki lehet bírni, hogy nincs itt, ha remélhető,
                  hogy valaha is itt lesz. Mi kellene ehhez?... Meg kellene venni a birtokot Üreghy
                  Ödöntől - busás haszonnal adná csak át, holott nem kell neki - s lehozni ide a
                  lányt, - dehát éppen ez az, ami kilátástalan. Zoltán elismerte, milyen tantaluszi
                  kín, ha valaki szeret egy lányt a lány is őt, - de anyagi, vagy társadalmi okok
                  miatt nem lehetnek egymáséi. Mennyivel reménytelenebb azonban annak a férfinak a
                  helyzete, akit nem szeret viszont a hölgye. Mert az anyagi és társadalmi akadályok
                  elvben megszűnhetnek bármikor, de az a tény, hogy valakit nem szeretnek, örök:
                  mert valaminek a hiánya nem szűnhet meg.</p>
               <p>A kártya elterelte figyelmét fájdalmáról: aminthogy a kártya mindenről eltereli az
                  emberek figyelmét. Az emberiség civilizálódása a játékokkal kezdődött, mert az
                  első kockadobásig az ember arra törekedett, hogy tudjon, azóta pedig arra
                  törekszik, hogy ne tudjon. Addig emlékezni akart, azóta felejteni. Sohase lesz
                  diktátor egy emberből, aki szeret kártyázni. Csakhogy Kovács megunta a kártyát,
                  mert már részeg és saját kijelentései szerint összefolytak szemei előtt a színek.
                  Igy hát mindhárman felkerekedtek s elmentek a jegyzőhöz, akinek a felesége
                  haboskávéval kínálta őket, mire a kerten át mind a négyen megszöktek. Zoltán
                  benyomta őket a Packardba s aztán elindultak a Cserffy-kastély felé. A havas úton
                  sisteregve siklott a kocsi s a szél vijjogva kísérte útján. Sötét volt már, de a
                  fehér földek s a fekete ég találkozásánál sötétvörös csík világlott. S alatta
                  vékony, fekete és fehér vonalak húzódtak s egyre közeledtek. Húsz perc mulva
                  Csuporháthy szobájában ültek, most már öten s hallgatták Csuporháthy előadását a
                  vadászatról. Üreghy Ödön lőtt egy rókát s nem lehet bírni vele. Vomecsni úr pedig,
                  az igazgatója, majdnem agyonlőtt egy hajtót. Azt hitte, hogy borz, de szerencsére
                  - természetesen - nem találta el. Vomecsni úr most hideg borogatással a fején ül a
                  kastély-hallban és nyögdécsel, mert nagyon felizgatta az eset.</p>
               <p>- Vajjon - kérdezte Kovács - helyes volna-e kiszellőztetni az erdőt ilyen
                  látogatók után?</p>
               <p>Csuporháthy kérdő pillantást vetett Zoltánra, mert nem tudhatta, milyen
                  érzelmekkel viseltetik e hallgatag fiatalember a nagybátyja iránt? De Kovács egy
                  legyintéssel megnyugtatta efelől:</p>
               <p>- Rendes fickó - mondta - szavamra az, én már régen ismerem. Csakhogy bolond. De
                  ez nem baj. Az emberiség jobbik része bolond. Az okosak társadalma szolid
                  alépítményen áll, de folyton belefúrnak és felrobbantják ők maguk, az okosok. Mert
                  soha nem elég nekik a biztonságuk, mindig lebontják, ami van, hogy még több
                  legyen. És mindig kevesebb lesz.</p>
               <p>A tanító konyakot ivott szódával s azt mondta:</p>
               <p>- Én ezzel nem értek egyet. Fontos, hogy rend legyen, azt mondom. - Belebámult az
                  író arcába s úgy mondta: - A rend, mondom.</p>
               <p>- Lehet - felelte az, elvigyorodva - de mondd meg nekem, mi az a rend.</p>
               <p>- Ugy van! - helyeselt a jegyző, magas, kopasz ember - ebben igazat adok neked,
                  mert így is van. A rend.</p>
               <p>Zoltán végignézett rajtuk, a véreres szemükön, csapzott külsejükön, ahogy ebben a
                  fülledt, alkoholgőzös szobában ültek, a rendetlenség ábrái. Mint a kényelmes,
                  biztonságos, biztos élet álma, élt bennük a rend utáni vágy. Milyen furcsák! -
                  gondolta Zoltán - milyen kevés kell nekik, hogy elégedettek legyenek és mégis
                  milyen sok, hiszen elégedettek. Ezek itten boldogok lennének, ha pénzük volna, én
                  azonban boldogtalan vagyok. De ha nem volna pénzem, akkor is boldogtalan volnék.
                  Mi az oka az emberek elháríthatatlan boldogtalanságának? Csak egy: hogy nincs
                  egységes céljuk, nincs egyetlen céljuk s így nincs a boldogságuknak egyetlen közös
                  mértéke sem. Dehát nem volt-e soha senki, aki ilyen közös célt és egységes
                  mértéket tudott volna adni embereknek? - és erre a kérdésre Üreghy Zoltán
                  visszaemlékezett valamire, amit az iskola óta teljesen elfelejtett. Igen,
                  különböző embereket egyformán boldoggá csak Krisztus tudott tenni. Ez nagyon
                  fontos megállapítás volt s a fiatalember biztos volt benne, hogy következtetései
                  helyesek ezúttal. A többiek még mindig a rendről vitatkoztak. Máskor másról
                  vitatkoznak, de ha mindig mindenütt rend volna, akkor azt éreznék rendetlenségnek,
                  mert minden életforma alkalmatlan a boldogságra alkalmatlan egyének számára.</p>
               <p>Kovács az asztalra ütött:</p>
               <p>- Kívülről nem lehet parancsolni az embernek, értsük meg egymást! - kiáltotta
                  pulykavörösen - én tudom, hogy tönkremegyek azon, hogy néhány év óta mindig az
                  igazat írom! De nem segíthetek rajta, mert néhány év óta megváltoztam. Talán meg
                  akartam változni, azt hiszitek? Mi? Nem lehetek olyan, amilyen lenni akarok, ez az
                  igazság.</p>
               <p>- Lojzinak van igaza, - mondta jó szívvel Csuporháthy.</p>
               <p>- Csakhogy a tömeg! - kiáltotta a jegyző - mi van a tömeggel? A tömegnek se lehet
                  parancsolni? Micsoda? Talán a tömeg is magától változik meg, ugyebár? Hee?!</p>
               <p>- Igaza van a főjegyző úrnak! - állapította meg Csuporháthy. De az író sápadt
                  gőggel felelte:</p>
               <p>- Engem a tömeg nem érdekel.</p>
               <p>Ujabb konyak és szóda következett s Csuporháthyné minden jóval ellátta őket,
                  csakhogy minél többször keresztülmehessen a szobán. S ilyenkor minden esetben
                  kemény pillantást vetett Csuporháthyra.</p>
               <p>- Te miből élsz? - fordult a jegyző Üreghyhez s helyette Kovács válaszolt:</p>
               <p>- Pénzből.</p>
               <p>- Igaza van! - horkant fel Csuporháthy elégedetten. Micsoda pompás világ, ahol
                  mindenkinek igaza van.</p>
               <p>Most már mindnyájan ködfoltokat láttak a szobában, amelyeket furcsán világított át
                  a lámpafény. Mindenki beszélt már s ugyanakkor fellobogott bennük a tettvágy.
                  Tudták, hogy a kastélyban jólvasalt társaság van együtt s Kovács lelkében
                  felébredt a jellemző vágy, hogy megütközést keltsen körükben. Elhagyta a szobát s
                  megkereste Csuporháthynét.</p>
               <p>- Tündérkirálynő! - mondta olyan patétikusan, hogy az asszony felnyögött - adjon
                  nekem suvikszot.</p>
               <p>Bekente az arcát és kezeit s most olyan volt, mint egy elegáns néger. Fehér
                  turbánt kötött a fejére s úgy ment vissza.</p>
               <p>- Felmegyünk a kastélyba és megmutatjuk nekik, hogyan kell főúri módon szórakozni.
                  Elég részegek vagytok?</p>
               <p>Üres szardiniás dobozokat és két élő tyúkot vittek magukkal s Csuporháthy
                  kifordult szemekkel bámult a kastély lámpafényes ablakaira:</p>
               <p>- Igazunk van! - mondta keserűen.</p>
               
         </div>
         <div type="chapter">
            <head>
              TIZEDIK FEJEZET amelyből</head><p> megtudjuk, mi történt a cservári
                  vadászatok első napján</p>
            <milestone n="1" unit="startSubChapter"/>
               <p rend="head">1.</p>
               <p>A szépszámú és elég vegyes társaság kiemelkedő egyéniségekben sem szűkölködött.
                  Már pénteken délután megérkezett Fáth Marianne, a színésznő, aki mint a
                  véletlenek találkozásának gyüjtőpontja állt a sokadalomban: mert, bár kevesen
                  tudták róla, hogy néhány évvel ezelőtt Kovács Alajos felesége volt, de annál
                  többen tudták róla, hogy most az Üreghy Ödön szeretője. Ez pedig nem lehetett
                  fáradságos állás. Üreghy Ödön számára a szerelem is olyan volt, mint az ötödik
                  emelet. Ha nem volt lift, egyszerűen lemondott róla.</p>
               <p>A találkozás mégis kínos volt, mert Kovács Alajos még évekkel a válás után is
                  annyira férj volt, hogy nem tudott a Marianne és Üreghy viszonyáról. Üreghy Ödönt
                  nem lepte meg a dolog. Tudta, hogy Marianne rövid ideig egy író felesége volt.
                  Azonban Üreghy Ödön képtelen lett volna féltékenységet érezni egy íróval szemben.
                  Az unokaöccsét már kényelmetlenebb egyéniségnek tartotta, a nők szempontjából - s
                  pénteken még nem bánta, hogy nem érkezett meg. Marianne együtt jött Varju
                  Edgárral, az ismert hirlapíróval. És itt volt Mester Tódor, a legendás politikai
                  személyiség, aki nem volt más, mint pontosan az, amit szerte az országban az
                  emberek képzeltek róla s ez sokkal több volt a valóságnál; s így Mester Tódor is
                  sokkal több volt a valóságnál.</p>
               <p>E társaság tagjai olyan élénken és szüntelenül csevegtek egymással, mint azok az
                  emberek, akik cseppet sem érdeklik egymást s félnek, hogy az kiderül. Üreghy Ödön
                  pöffeszkedve s valójában mégis félénken járt közöttük, mert érezte, hogy nincs,
                  ami összetartsa ezt a társaságot, a vadászat blöffjén kívül. Egy környékbeli
                  földbirtokos ült a sarokban sovány feleségével; mind a ketten híres vadászok s
                  most kényelmetlen s valószínűtlen mosollyal hallgatták a társalgást. Különféle
                  jelszavak röpködtek a levegőben, mint egy jelmezbálon, amelyre mindenki valamely
                  ál-világnézlet mezét ölti fel...</p>
               <p>Ami Varju Edgárt illeti, őt bizonyosan mindnyájan ismerjük és olvassuk. A pesti
                  uccákon dzsentrinek öltözve járkál, mert így biztosabb a liberális lapoknál viselt
                  poziciója és tekintélye is. Nők, zergetoll és műveletlenség: ezek voltak ujságírói
                  rekvizitumai, de még így sem keresett volna eleget ezzel a mesterséggel. Azonban
                  ismerte a pénzkeresés számtalan olyan módját, amely miatt lassan eltagadja az
                  ember, hogy írással foglalkozik. Természetes, hogy mindig rosszat írt Alajosról,
                  mert, hogy félelmetes hirét megőrizze, kénytelen volt rosszat is írni hébekorba.
                  Már pedig egyre kevesebb alkalom kínálkozik a pesti piacon arra, hogy valakiről
                  rosszat írhasson az ember, hiszen csaknem mindenkinek vannak érdekszálai, hatalmi,
                  vagy baráti kapcsolatai, vagy legalábbis pénze, hogy ne legyen bátorságos, vagy
                  érdemes belemászni. Alajosnak nem volt s így kapóra jött. Rosszindulatú,
                  megbélyegző és műveletlen írásaival azonnal lecsapott, ha színházi szereplése
                  alkalmat adott rá. Eleinte ezzel is úgy volt az író, mint a szerelemmel; fájt.
                  Minden igaztalanságot komoly veszteségnek érzett. Ma már azt érezné komoly
                  veszteségnek, ha megdícsérné.</p>
               <p>Egyébként, csak grófokkal és jómódú proletár-költőkkel járt karonfogva; a
                  társadalmat olyan alaposan ismerte, mint valaki, aki belőle él.</p>
               <p>Este pompás vacsorát kaptak a vendégek; s Üreghy Ödön úgy érezte, valamennyit
                  kerülni szeretné. Félt a Mariannenal való beszélgetéstől s a Vomecsni kutató
                  pillantásaitól; Csuporháthy arcán látta a leplezetlen megvetést e társaság iránt;
                  Mester Tódor bármelyik pillanatban kitörhetett: - Vajjon hogyan kerültem én ilyen
                  kínos helyzetbe?! - kérdezte önmagától Üreghy s néha arra gondolt, hogy megszökik.
                  Taorminában most tavasz van; Pesten pláne, nyugodt kártyapartik. Még csak Zoltán
                  hiányzik ide! De aztán az a tudat nyugtatta meg, hogy elmehet, bármikor elmehet
                  innen.</p>
               <p>A társaság csoportokra szakadt; bridzs és billiárd közt oszlott meg. Aztán
                  hallotta Kovács dikcióját egy sarokban:</p>
               <p>- Nem vagyok szociális lény és azt is megmondhatom, miért. Állandóan úgy tettem,
                  mintha semmi okom sem lenne panaszra s ahhoz az elégedett osztályhoz lopakodtam -
                  elégedetlenül - amely természetesen rendben levőnek találja a világot, mivelhogy
                  az ő világa rendben van. Ezt a viselkedésemet megmagyarázza azonban a tény, hogy
                  egész életemben folyton becsaptak, kihasználtak, kiuzsoráztak és azután,
                  szegénységemért, megszégyenítettek. Én pedig kényes és gőgös individuum vagyok, és
                  nem birom, ha sajnálnak. Ezért is tettem mindig úgy, mintha nem látnám meg a
                  szegénységet, holott már csak azért is meg kellett látnom, mert a magam
                  szegénysége elég közeli és elég rikító volt. De ilyenkor, ha ostobán rideg
                  emberekkel ültem szemben, akkor sohasem folyamodtam a meggyőzés eszközeihez, hanem
                  azt mondtam: ha már nem üthetem meg, akkor nem árulom el neki, hogy rá vagyok
                  utalva.</p>
               <p>A másik sarokban Mester Tódor magyarázott valamit Vomecsninak; s csakhamar
                  mindenki őt figyelte, mert hangja egyszerűen minden más hangot elnyomott...</p>
               <p>Mester Tódor büszke volt alacsony származására, mert e századnak ez a nagy
                  felfedezése. A kiváltságok ellen küzdő generációk megfordulhatnak sírjukban, mert
                  mindaz, ami terveikben salak volt, most gyémántnak számít, anélkül, hogy valódi és
                  lényegbeli célkitűzéseik megvalósultak volna. A kiváltságok elve
                  diadalmaskodott; de ma már mindenkinek vannak kiváltságai. A népből származni
                  kiváltság s nem származni a népből megint más kiváltság. Az új kor nagy politikai
                  ezermesterei üres kézzel jöttek és mégis mindenkinek adtak valamit: népi erőt,
                  faji magasabbrendűséget, színes fehérneműt és csillogó szervezeteket. Mindez nem
                  került pénzbe és a népet mégis boldoggá teszi. E politikai ezermesterek valóban
                  boldogságot árasztanak a világ számtalan helyén a népre; hogy e boldogságért sorba
                  kell állni, ez hozzátartozik az időtöltéshez s az időtöltés az új politika fontos
                  eszköze. Minden azon mulik, hogy mivel tölti az időt valamely nép két háború
                  között.</p>
               <p>A mesterséges boldogság ez új termelői és felfedezői a régiekkel szemben nem
                  várják meg az utókor ítéletét működésükről: a tett emberei ma előre megírják
                  tetteiket és utólag ismét elmagyarázzák őket. Elméleteikből tettek, tetteikből
                  pedig elméletek lesznek s így minden országban akadnak követőik, akik könyvből
                  tanult eredetiséggel kápráztatják el híveiket, akik ugyanazon könyveket olvassák.
                  Valóban, az irodalom kilépett kacsalábon forgó várából s a cselekvés és politikai
                  fejlődés eszköze lett: amióta politikusok és különösképpen diktátorok könyvei a
                  világpiac best-sellerei lettek s amióta a sors embere rádión és hosszadalmas
                  hasábokon fejtegeti legtitkosabb érzéseit. Igy lett Mester Tódorból
                  diktátorjelölt.</p>
               <p>Alacsony származása - az előírásoknak megfelelően - azt mutatta, hogy a népből
                  jött, bár természetes érdeklődése kezdettől fogva a politikai tudományok felé
                  vonzotta. A hatodik gimnázium elvégzése után ipari pályára ment, majd, tizenkilenc
                  éves korában megnősült, de csakhamar elvált attól az idős nőtől, aki „a bennem élő
                  sorsszerű lendületet lefékezte volna s így a végzet útjába állt”. Valójában csúnya
                  ügy volt, de Mester Tódor a feleségétől kapott pénzt azért vitte kocsmákba, hogy
                  ott „megkeresse a kapcsolatot a nép összetevőivel s meghallgassa
                  panaszaikat”.</p>
               <p>Pártjának alakulása bonyolult folyamat volt. Az Egyesült Néppárt beleolvadt a
                  Dunántúli Független Pártba, amely nyugtalanító agitációjával felhívta a tőke
                  figyelmét önmagára. A párt megszedte magát, aztán éppen ezért megszűnt, mert
                  mihelyt érdemesnek mutatkozott, mindjárt több vezetőegyéniség akadt, mint
                  amennyit egy párt elbírt. Mester Tódor e párt roncsait szedte össze és olvasztotta
                  bele a maga Olvasókörébe, amely egy véletlen következtében Pesterzsébeti
                  Parasztpárt címen részt vett a községi választásokon és a következő évben kibővült
                  vezetőséggel egyszerűen „Parasztpárt” címen rendezett gyér látogatottságú, de
                  mozgalmas gyűléseket.</p>
               <p>Anélkül, hogy jóslásokba bocsátkoznék, megállapíthatom, hogy Mester Tódor jövendő
                  sikerei, vagy balsikerei fejlődésének tudatos voltában találják okukat. Eddig úgy
                  látszik, hogy Mester Tódor képességei magukban véve elégtelennek bizonyultak volna
                  még ennyi eredményhez is, ha manapság, a már említett okokból, nem tanulhatná
                  bárki könyvből is meg, hogyan válhatik diktátorrá. Mester még kezdő volt, de a
                  hallgatóság nem volt már kezdő, mert a hallgatóság is ismerte az idevonatkozó
                  könyveket. A hallgatóság mintegy preparálva volt és amint Mester Tódor tudta, hogy
                  az erő a szervezésben van, úgy az emberek is tudták, hogy Mester Tódor tudja ezt;
                  és amint Mester Tódor tudta, hogy milyen beszéddel nevelhet magának hangos és
                  helyeslő tömeget, úgy a tömeg is tudta már, hogy milyen hangos helyesléssel
                  nevelhet magának megfelelő diktátort.</p>
               <p>Mester Tódor térdnadrágban járt és prémsüveget viselt, amivel igen helyesen, nem a
                  divatlevelek elismerését akarta kivívni, hanem azt, hogy minden suszterinas tudja
                  róla: ez ő.</p>
               <p>Életmódja példásan egyszerű volt és mindenki tudta, hogy sok más, hasonló
                  politikai kezdővel szemben Mester Tódort nem lehet megvesztegetni. Fiatal író
                  koromban sokan azt a tanácsot adták nekem, hogy ne adjam el magamat, tűrjek és
                  várjak, mert később sokkal többet kereshetek ezen a módon. Talán némely
                  politikusnak is vannak hasonló tanácsadói. Mester Tódor valóban nem adta el magát
                  és ez a pillanat szemszögéből erkölcsi tisztaság volt, de a jövő szemszögéből
                  esetleg számítás. A hívek szerint - voltak már párezren - Mester Tódor
                  elhivatottságot érez magában s a jövő az ő számára csak önmegtagadást, harcot és
                  odaadó felolvadást jelent az Eszmében. Lehet, hogy egyesek piperkőcnek neveznek
                  majd, mások talán vallásos nevelésemből eredő konzervativizmusomat okolják érte,
                  de én nem tudok hinni egy ember elhivatottságában s áldozatos jövőjében, aki
                  térdnadrágot hord és hozzá prémes süveget. Ha egy katona kis pocakot növeszt,
                  azért még nem lesz Napoleon; de ha egyenesen azért növeszt kis pocakot, hogy
                  Napoleon legyen, akkor semmiesetre se lehet Napoleon. De itt a térdnadrág nem
                  valamely nagyság utánzását jelentette, hanem valamely utánzás utánzását.</p>
               <p>Mester Tódort ma már sokan ismerik és pedig mint jobboldali politikust. Én, éveken
                  át politikára szomjazó lelkemmel, valamikor minden új ember iránt lázasan
                  érdeklődtem s mind a parlamentben, mind a nem hivatalos politikai beszámolókon
                  meghallgattam azt, akiből még nem ábrándultam ki, mint a saját háta mögé mutató
                  reklámfigurából. Kovács Alajos egy ízben Mester Tódor gyűlésére ment villamoson s
                  ugyanazon a kispesti kocsin utazott ő is. Tetszett neki, hogy éppolyan szegény,
                  mint egy író, de akkor észrevette, hogy detektívregényt olvas elmerülten. Nem
                  beszélt és nem írt erről azóta se; mert nem hitte, hogy megértenék. Ő is olvasta
                  Agatha Christiet és Earl der Biggerst, Chestertonról nem is szólva. Talán a
                  szellemi munka okozta fáradtságával védekezhetnék - de mivel védekezhetik Mester
                  Tódor? Vajjon szellemi munkája okozta fáradtságával-e? Elhihető, hogy az ország
                  sorsa tőle függ és nem Kovács Alajostól - de éppen azért, mert Kovács gondolkodik,
                  ő pedig cselekszik. De akkor ne olvassa Poirot mester bravúrjait, midőn a kispesti
                  gyűlésre megy; ahol a papokat és zsidókat ostorozta; hanem olvassa Renant, vagy
                  Pascalt, vagy Mauriacot, vagy Papinit, vagy Chestertont és Faguet-t és Leibnizet,
                  vagy legalább Ludendorffnét. De ne Poirot mester bravúrjait.</p>
               <p>És akkor, azon a kispesti gyűlésen kijelentette, hogy fegyvert kell ragadni, mert
                  szavakkal nem megyünk semmire. (Pedig Agatha Christie, Max Branddal ellentétben,
                  nem barátja a revolveres nyomozásnak.) És miután a vélt és remélt fegyverrel a
                  kezében kiirtotta a társadalom minden ellenségét, végül tüzes forradalmat
                  hirdetett a mai irodalom ellen. Igen, ötnegyed óráig beszélt a mai irodalomról;
                  ami olyan, mintha Kovács Alajos ötnegyed óráig beszélne a mai nyersolajmotorokról;
                  de Mester valóban meg is tette... És kiirtással fenyegette azt az irodalmat, amely
                  nem ad semmit az embernek; csak elveszi az életörömét és megfosztja ideáljaitól.
                  Ez az ember, aki nem tudja, mi az irodalom és nem tudja, milyen sárkányokkal kell
                  megküzdeni az embernek, aki adni akar és mennyivel könnyebb a vígjátékgyárosnak,
                  aki csupán kapni akar; ez az ember, aki nem tudott semmit - de igazán semmit - a
                  tárgyról, amelyet ötnegyed óráig fejtegetett, ez az ember olyan öntudattal és
                  biztonsággal beszélt és ítélt és döntött és bírált, mint soha a szellemtörténet
                  egyetlen óriása se.</p>
               <p>És millió keserű és megvető és dühös ellenérv és vád és válasz forrt az íróban, de
                  nem mondta el, nem mondhatta el egyiket se; azt hitte, azért nem, mert ennek az
                  embernek nem érdemes; a valóságban azért nem, mert hiábavaló. Mert sem ő, se más,
                  soha nem fogják elmondani ellenérveiket és ha elmondanák, soha se lenne
                  igazuk.</p>
               <p>De most, amikor ilyen közelről hallgatta a nagy embert, felébredt benne a vágy,
                  hogy feleljen neki. A másik oldalon Üreghy hallgatta s figyelte a hatást, amely
                  természetesen vegyes volt. De senki se szakította félbe a diktátorjelöltet. Igy
                  aztán sokáig beszélt s amit mondott, makacsul zsongott az író fülében, amíg
                  tudata fölébredt s úgy érezte, hogy e folyton megismétlődő frázisokat el kell
                  hárítania. Nem azért, mert egészben véve fontos volt neki most, hogy valakinek e
                  szobában igaza van-e, vagy nincsen, de viharos ellenállás ébredt benne, amikor
                  ugyanazt a tévedést ötödször hallotta s már először is unta hallani. Miért
                  beszélhet egy ember fasizmusról, amikor nem érti annyira a fasizmus lényegét, mint
                  ő, aki nem beszél róla? És eldobta a pajzsát, amelynek felírása ez volt: ne
                  vitatkozz nálad különbbel és ne vitatkozz nálad ostobábbal! Csakhogy eszerint csak
                  önmagával vitatkozhatik; és ez volt az, amibe végképp belefáradt...</p>
               <p>- Ha érdekli önöket - mondotta ekkor, egy pillanatnyi szünetet megragadva -
                  elmondhatom, hogy sokat gondolkoztam a jobboldali forradalmak lényegén. Valakinek
                  először s aztán többeknek egymásután eszébe jutott, hogy valamilyen kiváltságot
                  kellene osztani a tömegnek, amely ne kerüljön pénzbe. A dolog természeténél fogva
                  gazdaságilag tönkrement országokban fordult ez elsősorban elő, de a reformátorok
                  amúgysem szoktak államkincstárral a zsebükben szószékre lépni. Már most a hozzánk
                  hasonló egyszerű gondolkodású emberek azt mondják: ilyen paradox törekvés csak
                  nevetségbe fulhat. Hogyan adhatnék kiváltságot a népnek - anélkül, hogy mástól
                  elvegyek. Már pedig nincs más, mint nép. Ezt a problémát két évezred legtartósabb
                  diplomáciája, a katolicizmus sem oldhatta meg; nem az ő hibája volt. De jött egy
                  zseniális blöff, amely pillanatnyilag megoldotta. S ez olyan frappáns, hogy a
                  világ tele van követőkkel - sőt megszállottakkal. Mi ez a zseniális blöff? A
                  fajelmélet.</p>
               <p>Meglepetten néztek rá, csak Mester Tódor nézett rá érzékies közönnyel.</p>
               <p>- Nem akarom magyarázni, hogy miért tartom blöffnek: zseniálisnak azért tartom,
                  mert míg a multban a kiváltságokat a kisebbség kapta, egy számottevő többséggel
                  szemben, addig ez új rendben a többség kap ingyen kiváltságokat. Ehhez nem kell
                  pénz, ehhez csak kisebbség kell, mely a dolog természeténél fogva, nélkülözze e
                  kiváltságokat. E kisebbség a zsidó fajta. A kiváltságos réteg minusz-előjeles
                  antipódusa. Mihelyt ezt a kisebbséget számban, minőségben, vagy jelentőségben
                  kipusztitották, megszünt az ilyenfajta jobboldali forradalmak legfőbb vonzóereje.
                  Nem kétséges, hogy a nép nem örülhet tovább ujonnan szerzett kiváltságának, ha
                  nincs már, akihez képest ez a kiváltság kiváltságnak tünjék!</p>
               <p>Mester Tódor ekkor azt mondta:</p>
               <p>- Megszoktam, hogy nagyon finom kritikával illessék minden tételünket, mert
                  rengeteg jó koponya egyebet se csinál, mint ellenérveken gondolkodik. De ezek az
                  ellenérvek meddők.</p>
               <p>- Szerintem nem: az eredményes és tartós jobboldali mozgalmaknak meg kell
                  kerülniök az antiszemitizmust, hogy megmutathassák helytől és időtől független
                  alapelveiket. Máskülönben kiábrándulást kell okozniok, amikor Potemkin-falvaikba
                  be akar költözni a nép. Ki kell irtani a jobboldali értelmiségből az olyan fából
                  vaskarikákat, mint a „konstruktiv antikapitalizmus” s a zsidók „kapitalista
                  bolsevizmusa”, - amelyek némely agyvelőben olyan szépen megférnek egymás mellett!
                  Miért ne lehetne a jobboldaliság értelmi szintjéből minden értéket megmentve,
                  elvárni, hogy a valóban értékes zsidó elem bekapcsolódjék; ahelyett, hogy az
                  értéktelen zsidót megtisztelnék azzal, hogy világnézeti harcot hirdetnek ellene,
                  holott nincs is világnézete. Mert a zsidó vigéc, akinek nincs világnézete, éppoly
                  kevéssé lehet tényezője, mint ellenfele egy nagyszabású világnézeti mozgalomnak:
                  ugyanez áll az árja pékinasra is. De mit tesz ön, ha véletlenül okos, úri és
                  hazafias zsidónak születik - ne haragudjék a feltevésért, hogy sok ilyen van - és
                  önt eleve kirekesztik minden úri és minden hazafias mozgalomból?</p>
               <p>- Mit akar ezzel mondani? - fortyant fel Mester Tódor; holott talán nem kétséges,
                  hogy mit akart ezzel mondani.</p>
               <p>- Azt akartam ezzel mondani - felelte mégis - hogy önök kirekesztik a
                  hazafiasságból és ugyanakkor azzal vádolják, hogy kívül áll rajta. Azt akarom
                  ezzel mondani, hogy ha ön ma - csak tréfálok - az én érvelésem hatása alatt
                  elhatározná, hogy az antiszemitizmust kikapcsolja programjából, akkor többé nem
                  tudna mit mondani a híveinek.</p>
               <p>- Ezt tagadom! - kiáltotta Mester Tódor, akit talán felhevített az, hogy éppen a
                  megtérítendő Üreghy előtt akadékoskodik valaki vele, aki egyszerűen nem érdekli
                  őt.</p>
               <p>- Hiába tagadja pedig - mondotta Kovács Alajos - mert hallgatói az ön előadása és
                  buzdítása nélkül is tele vannak hazafias érzéssel; a papokat pedig nem szidhatná,
                  ha ez a magatartása nem párosulnék antiszemitizmussal. Csodálatos véletlen, de
                  ezért megbocsátják önnek azt is. A nemzeti és vallásos érzés nagyon jól megfért
                  eddig egymás mellett; de önök azt akarják, hogy ne férjen meg többé. És
                  csodálatosképpen sokan azt hiszik, hogy a vallástalanság jobbról más, mint
                  balról.</p>
               <p>- Ezt is tagadom! - kiáltott Mester Tódor s hosszú arca elkomorodott. Felugrott a
                  székéből és jobbkarját a magasba lendítette:</p>
               <p>- Nem engedem kicsavarni azt a világos érvelést, hogy a mult század öröksége, a
                  liberalizmus és minden válfaja, a történelmi materializmus, az intellektualizmus,
                  a merkantilizmus ellensége a faji erkölcsnek és eredményeiben mindig destrukció!
                  Aki nem vak, az látja, hogy hova süllyedtünk erkölcsileg; és hova süllyedünk
                  anyagilag...</p>
               <p>- Ellentétben az úgynevezett baloldallal, én megértem az önök
                  antiintellektualizmusát; és nem értem meg őket. De más az, ha valaki a tudást
                  elégelte meg és más, ha valaki a tudatlanságot védelmezi. Én is megcsömörlöttem a
                  mult század hagyományaitól: és ezért kesergek azon, hogy az új század egyetlen
                  mozgalma se tisztán szellemi mozgalom; ezért kesergek azon, hogy ahelyett, hogy
                  tisztábban és gyermekibben gondolkoznánk a mult század füllesztő
                  racionalizmusához képest: egyszerűen kevesebbet gondolkozunk!</p>
               <p>- Nem lehet minket tudatlansággal vádolni, mert harcot akarunk a destrukció ellen,
                  - mondotta, - ez már mégis sok!</p>
               <p>Kovács elszomorodott.</p>
               <p>- Az a tisztább és gyermekibb gondolkozás, amiről szólottam, nem valami új és
                  csodálatos dolog: csak keresztényibb gondolkodás. Igen, a mult század nagy
                  gondolkodói a tudomány lázában túlkorán vetették el és gúnyolták ki Krisztust;
                  most már kereshetik! Azóta a tudomány új világképet produkált s ez a világkép
                  több, mint az emberiség minden emberi vívmánya ezideig: és megértük, hogy ma már
                  csak a tudósok és gyermekek hisznek. A szellem és a toll bajnokai itt maradtak a
                  cinizmusukkal és tudatlanságukkal, amelyet tudásnak hittek s amelyre még mindig
                  olyan büszkék. Egyék meg, amit főztek: és, ne haragudjék, kedves Mester úr, ön is
                  a főztjükhöz tartozik.</p>
               <p>- Ismerem ezt a beszédet! - kiáltotta dühödten - így az beszél, akit megfizettek
                  érte, hogy így beszéljen s gondolkozzék!</p>
               <p>Kovács Üreghyre nézett, szinte bocsánatkérően, hogy ilyen sokáig untatta. De ő
                  feszülten, bár kissé reménytelenül figyelt.</p>
               <p>- Kedves uram - mondta az író elszontyolodva - valamikor azt hittem, hogy majd
                  megfizetnek a gondolataimért. De én nem vagyok a tettek embere és csak a tetteket
                  fizetik meg. Ha ön olyan biztosan tudná ma, hogy sohase fogják megfizetni a
                  gondolataiért, mint ahogy én tudom magamról ezt: akkor nem volna lelkiereje még
                  egy gyűlést összehozni.</p>
               <p>- Engem korrupcióval vádol! - mondta szinte elhülve és kirohant a szobából.</p>
               <p>- Ez nem volt szép magától - mondta a színésznő - ez az ember hisz abban, amit
                  mond, de nem veheti fel a versenyt a maga dialektikájával...</p>
               <p>Nem tudta, hogy nevessen-e, vagy sírjon. Az ő dialektikájával! Ezt az embert
                  sajnálja!... - Hogyan vehetném fel a versenyt az ő dialektikájával? Hát én nem
                  hiszek abban, amit mondok?!... Ha az ember nem hadonászik és nem politikus, csak
                  gondolkodó, akkor már nem hihet abban, amit mond? Hogyan lehet Mester Tódort
                  szegény és ártalmatlan szentnek hinni?...</p>
               <p>- Figyeljen ide - mondta sápadtan, a nő felé fordulva - eljön az idő, amikor ez az
                  ember, vagy más hasonló, kihúzza a szerepe felét és beleszól a rendezésbe és a
                  gondolatokba és nem tűr a világon más dialektikát, mint az övé.</p>
               <p>Bár Mester Tódor hamarosan visszajött - talán felüdítette a személyzet rajongása,
                  amit felkeresett a konyhában - a hangulat mégse javult. Főleg Kovács úr volt
                  mindvégig irritált. Ez a kor megöli az érzékeny embert. Kovács úr számtalanszor
                  ült íróasztalánál, egy szerelmi párbeszéden dolgozgatva, amikor a rádióban
                  megszólalt ez, vagy az a politikus. Az őrjöngő világ elől nem lehet elmenekülni
                  többé. És akkor itt ülnek ezek az emberek... Kovács úr pillantása Vomecsnire esett
                  s egyszerre megvadult. Ime egy ember, aki idegenül él a világban. Ez a Vomecsni!
                  Itt ül, mintha fából faragták volna! Maga elé mered, elégedetten s a körmeit
                  szemlélgeti! Nem elég, hogy a volt feleségével összezárták, aki annak idején
                  megcsalta őt valakivel s most itt ül, mint a házigazda szeretője! S nem elég, hogy
                  ugyanakkor áhítattal hallgat olyan okfejtéseket, amelyekről nem tudja, hogy éppen
                  ellene irányulnak! De ez a Vomecsni!</p>
               <p>Kovács úr, szokása szerint, egyszeriben személyes ellenségének érezte Vomecsni
                  Oszkárt, - az Üreghy Ödön vállalatainak egyik érzéketlen oszlopát.</p>
               <p>Milyen nagyszerű lenne megmondani neki, hogy ostoba, rideg és gonosz állat, amely
                  még bűnbocsánatot sem érdemel, mert hiszen bűnt se követett el soha. Élete
                  hasonlít a tenger fenekén csillogó növény-állatokéra, amelyeknek egyetlen ürege
                  van s az a táplálkozás céljait szolgálja. Vomecsni nem hitt semmiben és nem is
                  kételkedett semmiben. Büszke volt rá, hogy soha nem kért senkitől semmit és hogy
                  soha nem adott senkinek semmit. Ha az emberiség életének van valamely szellemi
                  része is - talán van, bár a rádió- és színházi műsorok mitsem árulnak el arról,
                  hogy volna - akkor e szellemi életben Vomecsni úrnak a legminimálisabb része
                  sincs.</p>
               <p>Mielőtt azonban beleköthetett volna, a társaság felbomlott. Csuporháthy már külön
                  ült, mert a felesége meghagyta neki, hogy ne maradjon sokáig „a színésznő
                  közelében”. Csuporháthy figyelmeztette hát a társaságot, hogy korán kell kelniök.
                  Üreghy megborzongott, amikor a másnapi vadászatra gondolt. Itt lesz még egy sereg
                  cservári notabilitás is. Mi szükség volt az egészre? S hogyan fog viselkedni
                  Marianne, a férje jelenlétében?!</p>
               <p>Mire ágyba került, megint erőt vett rajta az a zűrzavaros fáradtság, amely néha
                  olyan volt, mint a rossz előérzet, máskor olyan, mintha percek alatt ki akarná
                  pihenni egész életét... Szokatlan szavak és rendkívüli arcok kóvályogtak
                  tudatában, amely lassan süllyedt, mint lyukas csónak a tavon...</p>
               <p>De Kovács Alajos elhatározta, hogy megvárja, amíg mindenki lefekszik. S itt ült
                  még Vomecsni, üres képével s húsos füleivel... Az író hirtelen indulattal odaállt
                  elé s szétterpesztette lábait.</p>
               <p>- Mondja, Vomecsni úr, van önnek családja?</p>
               <p>- Miért? - kérdezte Vomecsni rosszkedvűen. De az író sürgetően nézett rá.</p>
               <p>- Nincs! - mondta Vomecsni, - miért kérdezi?!</p>
               <p>- Senkije sincs?! Agglegény?!</p>
               <p>- Igen. De van egy unokahúgom. De miért?</p>
               <p>- Együtt él az unokahúgával?</p>
               <p>- Nem. Miért?!</p>
               <p>- Maga tartja el?</p>
               <p>- Nem, de...</p>
               <p>- Mégis, miért él, Vomecsni úr! Magyarázza meg, mit vár ettől, vagy a másik
                  világtól odaát. Hisz a túlvilágban?! Azt hiszi, hogy fizetési osztályok s hivatali
                  minősítés szerint osztogatják az örök életet? Miért nem gondoskodik az
                  unokahúgáról? Mi?!</p>
               <p>- Mert nincs szüksége rá! - felelte Vomecsni, - kitűnő állása van egy zálogházban.
                  - Majd vérvörös lett, felkelt s rámordult a fiatalemberre:</p>
               <p>- Maga mindenkibe beleköt! Mi köze hozzá, hogy mit csinálnak mások?</p>
               <p>Végigment a szobán s eltűnt. Kovács felvont szemöldökkel bámult utána. Valóban, mi
                  köze másokhoz?! De nem; hiszen a halállal éppen nem szűnik meg más, mint a más
                  emberekhez való köze. Mit tegyen tehát?...</p>
               
            <milestone n="2" unit="startSubChapter"/>
               <p rend="head">2.</p>
               <p>Egész éjszaka havazott. Kovács fölényes helyzete a többi vendéggel szemben
                  leginkább ott fejeződött ki, hogy ő megszokott otthonossággal lakta a szobáját,
                  amely ezúttal már véglegesen övé volt s máskor is eleget használta már; míg ők
                  idegen és új szobákba költöztek aznap este, vagy valamivel előbb. Egy szoba, amely
                  számunkra még ismeretlen, akkor is hidegnek tűnik, ha fizikailag meleg.</p>
               <p>Szobájában, a tiroli kandalló előtt fafaragású karosszék áll, amelyben már sokat
                  üldögélt, a pattogó fahasábokba merülten, amelyek olyasmit idéztek elé, ami már
                  régen nincs. Ezek a másodikemeleti szobák Cserffy kedvenc szobái voltak, itt nem
                  volt központi fűtés s az ablakokból a havas völgyek kék árnyékai látszottak
                  reggelente.</p>
               <p>Ildomtalan - bár nem egészen tudatos - módon figyelt a beszélgetésre, amely tegnap
                  a mindenható Simon és Üreghy között zajlott le a vendégek elhelyezésére
                  vonatkozóan. Igy aztán tudta, hogy Marianne is ezen az emeleten kapott szobát s
                  mert csak kettőről lehetett szó, azt is tudta, melyiket. Esze ágában sem volt őt a
                  szobájában felkeresni, - bár az a folyosó végén volt, toronyszoba, amelyből az
                  egész környéket áttekinthette az ember s ahol senki se láthatta meg, ha bekopog.
                  De bár valamennyi meghívott között még mindig Marianne érdekelte leginkább, vele
                  csak egy terve volt, a bosszúnak bizonyos passziv és férfimódra túlenyhe formája:
                  azt akarta, hogy lássa, amint intézkedik és cselekszik és él, gondtalanul, - hogy
                  megértse ebből, mennyire elfelejtette, ami történt. Ehhez persze az kellene, hogy
                  az asszony figyeljen is rá és tetteire; és az ember mindig készen van arra, hogy
                  ezen a ponton túlbecsülje magát. Példásan és hősiesen viselkedik majd e napokban,
                  hogy Marianne sajgó szívvel sírja vissza az elmúlt éveket...</p>
               <p>Asztalán konyak és szódavíz és cigaretta emlékeztetett arra a tényre, hogy a nap,
                  az ő számára befejeződött s legfeljebb már olvasással odázhatja csak el az alvás
                  fenyegető szükségességét. Miután nem volt tudós és középiskolai s későbbi
                  tanulmányai csak arra voltak jók, hogy tökéletesen megcáfolt és idejétmult
                  elméletek és tanok sorsát tanulja meg kényszerű lelkiismeretességgel: kénytelen
                  volt később évekre lemondani a szépirodalom élvezetéről s megtanulni Maxwell,
                  Planck, Minkowsky új világát. Ennek az lett a következménye, hogy míg pályatársai
                  azt tanulták meg, hogy milyen következményei lehetnek valamely házasságtörésnek a
                  második felvonásban, vagy pedig, rosszabb esetben, hogy milyen kapcsolat áll fenn
                  egy rablógyilkos tette és nagyanyjának gyermekkori idegélete között, addig ő
                  tökéletesen eltávolodott attól a világtól, amelyet ők önkénytelen humorral „való”
                  világnak neveznek, ellentétben például a kvantumelmélettel, amely kétségtelenül
                  színes fantazmagória a legkülönbözőbb Cecilek, Micik, Jucik és Johnok szerelmi
                  válságához képest. Ilyenformán két külön világban éltek, de egyazon világban
                  működtek s ennek következtében Kovács megértette őket, de ők nem érthették meg
                  Kovácsot. Ez a helyzet csak őrá lehetett hátrányos, mert sem a társadalom, sem egy
                  szekta nem tűr meg magában valakit, akit nem képes megérteni. Csak álirodalommal
                  és mimikri-humorral húzhatta meg magát ideig-óráig közöttük, de így is állandóan
                  gyanakodtak rá: igen helyesen sejtették, hogy ostobasága csak tettetés, amelynek
                  célja az, hogy hozzájuk hasonlóvá váljék.</p>
               <p>Esténkint mindig bizonyos lelkiismeretfurdalással folytatta valamely tanulmányát,
                  mert arra gondolt, hogy örökösen távolodik az érvényesüléstől, ahelyett, hogy
                  végre mégis közeledne hozzá. S ma - erről - eszébe jutott a házassága, amikor ez a
                  lelkiismeret-furdalás kétszeresen jelentkezett. Az első hónapokban Marianne
                  lelkesen fogadkozott, hogy követni akarja gondolatait, amelyek Leibniz és Bergson
                  gondolatait próbálták követni, szerényen és buzgón; csaknem követelte, hogy avassa
                  be a világegyetem titkaiba, amennyire erre képes. Később, amikor futó pénzügyi
                  zavaraik voltak és az első testi lázak elcsitultak már: szemrehányóan emlegette,
                  hogy meddő dolgokkal foglalatoskodik és ezért nem megy semmire. Neki mindegy, de
                  ha egy férfi szeret egy nőt, akkor nem érdekli, hogy tömeg és energia: egy, és
                  hogy a tér mágneses. Különben sem látja be, mennyiben befolyásolná ez egy ember
                  sorsát. Megérti, hogy az orvostudomány később hasznát látja a megváltozott
                  világképnek, de addigra mi már nyilván meghalunk. Ő pedig élni akar és még a
                  karrierjét is feláldozta volna, hogy gyereket szüljön: de a mágneses térben nem
                  tudja felnevelni, csak központi fűtésben, amihez pénz kell. „Az idén egy darabbal
                  megbukott, a másikkal sem keresett sokat!”</p>
               <p>Igen, persze, akkor még nem tudták, hogy ez a kihülés jele. Mind az, hogy a férfi
                  fokozottabban érdeklődött a világ egyetemes mágnessége iránt, mind pedig az, hogy
                  Marianne ezt rossz néven vette tőle. És akkor csak titokban és nagy
                  lelkiismeretfurdalással olvasta azt, ami érdekelte, ellenben mindenáron olyasmit
                  akart írni, aminek sikere legyen, aminek folytán minden munkája megbukott.</p>
               <p>Most pedig itt ül a kandalló előtt és azt olvas, amit akar; és elvei fenntartása
                  mellett se ment jobban tönkre, mint akkor. Igaz, hogy előbbre se jutott és
                  pályatársai elhúztak mellette, mint a jobb rendszerű versenymotorok. Nemrég még a
                  legfiatalabbakhoz tartozott s ma már csaknem mind fiatalabb nála.</p>
               <p>Szerette volna megmutatni, hogy itt ül Alexander Moszkowsky
                  Einstein-biográfiájával s nyugodtan konstatálja, hogy mindaz megvan, amiben hitt,
                  kivéve a Marianne iránti szerelmét s szerette volna megkérdezni tőle: vajjon
                  talált-e valamit, ami tartósabb és érdemesebb, mint a kettőjük kapcsolata volt?
                  Elképzelte, ha bekopogna hozzá, vajjon melyik arcával fogadná jólismert és
                  elragadó, de cseppet se meggyőző arcai közül? Mert minden helyzetben más tudott
                  lenni - ellentétben az igazi férfivel, aki egyszerűen nem hiszi el, hogy vannak
                  különböző helyzetek.</p>
               <p>Nem volna ildomos, éjszaka, egy idegen házban meglátogatni a feleségét, aki már
                  nem az; mert kapcsolatai a gyors és modern válás miatt előbb hültek ki jogilag,
                  mint a valóságban s csak most érezte először és igazán, hogy nem a felesége immár
                  - nem volna ildomos, de ő már úgy határozott, hogy e néhány héten át először
                  életében, teljesen fék nélkül engedi át magát ösztöneinek, s be kell vallania,
                  hogy ez a gondolat erősen csábította. Nem felejtette el, milyen borzalmas pillanat
                  volt, amikor eljött, hogy közölje vele: megcsalta. Sőt, talán túlságosan emlékszik
                  az első pillanatokra és az első napokra is...</p>
               <p>És még azt se tudta, hogy valóban illetlenség volna-e. Bizonyos szempontok szerint
                  az ember szeretheti a feleségét és az ember feleségét is szeretheti valaki... De a
                  volt feleségét nem szeretheti az ember. Általában. De, van nő, akit hajlandó volna
                  évenkint kétszer rövid időre feleségül venni; akár háromszor is; de nem tudna
                  huzamosabban együtt élni vele. Elméletileg elképzelhető volna, hogy feleségét,
                  akit szeretett, hosszabb szünet után ismét szeresse. De az a tény, hogy közben
                  odaadta magát valakinek, elég volna, hogy elvágja ezt a gondolatmenetet; már pedig
                  ő nem is közben tette meg ezt, hanem még akkor, amikor a felesége volt; ha
                  pillanatnyilag külön is éltek. Igaz, hogy a hűtlenség erkölcsi jelentése nem
                  függhet egy aktacsomó elkészültétől. És így most se lehet nyugodt az ember
                  felőle...</p>
               <p>Ivott egy pohár szódás konyakot és rágyujtott... Most már határozottan megkívánta
                  a Mariannal való beszélgetést és bár háromnegyedkettő volt s merő gonoszságból a
                  legkorábbi időpontra tette a Sárhegy megmászását, mégis attól tartott, hogy végül
                  bemegy hozzá. Ismerte magát, tudta, hogy ilyenkor minden prot és kontrát
                  meggondol, de végül mindig megteszi azt, amit órákig habozott megtenni. S így
                  minden meggondolás elmaradhatott volna.</p>
               <p>A szokott folyamat ez volt; végül keményen elhatározta magát, hogy egyelőre lemond
                  erről az amúgyse túlfontos és semmiesetre se sürgős megbeszélésről; s röviddel ez
                  elhatározás után végigsompolygott a félhomályos folyosón s bekopogott Marianne
                  ajtaján.</p>
               <p>- Ki az? - kérdezte az asszony halkan, nyilván, mert tudta, hogy kicsoda. De
                  amikor felelt s belépett hozzá, úgy nézett rá, mintha nemcsak az lepné meg, hogy
                  ott van, hanem az is, hogy ő az. Csakhogy nála az ilyesmiről sohase lehetett
                  tudni, hogy valóság-e, vagy egy kis komédia: nem azért, mert színésznő volt, hanem
                  azért, mert nő volt.</p>
               <p>A szürke selyempongyolát viselte, piros diszítéssel, amit a férfi, legutolsó
                  szerepében látott rajta. A bő és széles és dús ágy meg volt már vetve; látta a
                  húzatokon a koronás monogrammot, Cserffy János édesanyjáét, aki Vriesburg kontesz
                  volt.</p>
               <p>- Hogy vagy? - kérdezte, mert voltak időszakok, amikor tegezték egymást.</p>
               <p>- Köszönöm, - felelte. - Kedves, hogy ilyen sürgősnek találtad a látogatást.
                  Foglalj helyet. Nem láttak meg?</p>
               <p>- Nem, - mondta s leült egy székre. - Annyiszor látlak színházban és uccán; most
                  itt az alkalom, hogy hálószobádban is lássalak újra. Tudom, sokkal jobban
                  megveted a sablónt, semminthogy megkérdezd: milyen jogon?</p>
               <p>- Hizelegsz? - kérdezte óvatosan s maga is leült az ágy szélére. - Gyujts rá! - s
                  egy kis aranytárcából kínálta meg. Mindig Extrát szívott; mint ahogy az erős
                  konyakot szerette. Pedig légiesnek tünt s halk és lágy csengésű hangjával
                  részvétet tudott ébreszteni, ha akart.</p>
               <p>Rágyujtott s a férfi olyan mosollyal nézett rá, mintha azt akarná mondani: nézd,
                  én most kapitulálok, bejöttem ide, mert sürgősnek találtam a beszélgetést; tudom,
                  hogy ez behozhatatlan előny a számodra, hiszen nem te jöttél be hozzám. Azelőtt
                  is mindig az győzött, aki először szólalt meg egy összeveszés után...</p>
               <p>- Már megint egyebet se csinálsz - mondotta barátian - mint vadászol. Hagyod, hogy
                  odafent elfelejtsenek. Multkor mondta a Bálint Dönci, hogy ez a Kovács önmagának
                  ellensége. Igy van. Még mindig nem változtál?</p>
               <p>- Te se, - felelte - még mindig előszeretettel idézed, hogy mit mondanak mások.
                  Emlékszel még rá, például, hogy miket mondtam én?</p>
               <p>- Nem! - mondta őszintén Marianne - rád nagyon is emlékszem, de hogy miket
                  mondtál, arra, szerencsére nem. Sose voltak kellemes dolgok. Nem tanultad meg,
                  hogy nem fontos, igaza van-e egy férfinek, hanem az a fontos, hogy kellemes
                  legyen.</p>
               <p>De az író megvakarta a homlokát s gondterhesen jegyezte meg:</p>
               <p>- Ha egy évig egy gigolóval éltél volna együtt, most azt mondanád: nem az a fontos
                  hogy kellemes légy, hanem hogy igazad legyen!</p>
               <p>Mariann nyilván úgy találta - és joggal - hogy késő van már a vitatkozásra s ezért
                  felvonta a szemöldökét s két vállát is a nyaka mellé húzta fel, úgy nézett rá.
                  Szemei azt mondták: a bíróság felmentett a kötelezettség alól, hogy folyton az
                  érveidet hallgassam. Ezért Kovács mély sóhajjal kérdezte tőle:</p>
               <p>- Sikered volt ebben az utolsó szerepben?</p>
               <p>- Igen. Láttál? Jó darab volt. Még elment volna ötvenszer.</p>
               <p>- Tudom. Minden darab elment volna még ötvenszer. Abban a késjelenetben megint
                  nagy voltál, - de nem értem, miért mondod, hogy jó a darab. Mi jó benne? Ezek a
                  modern angolok egy-két kivétellel a nem létező német drámairodalmat kezdik
                  pótolni. Az egy-két kivételt viszont nálunk nem játsszák. Nincs borzalmasabb, mint
                  ez az angol-amerikai freudizmus.</p>
               <p>- Különben hogy vagy? - kérdezte, mint akit nem érdekel a véleménye... Hiszen
                  tényleg, hetvenötször játszotta ezt a Margaretet, aki kést hord a retiküljében. Ez
                  azonban nem jelent mást, mint hogy harmincezer sznob van Pesten, aki hajlandó
                  lemondani az esti szórakozásról, hogy megnézzen egy lélektani drámát, amelyben
                  nincs lélektan.</p>
               <p>- Különben jól vagyok, - felelte Kovács - de már nyilván tudni szeretnéd, hogy
                  miért jöttem ide most. Távol áll tőlem, hogy ha már a férjed nem lehetek, akkor
                  legalább gardirozni akarjalak, hiszen már két éve, hogy dícséretreméltó módon
                  ellenálltam a kísértésnek, hogy találkozzam veled, pedig egy faluban élünk odafent
                  Pesten. De, ha emlékszel, házasságunk sokkal áttekinthetőbb volt, mint válásunk.
                  Az egész olyan hirtelen jött és én fájdalmamban nem akartam mást, mint gyorsan
                  megszabadulni tőled, aki szerencsétlenségemre és szégyenemre emlékeztettél. Nem
                  tudom például, hogy ki volt az, akivel akkor... megcsaltál. Nem kérdezhettem, mert
                  hiszen magát a tényt is önként mondtad meg, ami nagyon kevéssé nőies és nagyon úri
                  gesztus volt. Hogy is faggathattalak volna tovább. Pedig, gondolhatod, nagyon
                  sokat töprengtem ezen is később és azóta is. Vajjon új és véletlen indulat volt-e,
                  vagy valamely régi viszonyod felelevenítése? Hiszen olyan fiatal voltál, nem
                  lehetett tudni. Megmondom őszintén, még arra is gondoltam - ez talán
                  megbocsájtható naivitás volt, hiszen enyhítette fájdalmamat - hogy nem is tetted
                  meg, csak azért vádoltad be magadat, hogy így megszabadulj tőlem. Végül is itt
                  maradtam és nem tudtam semmit. Ez lett volna életem egyetlen színielőadása,
                  amelynek érdekelt volna a vége. És nem tudom... talán sohase fogom megtudni. És
                  azt se tudom - pedig módomban lett volna legalábbis meghallgatni, amit mások
                  tudnak - hogy azóta hogyan és kivel élsz. Amikor hallottam, hogy Üreghy Ödön
                  meghívott, azt hittem, hogy nem fogod elfogadni a meghívást. Nem tudhatod, hogy én
                  itt vagyok, de egyáltalán nem tudhatod, hogy Üreghyn kívül van-e itt valaki. Tehát
                  lehetetlen, hogy elgyere; hogy akármelyik új földbirtokos meghívását csak így
                  elfogadd, amikor ez azt jelenti...</p>
               <p>- Amint látod, elfogadtam - mondta Marianne, valami fájdalmas visszautasítással. -
                  És hogy minderre a rejtett és felhalmozott kérdésre egyben megfeleljek, ki kell
                  jelentenem, hogy én nem fogadom el akárkinek a meghívását. És Üreghy meghívását
                  nem azért fogadtam el, mert éppen ez jött, hanem, mert Üreghyt nagyon jól ismerem.
                  Egyedül élek, ha tudni akarod és az ünnepet is egyedül töltöttem volna. Jól esett,
                  hogy valaki gondolt rám, aki már régen elfelejthetett volna...</p>
               <p>Valami végignyilallt a férfin. Lélekzete elakadt s gyorsan és kuszán gondolkodott.
                  Talán a tekintete is szokatlan volt, mert Marianne felkelt és az ő hűvös,
                  megnyugtatóan pontos modorában mondta:</p>
               <p>- Üreghyvel csaltalak meg, akkor. Azokban a hetekben ismertem meg; nagyon
                  tiszteletteljesen és leplezetlenül belémszeretett. Egyetlen este történt. Ha nem
                  teszem meg, talán feleségül vett volna. De én nem akartam, hogy feleségül vegyen,
                  én azt akartam, hogy tőled elváljak. Ezért tettem. Ha nem teszem meg, sohase
                  szakítottunk volna. Ez volt a gyors és biztos mód. Szerettelek, de nem akartam
                  veled élni. Veled nem lehet élni. Mind a ketten tönkre mentünk volna. Igazad van,
                  nem tudhattam, hogy te is itt vagy. Dehát nem tehetek róla. Nagyon sokat dolgoztam
                  ősszel; tele vagyok nikotinnal, idegességgel és fáradt vagyok. Pihenni akartam. Ez
                  az egész.</p>
               <p>Kovács felsóhajtott. Ilyenkor az ember világosan, bár lassan gondolkodik;
                  kapálódzó és fájdalom-teli szívvel, de világosan.</p>
               <p>Amikor felnézett, érezte, hogy szemhéjai vörösek és kezei remegnek. Cigarettára
                  gyujtott egy bőrtárcából. Persze Marianne idejött, hogy folytassa az akkor
                  félbemaradt viszonyt. Talán nem is maradt félbe. Sokat dolgozott az ősszel. Ezt
                  nevezi pihenésnek. Milyen különös, - gondolta, - hogy itt vagyok és rajtakaptam e
                  szándékán. Persze, semmi közöm hozzá. Nem is akarom megakadályozni benne. Utóvégre
                  két év alatt ennél sokkal többet tehetett. Azt akartam, hogy lásson engem, nem
                  akartam mást. És most én látom őt, és hogyan... Most azt hiszi, hogy azzal okozott
                  fájdalmat nekem, amit magáról mondott. Szinte érzem, hogy részvéttel néz rám,
                  pedig nem nézek fel. Talán azt képzeltem, hogy egy távírópóznával, vagy hóemberrel
                  csalt meg? Nem, ami őt illeti, nem ért meglepetés. De az a tény, hogy ez van egy
                  helyzet mögött, mindenesetre megkönnyíti nekem életem kincseinek felszámolását.
                  Megkönnyíti és mégis milyen nehéz...</p>
               <p>De nem ülhetett itt tovább lesütött szemekkel s lehajtott fejjel. Még tévedésből
                  sem akarta, hogy sajnálkozzon rajta valaki, akit ő boldoggá tett, abban az időben,
                  amikor ez volt az életcélja. Azért jött, hogy pihenjen! Nem baj! Látni akarja e
                  szerencséseket, amint bukdácsolnak és szégyenkeznek. Látni akarja a társadalom e
                  kiválasztott oszlopait, amint megtanulják mindazt, amiről eddig óvatosságból nem
                  vettek tudomást. És ez az asszony már nem kell neki, erőt meríthet a
                  gondolatból, hogy két esztendeig kibírta nélküle. Ez durva érv, de igaz. Jóéjt,
                  asszonyom.</p>
               
               <p>Visszabotorkált a szobájába; a folyosó már sötét volt. Valószínű, hogy már Simon
                  is lefeküdt - ő volt az utolsó a házban, aki ezt megtehette s az első, aki
                  felkelt. A szobában meleg volt s a kandalló parazsából apró szikrák pattantak
                  felfelé. Az asztalon ott állt a konyak s a könyv, amint nyitva hagyta. Nem történt
                  semmi, amióta itt hagyta ezt a szobát s mégis rengeteg történt: az ő számára most
                  történt mindaz, ami Marianne és Üreghy között régen történt.</p>
               <p>Megnézte az óráját: félhárom volt. Ha nagyon siet, még órát alhatik. De nem tudott
                  sietni ezzel. Leült az ágy szélére s lógatta a fejét. A fene egye meg ezt a
                  nyomást a szívében, mindig ezt érzi, valahányszor nagyon nem tetszik neki valami.
                  Hányszor mérgelődött miatta. Aludnia kellene, legalább egy órát. Rossz terep a
                  Sárhegy. Hiszen azért választotta! Igy morzsolódjék el most fizikai fölénye is?...
                  „Nem hagyom magam, aludni fogok.”</p>
               <p>De csak ült az ágy szélén s az ablak sötétkék lapjára bámult. A hajnal épolyan
                  sötét volt, mint az éjszaka; csak a hó világított. Itt kellene tartani ezeket
                  januárra, a körvadászatokra is. Vajjon betörnének-e az új rendbe? Megértenék-e a
                  hegyek és erdők törvényeit? Éreznék-e a végtelen egyenlőséget, amit ő puskával a
                  kezében sovány orvvadászokkal, kövér birtokosokkal és boldog és boldogtalan
                  állatokkal szemben érez mindig? Have a chance! - mondja neki is a természet
                  ilyenkor; a városban ez elképzelhetetlen.</p>
               <p>Az ablakhoz cammogott s kibámult rajta. Lapos házfalak húzódtak a tanya
                  mélységében. Az égen egyetlen csillag pislákolt, mint valami jeltűz. A havas
                  dombok sejtelme előtt, mint valami vastag, sötét púp emelkedett a magtár. A kutyák
                  üvöltöttek: ők azt is megérzik, ha valaki a sötétben megáll egy ablak mögött.</p>
               <p>Visszament a szobába s nekicihelődött az átöltözésnek. Míg a szarvasbőr nadrágot,
                  vastag harisnyát s bakancsot felhúzta, hirtelen bosszúság fogta el önmagával
                  szemben. Mi az ördögnek várta örömmel ezt a közös vadászatot?! S a találkozást?!
                  Ugyse tud rájuk pirítani, mert övék a Földnek országa. A gazdagoké, akik
                  boldogok.</p>
               
               <p>Három óra elmúlt, amikor elkészült. Áthúzta az öreg Pieper-Bayard két csövét s a
                  kis Mausert megvizsgálta. Megivott két pohár konyakot s elhatározta, hogy
                  megkeresi Tarajas Szabót, hogy előre felvilágosítsa őt az útvonal felől. Ekkor
                  azonban már léptek hangzottak a folyosókon s mindenfelől mozgolódás jelezte, hogy
                  a költögetés megkezdődött.</p>
               
            <milestone n="3" unit="startSubChapter"/>
               <p rend="head">3.</p>
               <p>Mély sötétben és hidegben indultak el a kocsik. Az elsőben Csuporháthy, Novák, a
                  vadőr, Üreghy és Kovács ült, a másodikban Mester Tódor és a cserváriak, a
                  harmadikban Varju Edgár, Marianne és Vomecsni. Parasztszekerek voltak ezek, rúgós
                  ülésekkel, amelyeket posztó takart. A nyikorgásuk messze hangzott a hajnali
                  csendben, amelyet ritkán hasított át a kutyák inkább meglepett, mint gyanakvó
                  ugatása. A lovak megfeszülve húzták felfelé a lesüppedt dülőúton. Üreghy
                  köhintett... Mögöttük Mester Tódor hangosan beszélt. A politikus, aki újjáteremti
                  a világot s mint a lapok megírták róla, hisz abban, hogy a magateremtette új világ
                  igazabb, mint a másik, a kipróbált: most a gyakorlott természetjáró hangján
                  magyarázott Mariannenak, aki sose hitt a női intellektus végső győzelmében, a
                  durvább, de romlandóbb s merevebb férfi-szellem felett. Amint Üreghy
                  hátrapillantott a sötét és árnyszerű alakokra, látta, hogy az asszony
                  fegyvertokjára dől, mint egy kanadai prémvadász felesége s helyeslően bólogat
                  Mester előadása közben. Mester mereven ült a hátsó ülésen s talán lehúnyt szemei
                  mögött egy diadalmenet képe élt, amelynek élén, a helyeslés forgatagában őt
                  sodorja a népakarat a Kiharcolt Jövő felé. Mert divat volt abban hinni, hogy a
                  Jövő nem jön, hanem azé, aki kiharcolja. A tudós számára a Jövő már régen nem az,
                  aminek rózsaszínű képeslapok és modern szónokok hirdetik s a tér életét senki sem
                  osztja már három egyenlő részre, amelyek egyike megsemmisült, másika van s a
                  harmadik csak ezután következik... De ki zavarhatná meg egy ember gondolatait, aki
                  mindig és mindenütt a hivatására gondol? Az ilyen ember érvényesülni fog, akár
                  hegedűművész, akár diktátorjelölt. Mester sohasem gondolt másra. A leghátsó kocsi
                  már idegen világ volt, amelyben Varju Edgár nyilván ezt gondolja:</p>
               <p>- Bár nem olyan unalmas, mint a golfpálya Brioniban, de mégiscsak különös, hogy
                  miképpen kerültem ide? De legalább remek híre lesz a klubban s a szerkesztőségi
                  üléseken...</p>
               <p>A jólismert út megfordult s falai felemelkedtek; a kerekek lassan s akadozva
                  forogtak a csikorgó havon. A három kocsis egyforma kis, gubbasztó alak volt,
                  mintha álmosan s részvétlenül keltették volna fel a meséből őket, hogy
                  elfoglalják helyüket ködös hivatásukban, ahol három nap egy esztendő. A hat ló
                  közül egyik-másik felnyerített. A kocsiban Kovács mellett ült az intéző legszebb
                  kutyája, egy két és fél éves magyar vizsla, Keve. Orrát a baltérdére fektette s
                  szemeiből a cselekvés visszafojtott vágya parázslott. Amikor Kovács megvakarta a
                  fülét, alázatosan morgott s farkát néhányszor a szekér oldalához verdeste. A
                  kanyarban szürkén emelkedett előttük a szőllőhegyek lágy lánca, mely mintha
                  tisztára hóból lett volna. A hajnali derengésben a semmiből tárult eléjük a világ.
                  Kicsinyek voltak s véges hatalmak; számukra a Sötétség valóban Semmi. És most
                  mohó szemekkel figyelték a ködből és sötétből bontakozó halmokat, amelyek nyáron
                  pirosló és pörkölt levelek, kék szőllőfürtök s szürkés mogyoró súlya alatt
                  roskadoztak. Most a nyúl új és dermedt világot lát, az apraja először életében s
                  talán utóljára. A csősz beköltözött a faluba s lányánál lakik, mert ott most
                  inkább akad, amire vigyázzon. A szőllődombok nyári paradicsoma, amely az Emberen
                  Kívüli Világ nyaralóhelye, most, e holt idényben mellőzötten s zavartalanul
                  húzódik a nagyobb hegyek lábánál. Csak néhány csökkent igényű róka jár erre
                  leromlott kondicióban, nyári sikereinek hült színhelyére.</p>
               <p>A birtok, Kovács számára, más és hasonlóképpen ismert birtokok hegyes, vagy
                  alföldi világához hasonlóan, nyilt és kincses világ volt, amelynek egyensúlyához
                  az ő élete és halála éppúgy hozzátartozott, mint valamennyi menyét és fácán élete
                  és halála. Kissé végzetszerűnek találta minden útját, amelyen öreg tizenhatos
                  puskája is elkísérte s azon töprengett, vajjon a baktériumoknak is van-e
                  lelkiismeretfurdalásuk és hogy az embernek is kizárólag akkor van‑e, amikor
                  állatot öl? Mert egymást ölni, akár szóval, akár tettel, akár egyszerű
                  vadászmódra, nem csak megengedett, hanem életberendezésünk és törvényeink arra
                  irányulnak, hogy ez - néhány kivételtől eltekintve - lehetővé és megengedetté
                  váljék. Az ő számára e hatalmas földterület problematikája mellett teljesen
                  elszürkült a kastély jelentősége, amelyből e birtokot kormányozza valaki,
                  aminthogy nem tudta volna telekkönyvileg és talán még gazdaságilag sem értékelni.
                  De a vendégek, akik most a kastélyból jöttek, azokhoz az emberekhez tartoztak,
                  akik a birtok fogalmát csakis a telekkönyvön és a kastélyokon át képesek
                  percipiálni. Számukra reveláció volt a hajnali köd tejében úszó fehér és fekete
                  világ, amelyben már nem találták meg azokat az utalásokat sem eddig életükre,
                  amelyeket a kastélyban még megtaláltak. Ideje nagyrészét Kovács is a városban
                  élte, de számára is részben város maradván, a kastély éppolyan idegen volt, mint
                  Pest, vagy Bécs, vagy London. A dombok mögött, behavazott földek között kanyargott
                  felfelé az út a présházig, ahol néma és fekete csoportban vártak a hajtók. Novák
                  felemelte a kezét és akkor elindultak mögöttük felfelé.</p>
               <p>Még homály ült a Sárhegyen, amely fehér volt s csak fenyővel kevert lomberdejéből
                  bukkantak elő színek és foltok. A kocsik megálltak s mögöttük távoli mélységben
                  ködtenger hullámzott, de ez a hullámzás olyan lassú volt, hogy sokáig kellett
                  nézni, míg az ember észrevette. Maga alá temette a köd a cservári kastélyt s
                  valahol messze a városkát is, öt tornyával és elszórt házaival... Ezen a sík
                  domboldalon már tiszta volt a levegő, ha szürke is. A hajnal hideg és szűz lehe
                  ájtatos rémületbe kergette ezeket az embereket, akik nem ismerték és nem tudták
                  megérteni. Révetegen álldogáltak a kocsik körül. Vomecsni óvatosan eltartotta
                  magától a puskát s a hajlat élén kezdődő erdő homályára bámult ijedt
                  ellenkezéssel, mintha attól félne, hogy be kell hatolnia e sűrűbe. A hideg szél
                  végigsöpört Marianne tökéletes alakján és toalettjén. Mester Tódor megható volt
                  térdnadrágjában, prémsüvegével, lila sáljával s kék orrával, amely megcáfolni
                  látszott azt a feltevést, hogy a nagy emberek nem fáznak.</p>
               <p>Marianne azonkívül minden igyekezetével egyensúlyának és fölényének megőrzésére
                  törekedett, amire e szokatlan helyzetben szüksége is volt s amely törekvés meg is
                  látszott azon, hogy kissé mereven viselkedett, ha szóltak hozzá. A főjegyző kerek
                  feje és pocakja éles ellentétben állt a patikus nagy, de arányos testével és kínai
                  bajuszával, de mindkettőjük szemében ugyanaz a kétségbeesett törekvés látszott:
                  hogy megmentsék veszélyben forgó fiatalságuk tekintélyét. Csak Varju Edgár állt
                  itt zergetollasan, elegánsan és frissen, mint akin talán leginkább meglátszik
                  valamennyiük között, hogy vadászaton van. De együttvéve, amint itt álltak az
                  összetaposott havon, egymás közelében, de mégsem túlközel egymáshoz, olyan
                  szinfoltoknak tüntek, amelyeket egy őrült, de jómodorú festő kevert magának; ha
                  ugyan elképzelhető, hogy egy jóhumorú ember őrült legyen...</p>
               <p>Novák és az író köré csoportosultak, elszántan és vidámságot tettetve, de kék
                  ajakkal s a Novák vezényszavára elővették a puskákat tokjaikból. Marianne
                  Csuporhátytól kapott egy kis huszonnégyes galamblövőt, amellyel nem könnyebb lőni,
                  mint golyóval, de legalább pehelysúlyú volt. Üreghy egy darabig idegesen babrált
                  a fegyverével, majd az íróhoz fordult:</p>
               <p>- Megdermedtek az ujjaim, nem lenne szíves betölteni helyettem?</p>
               <p>Átvette a fegyvert s a feléje nyújtott töltényeket. Novák bizonyos maliciával
                  figyelte a mozgolódást s talán szerette volna már, ha baj nélkül véget ér ez a mai
                  nap. Marianne az újságíróval beszélgetett: közös témáik voltak s furcsa lehetett,
                  hogy itt is összekerültek.</p>
               <p>Azután Kovács átvette a vezetést... Novák levitte a vendégeket a második léniára s
                  felállította őket. Üreghy és Kovács a hajtólánc két végén, az erdőn kívül ment
                  feléjük. Csakhamar felhangzott a sípjel, amely közölte, hogy már elhelyezkedtek s
                  mellettük felhangzott a hajtók fütyköseinek kopogása a fák derekán, valamint
                  csendes beszélgetésük.</p>
               <p>Az ég világosabb szürke lett. Jobbra az átláthatatlan erdő, balra téli álmát alvó
                  cserjés lejtett enyhén le a szőllődombig. Az erdőbe mintegy tíz lépésnyi
                  távolságban láthattak be csupán és csak a havas fák és bokrok alján, ahol felvert
                  nyulak rohantak előre s lépten-nyomon óvatos léptekkel surranó rókák bújkáltak a
                  havas lombok alatt.</p>
               <p>Kovács elgondolkodva baktatott előre, valamivel mindig a hajtók sora előtt s a
                  távoli fák finom és szürkés vonalait bámulva. A felvert madarak közt, amelyek
                  alaptalanul bizakodva húsz-harminc lépéssel lejjebb ismét megültek egy-egy ágon,
                  még bagoly is akadt elég. A fenyőkről tompa nesszel hullott csomókban a hó; mert a
                  Napot érezni lehetett, ha látni nem is.</p>
               <p>Mintegy nyolc percig haladtak előre s a hajtók egyre harsányabb hangon kiáltozták:
                  abu! abu!</p>
               <p>Lent, a lénián ekkor már lövések dördültek s a ritkuló fákon át Üreghy Ödön
                  meglátta Kovács nyurga alakját, amint hirtelen hozzámerevedik a puskához... egy
                  nagy, veres kanróka húzta előtte szétlőtt hátsó lábait a hóban. Üreghy elbámult az
                  elébetáruló látványon. A zúzmarás fák mögött rebbenő szárnyak, a hulló tollak, s a
                  szűz havon suhanó nyúlánk vörös és barna testek mozgalma olyan volt, mint valami
                  erdei forradalom. Tíz lépéssel mögötte gyönyörű szarvasbika ugrott ki a sűrűből s
                  nyakára csapott tizenkettes agancsával suhant a lágy hó felett... Egy fatörzsön
                  mókus ült s tágranyílt szemekkel bámulta Üreghy Ödönt... Ha ez a mókus
                  megérthette volna Üreghy Ödön gazdagságát, akkor Üreghy Ödön is megérthette volna
                  az erdő lelkét, amelyet most felzavartak... a menyétlyukak homályát, a puhára-ült
                  nyúlfészkek csendjét, a harc és béke ökonómiáját, amelyet kellő bölcsességgel
                  borít fel az ember... De bár Üreghy határozottan lelkiismeretfurdalást érzett, -
                  azt gondolta:</p>
               <p>- Itt van ez a Kovács, akinek az a dolga, hogy gondolkozzék ilyesmikről s ime, az
                  ő lelkiismeretével nyugodtan vadászhatik... sőt, úgylátszik, jó vadász...</p>
               <p>Ez megnyugtatta Üreghyt s már azon volt, hogy rálő valamire, de a mozgalmas
                  menekülés elhúzódott már a völgy felé s Üreghy Ödön magára maradt a hegyoldalon,
                  amelyre ráborult a szürke égbolt. Ez a szürke égbolt zárt egységgé tette a hegyet
                  s a felhőket; a Világ így otthonosabb, de végesebb. A csendesen, ritkán hulló
                  hópelyhek megcirógatták Üreghy Ödön orrát és fülét. Most, mintegy ötven lépésnyire
                  eltévedt nyúl került elé. Az erdő felé igyekezett, erős hátsó lábaival felverte a
                  havat. Üreghy felkapta a fegyverét s elhamarkodva lőtt. A nyúl beugrott az erdőbe,
                  de Üreghy Ödön bizonyos volt benne, hogy eltalálta. Nagy belső izgalommal indult
                  az erdő széle felé. Az ágak itt olyan sűrűn fonódtak össze, hogy Üreghy nem is
                  értette, hol fért be a nyúl. Valamivel lejjebb ösvényt talált s behatolt az
                  erdőbe, de néhány szánalmas pillanat után visszajött. Az erdő úgy fogadta, mint
                  egy betolakodót. Vesszeivel arcul verte s nyakába havat szórt... amellett sötét
                  volt a fák között s léptei alatt idegesítően recsegett a száraz ág... Kint, a
                  havas lankán Kovács jött felé. Üreghy mosolyogva intett neki:</p>
               <p>- Lőttem egy nyulat, - mondta - de bement az erdőbe.</p>
               <p>Kovács a vállára akasztotta puskáját s cigarettára gyujtott.</p>
               <p>- Nagyon szeretem ezt az erdőt - mondta - s fáj, hogy itt kell hagynom. Majd
                  meglátja, milyen nyáron. Minden ág él és liheg.</p>
               <p>- De miért kell itthagynia?! - kérdezte Üreghy rosszkedvűen.</p>
               <p>- Mária miatt, - mondta Kovács egyszerűen. Üreghy tudta, hogy Mariannet nevezi
                  így. - Most, hogy viszontláttam, felébredt bennem az a régi ösztön, hogy nem lehet
                  a másé, mint az enyém. Ne vegye rossz néven, de valamivel több erkölcsi jogom van
                  hozzá, mint magának.</p>
               <p>Üreghy cseppet sem érzett kétségbeesést, de udvariasságból megjátszotta:</p>
               <p>- Marianne nemcsak a művészetében, de mint asszony is tökéletesen szabad. De ha a
                  házasságuk nem volt boldog...</p>
               <p>Kovács félbeszakította:</p>
               <p>- A házasságunk boldog volt. Csak mi nem voltunk boldogok.</p>
               <p>Üreghy elnézően mosolygott:</p>
               <p>- Ez lehet nagyon szellemes, de én nem értem.</p>
               <p>- Pedig egyszerű. Ha együtt voltunk, boldogok voltunk. Külön, önmagunkban nem. Már
                  pedig igen keveset lehettünk együtt. Maga, tudtán kívül, lelkierőt öntött
                  Marianneba akkor, amikor hosszabb ideje egyedül volt...</p>
               <p>- Miért tudtomon kívül? - kérdezte Üreghy Ödön sértődötten. Néha már finomabb
                  disztinkciókra is felfigyelt.</p>
               <p>- Mert - felelte Kovács a szürke boltozatra bámészkodva - maga nem elég finom
                  ahhoz, hogy ilyesmit feltételezzen önmagáról. Bizonyosan azt hitte, hogy a
                  pénzével vakítja el Mariannet. Nem. Tudja, egyedül az hatott rá, hogy maga egészen
                  más, mint én vagyok. A korával hatott rá, a nyugalmával és azzal, hogy a
                  legritkább esetben gondolkodik.</p>
               <p>Üreghy mérgesen nézett rá.</p>
               <p>- Szóval el akarnak utazni?</p>
               <p>- Igen.</p>
               <p>Kovács úr belerúgott a hóba. Azután túlzott elkeseredéssel mondta:</p>
               <p>- Elviszem, hogy újra boldogtalanná tegyük egymást. Két hét mulva vége lesz. De
                  ide nem jövök vissza többé. Sajnálom, mert fel akartam nyitni a szemeit. Egész
                  életemben irtóztam a gazdag emberektől és a politikusoktól. Ez a két emberfajta
                  hisz önmagában. Nincs borzalmasabb istenkáromlás, mint önmagunkban hinni. Én
                  Istenben hiszek; talán ezért érzem kissé destruktivnak magamat.</p>
               <p>Üreghy a nyúlról szeretett volna beszélgetni. De ezt az írót sohasem érdekelte az,
                  amit éppen csinált. Most például arra gondolt, hogy megint mindent itthagy ezért a
                  nőért. Csakhogy minden aggodalmát elnyomta az az öröm, hogy Mária hajlandó vele
                  menni! Ez az öröm három napig tart. De akkor is érdemes. Minek ezen töprengeni! A
                  tett emberei töprengenek cselekvés előtt. Kovács Alajos cselekvés után szokott
                  töprengeni.</p>
               <p>- Már régen külföldre akartam költözni, - mondta elborulva, - mert félek, hogy itt
                  kárbavész az életem, mint annyi elődömé; s félek itthon a haláltól is. Most tehát
                  magammal viszem Mariannet. Keresek egy helyet, ahol eléggé békében hagynak engem s
                  eléggé foglalkoztatják Máriát. Talán Rómába megyek, vagy Londonba.</p>
               <p>- Külföldre akar költözni a halál elől?! - kérdezte Üreghy Ödön, nehézkes
                  gúnnyal.</p>
               <p>- Igen, - mondta Kovács, - én félek a haláltól; ezért vágyom Amerikába, Jávába,
                  vagy Sidneybe. Mert a halál Amerikában, Jávában, vagy Sidneyben egészen mást
                  jelent az én számomra, mint Pesten. Itt zajlott le minden küzdelmem, ide köt
                  minden sikerem és szégyenem; itt minden embert ismerek és minden ember ismer
                  engem. Nem akarom hogy körülszaglásszák emlékemet, hogy sajnálkozzanak és
                  szemforgatva emlegessenek. Volt egy harcom, amelyről Londonban, vagy Singaporeban
                  nem tud senki s ha ott halok meg, akkor magányos, tiszta és hűvös adat lesz a
                  halálom; és mielőtt meghalok, úgy érzem majd, hogy valóban halhatatlan vagyok! De
                  itt megemlegetnek, megsiratnak, letagadnak és meghazudtolnak; és itt elpusztul
                  velem minden, ami csak én voltam, mert csak én lehettem s amit nem pótolhat és nem
                  képviselhet senki. A munkáimat meghamisítják és nem lesz, aki tiltakozzon ellene
                  és ha lenne, meghamisítanák a tiltakozást. Ezért el akarok majd vonulni, mint az
                  állatok, amikor eléri őket a halálfélelem. Mert ez a halálfélelem nem más, mint
                  életfélelem: a félelem mindattól, amit az élők művelnek majd, az én halálom után.
                  Féltékenység. Ezért állítom én mindig, hogy a halál cseppet se lenne ijesztő, ha
                  mindenki egyszerre halna meg. És ezért nem félek én a haláltól olyankor, amikor el
                  tudom képzelni a Naprendszeren túli végtelen világot, amelynek méreteiben és
                  teljességében minden földi ember csaknem egyszerre születik és egyszerre hal
                  meg...</p>
               <p>Üreghy nagy igyekezettel hallgatta ezt az okfejtést és némelyik pillanatban úgy
                  érezte, hogy meg is érti azt. A megértésnek az ő részéről az volt a legfőbb
                  akadálya, hogy Üreghy egyáltalában nem félt a haláltól, még akkor se, amikor nem
                  gondolt a Naprendszerre, már pedig úgyszólván sohasem gondolt rá. Mégis
                  megkérdezte:</p>
               <p>- Akkor miért viszi magával Mariannet? Az ő életére nem féltékeny?!</p>
               <p>- Nem, - felelte Kovács s hirtelen arra gondolt, hogy miért magázzák egymást
                  Üreghyvel?! Talán, mert egyre növekvő ellenszenvet éreznek egymás iránt. Pedig az
                  író úgy érezte, hogy sajnálni tudná ezt az Üreghyt, ha nem lenne annyira
                  pöffeszkedő modora. S ha nem irigyelné...</p>
               <p>De most utólérte őket a többiek lármája. Már az ellenkező oldalon kapaszkodtak
                  felfelé, vidáman és lihegve. A legvidámabb Keve volt; vadul nyargalászott a hóban.
                  A hajtók rudakon hoztak néhány nyulat s egy rókát. Vomecsni kezében rejtélyes
                  állat teteme csüngött. Vomecsni büszkén tekintett a véres tollak csomójára, amíg
                  Csuporháthy fel nem világosította, hogy baglyot lőtt. De így sem adta oda senkinek
                  a zsákmányt. Varju Edgár arca szederjes volt a fáradtságtól, de Csuporháthy
                  könyörtelenül vezényelte őket tovább...</p>
               <p>Üreghy elkerülte Marianne tekintetét. Nyugtalanságot érzett, de nem a szívében,
                  hanem az idegeiben s egyáltalán nem Marianne miatt. Talán jobban sajnálta, hogy
                  Kovács elmegy... őrültség, ha megint összeköltöznek. Nos, neki elege volt a
                  házasságból. Nagyon nagy szenvedély kellene ahhoz, hogy ismét belemenjen...
                  Eszébe jutott az unokaöccse, aki egy zálogházas nő miatt... Nem, nincs ijesztőbb
                  dolog, mint mikor az ember nem ura többé a tetteinek. Ettől félt legjobban.</p>
               
            <milestone n="4" unit="startSubChapter"/>
               <p rend="head">4.</p>
               <p>Csuporháthy jóvoltából egy szakadék alatt ült, fegyverét a térdére fektetve; s a
                  hajtók zajára figyelt. Magas fák négyszögében, alacsony, ritka fenyves terült el
                  előtte. A fehér karácsonyfák ott guggoltak sorban s közöttük néha nyulak ügettek
                  a hegyre fel. Az imént négy őz ugrott ki a fenyők közül. Lágy, fehéres köd szállt
                  a fákra s lent a völgyben vékonyan kígyózott a rőzsefüst. Az ég már csaknem fekete
                  volt, de sötétvörös csík húzódott az alján végig, nyugat felé. Üreghy
                  megfeledkezett arról, hogy miért ült ide. A szél most alábbhagyott; orra érezte az
                  erdő nyirkos lehét; a nedves fatönkök íze szállt s a hó megszürkült köröskörül.
                  Fácánkakasok díszes szárnya verdeste le a havat mindenfelé az ágakról. A csendben
                  nyúlsírás szállt fel, mint riadt lélek a haldokló ajkáról. Üreghy szívét
                  szomorúság húzta össze. Először életében. Ezek az izgága emberek, féltékenységük,
                  alázatuk, önzésük és pózaik, fájdalmuk és pimaszságuk úgy tárult ki előtte néhány
                  nap alatt, mint valami kínos, külvárosi vígjáték, amin nem képes nevetni. S most,
                  e négyszögben, amelyet havas, roskadtan alvó fák zártak körül, úgy érezte, mintha
                  nem vadászni jött volna ide fel, hanem lelkigyakorlatokra, a fehér cellába, amely
                  csak felül nyitott, a fellegekig. De aztán ezt az érzést elsöpörte az újjáéledt
                  tudat, hogy ez az erdő az övé s hogy valami baj volna vele, ha itt most
                  érzékenykedni kezd, a birtokán, ahová vadászni jött. De, úgylátszik, tényleg volt
                  benne valami baj, amint sietve megindult a társai felé, akiket nem kívánt látni;
                  de az egyedüllétet éppoly kevéssé kívánta. Valami mást kívánt s éppen ez volt a
                  baj; az ember sose kívánjon olyasmit, ami nincs, de még kevésbé kívánjon olyasmit,
                  amiről nem is tudja, micsoda. Amint véletlenül meglátta a havas dülőútat, amely
                  sárgás-szürkén kanyargott le, végig a dombokon, egészen a kastély elé: hirtelen
                  elhatározással megindult egyedül, vállára vetett puskával, gyalog haza.</p>
               <p>S így a gazdag ember megúszta a vadászatot anélkül, hogy nevetségessé vált volna
                  mások előtt.</p>
               
         </div>
         <div type="chapter">
            <head>
              TIZENEGYEDIK FEJEZET</head><p> amelyben részeg emberek felrobbantanak
                  egy társaságot s Marianne ismét kiábrándul Kovácsból</p>
            <milestone n="1" unit="startSubChapter"/>
               <p rend="head">1.</p>
               <p>Egyes emberek fejtörés elé állítják időnkint a társadalmat. Ilyen volt Kovács
                  Alajos is. Képzeljük el a Második Vadászat estéjén a kastély nagyebédlőjében
                  egybegyűlt társaságot, az ezüstök, kristályok, áttetsző italok tükrében, hervadó
                  rózsaszirmok s finomnyakú palackok között. Ide vonult be tíz óra előtt nem sokkal
                  Kovács Alajos négerfeketére kenve, tollakkal a hajában s négy szabályosan
                  öltözött, de tökéletesen részeg úrtól kísérve.</p>
               <p>A társaság - valamint a házigazda Üreghy Ödön is - felszisszent. De ez a
                  felszisszenés olyannyira éles és olyannyira jogos volt, hogy maguk a belépők is
                  felszisszentek. A kölcsönös felszisszenés után azonban Kovács úr leült az
                  asztalhoz, mint aki természetesnek találja, hogy az ember vacsorára feketében jön,
                  ha a fekete nem is az öltözékén, hanem arcán látható. A többi négy úr is helyet
                  foglalt s egy közülük még be is mutatkozott s a házigazda unokaöccsének
                  bizonyult. A következő pillanatban már egy néger volt a társaság középpontja s ez
                  annál különösebb volt, mert mindenki tudta róla, hogy négervoltát önhatalmúlag
                  kente fel magára. De nem tehettek semmit ellene. Odakint búgva kavargott a szél.
                  Kovács úr megragadott egy poharat s éles szögben tartotta maga elé:</p>
               <p>- Igyunk az önálló aluminiumtermelésre! - kiáltotta harsány hangon s a színésznő
                  megigézve bámult rá. Ő tudta, hogy Kovács úr lemondott róla s ez a komédia ezt
                  jelenti és semmi mást. De mindenki megigézve kapta fel poharát, s mindenki
                  ugyanolyan szögben tartotta maga elé, mint a fekete szörny az asztal végén. S a
                  finom bort mindenki szolgálatkészen itta le, mintha csak valóban az
                  aluminiumtermelésre inna. Kovács úr elégedetten nézett körül. Szeme egy pillanatra
                  megpihent a színésznő szép és ijedt arcán, majd továbbsiklott. Hirtelen
                  előrehajolt s vad mozdulattal töltött magának ismét:</p>
               <p>- Mindenki töltsön és igyék a nemzeti aluminiumönellátásra! - kiáltott. - Mester
                  Tódor, mi a véleménye erről?</p>
               <p>- Az önellátás mindennél fontosabb - morogta a kérdezett, mert kínos helyzetben
                  volt. A részeg embert nem szabad komolyan venni. De mire észrevette magát, már
                  harmadszor ürült ki a pohara. S a kínos csend megszünt, mert mindenki egyszerre
                  beszélt s ez még kínosabb volt.</p>
               <p>- Nyugalom! - kiáltotta Kovács - ott ül egy kövér ember, akinek az unokahúga
                  zálogházban dolgozik!</p>
               <p>Mindenki Vomecsnire nézett s nevetni kezdett, mert a fiatalabb Üreghy, egy csendes
                  és rokonszenvesen csunya fiatalember, izgatottan kérdezte a törzsfőnöktől:</p>
               <p>- Hol? Hol? Ki az?!!</p>
               <p>A móka tökéletes volt. Vomecsni felkelt s megütközve nézett körül. Üreghy Zoltán
                  felugrott s utána akart szaladni, de Kovács elkapta!</p>
               <p>- Hagyd, mert téged is agyonlő, mint a borzot.</p>
               <p>Üreghy Ödön méltatlankodva nézett rájuk, hogy megvédje kedvenc hivatalnokát, de ő
                  is vigyorogni kezdett. Vomecsni dühödten lépett ki a hallba s ott zsebkendőjével
                  megtörölte ajkait.</p>
               <p>Varju Edgár a mellette ülő ismeretlen úrhoz fordult s azt súgta a fülébe:</p>
               <p>- Ezek az emberek részegek, mi?</p>
               <p>Az illető végignézett rajta s így felelt:</p>
               <p>- Én is részeg vagyok. Van valami kifogása ellene? Történetesen boldog volnék, ha
                  pofonüthetném önt.</p>
               <p>A következő félórában Kovácsról lefolyt a festék fele, de még így is elég fekete
                  volt. S kihívta a patikust egy parti billiárdra, Marianne a sarokból nézte. S a
                  játszma alatt annyit ittak, hogy a patikust el kellett szállítani. A folyosón
                  kijelentette, hogy egyedül is hazatalál; lerázta a kisérőit s bement az Üreghy
                  Ödön fürdőszobájába, ahol a kádban elaludt.</p>
               <p>Marianne felhasználta a pillanatot s azt kérdezte:</p>
               <p>- Miért gondoltad meg magadat?</p>
               <p>- Igyál! - felelte a fiatalember. - Van az úgy néha, hogy reménytelennek látom az
                  egész folyamatot. Igyál velem és ha már nem tudod ki vagy, akkor boldog leszel,
                  mert mit érdekel téged bármi, ha akárki lehetsz?</p>
               <p>Marianne szemei elsötétedtek s lassú léptekkel kiment a billiárdteremből. Üreghy
                  Ödön felháborodva látta, hogyan fajul el a vacsorája; de a felháborodása nem volt
                  állandó; voltak percek, amikor ő maga is elfajult. Mindenáron beszélni akart
                  Kováccsal, hogy megkérdezze tőle:</p>
               <p>- Ezt érdemeltem én öntől, amikor teljesítettem a kérését s vendégemül
                  fogadtam?</p>
               <p>Azonban erre a kérdésre nem került sor, mert Kovács belekarolt Üreghybe s így
                  szólt hozzá:</p>
               <p>- Amíg ezt a konyakot kiissza, gondoljon magában arra, hogy meg fog halni és
                  egyszer se nézett szembe önmagával.</p>
               <p>Üreghy Ödön megitta a konyakot s kivonult a télikertbe, ahol megkísérelte
                  önmagában pontosan elismételni azt, amit Kovács mondott. Behúnyta a szemeit és
                  idézni próbált, de ez nem sikerült neki. Meg fogok halni, ha... igen, itt vált
                  bonyolulttá a dolog. De hiszen minden körülmények között meg fog halni. Egészen
                  mindegy, - a legokosabb, ha kidobatja Kovácsot. Igen, ezt fogja tenni.</p>
               <p>- Simon! - kiáltotta s aztán belekarolt az öreg komornyikba, mert kiderült, hogy
                  az egész idő alatt mellette állt. - Simon, ismeri Kovács urat?</p>
               <p>- Természetesen, uram! - felelte az ősz szolga s várakozással teljesen nézett
                  urára. Az pedig behunyta a szemét s így folytatta:</p>
               <p>- Hozzon valamit, mert elesem.</p>
               
            <milestone n="2" unit="startSubChapter"/>
               <p rend="head">2.</p>
               <p>Varju Edgár a zongoránál ült és zongorázott. Nem tudott ugyan zongorázni, de azt
                  hitte, ezzel is úgy van, mint az írással. Marianne egy széken ült és sírt, ami
                  annál érthetetlenebb volt a számára, mert hiszen jó kedve volt; bár nem értette,
                  mitől van jó kedve, amikor szomorú dolgok történnek vele folyton. A jegyző egy
                  fekete és középkorú hölgy előtt térdelt, akiről senki se tudta, hogyan került ide,
                  - csak Csuporháthy tudta róla, hogy hogyan került ide, mert hiszen az ő felesége
                  volt. Mester Tódor elhatározta, hogy elmegy, mert hiszen ez a hely nem érdekelte
                  többé. Pont ez az az életmód, amit nem helyeselt. Csak fogyasztás és semmi
                  termelés! - mondta határozottan, amikor valaki borral kinálta. De ugyanaz a valaki
                  felhívta a figyelmét, hogy itt nemcsak fogyasztás, hanem relative termelés is
                  folyik. Csakhogy, amikor észrevette, hogy azzal a Kováccsal beszél, aki nemrég még
                  egészen fekete volt, akkor megfordult s be akart menni a télikertbe, de egy
                  lépcsőt talált maga előtt. Ezen a lépcsőn elindult felfelé. A következő emeleten
                  egy fiatal nőt látott, aki harsányan nevetett, de ugyanakkor azt magyarázta, hogy
                  igazság szerint most sírnia kellene. Mester Tódor szilárd tekintettel mérte végig
                  a nőt s azt mondta:</p>
               <p>- Rajtatok mulna, de ti gyöngék vagytok.</p>
               <p>Anélkül, hogy megértette volna, mit is akart mondani, legyintett s ő maga fordult
                  el önmagától. Mintha rájött volna, hogy nem érdemes beszélni - ami egy politikus
                  életében az öngyilkosságnál is halálosabb felfedezés - elindult lefelé ugyanazon
                  a lépcsőn, amin az imént feljött. De most nem állt meg a hallban, hanem kiment a
                  nehéz sűrű olajban járó ajtón a széles lépcsőre, amelyre vastagon hullott a hó.
                  Jobbra fehér és lapos háztetőket látott, balra pedig egyenesen a pusztáról
                  süvített arcába a szél. Vadul vonítottak a kutyák. Mester Tódor elindult a
                  hóesésbe, mintha elhatározta volna, utánajár, honnan ered e szél. De a következő
                  pillanatban megbotlott s felbukott egy agyagtörpében, amelyet háromnegyedrészében
                  eltakart a hó.</p>
               
            <milestone n="3" unit="startSubChapter"/>
               <p rend="head">3.</p>
               <p>Üreghy Zoltán se volt józan; de amint végigtekintett a termek során s az
                  embereken, akik nem voltak már annyira józanok, hogy komolyan vehette volna őket,
                  de természetüknél fogva nem is lehettek annyira részegek, hogy mulatságosak lettek
                  volna - annyira csak egy dologra tudott gondolni, hogy az már a józanság legfőbb
                  ismérve volt. Céltudatosan kereste Vomecsnit; makacsul és céltudatosan; mert úgy
                  érezte, hogy megtalálta a helyzet kulcsát s ezt a kulcsot pillanatnyilag kiejtette
                  a kezéből. Vomecsni eltünt. Elhatározta, hogy megkeresi, hiszen itt kell lennie a
                  kastélyban; ebben a hóviharban ki nem mehetett. S ha megtalálta, óvatosan fog
                  közeledni hozzá; nem riasztja el majd korai őszinteséggel, mert hiszen lehet, hogy
                  olyan természete van, mint az unokahúgának s az is lehet, hogy megegyeztek már
                  egymással abban, hogy Vomecsni úr nem árul el semmit a rokonáról. Minden lehet, de
                  Zoltán most már nem lesz könnyelmű, mint eddig, mert ezt a lányt meg kell
                  közelítenie, ha pillanatnyi távolodás árán is. Kétségtelenül van valami baj; vagy
                  benne, vagy a lányban; s azt a bajt meg kell állapítani és meg kell
                  gyógyítani.</p>
               <p>A keresést megnehezítette az, hogy Vomecsni úr nem volt a szobájában: és Zoltán
                  nem ismerte a kastély helyszínrajzát. Megnehezítette továbbá, az a tény, hogy
                  nagyon kevés érdemlegeset tudott meg Vomecsniről. Megkérdezte a nagybátyját,
                  aki igen pontosan, szinte kíméletlen pontossággal tudott embereket jellemezni,
                  de Üreghy Ödön csupán ennyit mondott:</p>
               <p>- A derék Vomecsni egy száraz ökör.</p>
               <p>Viszont Üreghy ezt már egy szekrény tetején ülve mondta - ami sokat levon e mondat
                  értékéből.</p>
               <p>Csepp túlzás sincs benne, ha azt mondjuk, hogy a keresés tizenegy órától hajnali
                  négyig tartott. Mert a kastélynak száztíz helyisége volt s Zoltán mind a
                  száztízbe benyitott. S e helyiségek egynémelyike foglalt volt éppen s nem
                  mindegyikből jutott ki egyhamar. Ha ez a kastély a társadalom lett volna, akkor
                  Üreghy Zoltán ez éjjelen megismerhette volna a társadalom keresztmetszetét. A
                  legfelső emeleten rábukkant Kovács úrra, aki már cseppet se volt fekete, sőt fehér
                  volt, mint a fal s fejét egy nő ölébe hajtotta. A nő csendesen korholta őt s fel
                  se nézett, amikor a fiatalember benyitott. Egy másik helyiségben Mester Tódor ült
                  a kereveten s véres térdét borogatta egy szobalány. Ez a szobalány talán valamikor
                  történelmi alak lesz azért, mert elejét vette, hogy Mester Tódor vérmérgezésben
                  pusztuljon el. Igaz viszont, hogy a részegeket ritkán éri baleset, - kivéve azt,
                  hogy kijózanodnak.</p>
               <p>Üreghy Ödönt az egyik éléskamrában találta meg, ahol mutatóujjával egy üveg
                  lekvárt kanyarított üresre. Amikor meglátta az unokaöccsét, így szólt hozzá:</p>
               <p>- Te talán azt hiszed, hogy nem tudom mit csinálok? Nagyon tévedsz.</p>
               <p>Zoltán időnkint elfáradt a keresésbe s leült, vagy megivott egy pohár Gint. Máskor
                  ujult erővel kezdett hozzá s még a falakat is végigtapogatta. Valahol Pesten
                  ilyenkor mélyen alszik az a lány, akiért mindezt teszi. Szíve kellemes meleggel
                  telt el, amikor arra a lányra gondolt. Elemi erővel ragadta magával a vágyakozás.
                  Lehet, hogy a szerelem magában véve nem lényeges dolog - bár ez ellen minden csepp
                  tudata tiltakozott - de minden szerelmek között ez az ő szerelme a legnagyobb
                  érzés; aminél nagyobb már elképzelhetetlen. Természetesen hatásosabb lenne, ha a
                  lány miatt ölnie kellene, vagy lemondhatna érte egy trónról. Igy csak valamely
                  érzésmérő mutathatná ki szívében a dantei kínokat. Mit tehetne a lányért? Hiszen
                  le kellett mondania mindenről, ami vele kapcsolatos... És mégsem mondott le róla
                  másért, mint éppen, mert egy pillanatig se tudta komolyan elképzelni nélküle az
                  életet. És most, amikor bánatában már el akart vonulni a világ elől, itt van
                  Vomecsni, aki nemcsak hogy mindent tud a lányról, hanem talán az egyetlen rokona
                  és éppen tőle kellene megkérnie a lány kezét. Ehhez azonban meg kell győznie a
                  lányt előbb. Csak egy esetben reménytelen a dolog - magyarázza majd Vomecsninek -
                  ha a lány másvalakit szeret ugyanúgy, mint ő a lányt. Ellenkező esetben nem lehet,
                  hogy ne bírja ki vele az életet. Most érezte először életében, hogy a vagyon
                  abszolut értelemben is jelent valamit. El tudja tartani a lányt belőle, pompával
                  veheti körül és végeredményben elfelejtetheti vele azt, akié a vagyon. Azonkívül a
                  vagyon nem is lenne az övé, mert a lánynak adná. S ő csak megtürt alkalmazott
                  lenne mellette. Igen - lehetetlen, hogy mindezt ne fogadja el... És mégis, amikor
                  a lányra gondolt s felidézte jeges tekintetét, határozottan érezte újra, hogy a
                  lány mindezt nem fogadná el. A jelen körülmények között semmiesetre sem.</p>
               <p>Ezért kell megtalálnia Vomecsnit. S a sötét és hideg folyosón, ahol elmélkedett,
                  ismét teleszívta a tüdejét levegővel s elindult a zálogházban dolgozó lány
                  nagybátyjának keresésére.</p>
            <milestone n="4" unit="startSubChapter"/>
               <p rend="head">4.</p>
               <p>Amint mondottam, már négy óra felé járt az idő, amikor megtalálta. A szakácsné
                  szobájában ült egy hintaszék öblén s aludt. A szakácsné elismerő pillantást vetett
                  az alvó felé s egy köcsögöt tartott a kezében, amikor Üreghy Zoltán belépett.</p>
               <p>- Alszik? - kérdezte a fiatalember s a szakácsné így felelt:</p>
               <p>- Bizonyára, hogy igen.</p>
               <p>Zoltán megérintette az alvó ember vállát s fölébehajolt:</p>
               <p>- Vomecsni úr, ébredjen fel. Beszélnem kell önnel.</p>
               <p>Vomecsni úr kinyitotta a szemeit s most olyan volt, mintha nem is aludt volna,
                  csak szégyelné magát. Azonnal felkelt a hintaszékből s így szólt:</p>
               <p>- Biztosítom önt, fiatalember, hogy a látszat csal.</p>
               <p>- Erről meg vagyok győződve - felelte a fiatalember - s mégis figyelmeztetem önt,
                  hogy a világ gonosz s mindenkiről mindig a legrosszabbat hiszi. Nagybátyám, Üreghy
                  Ödön elküldött, hogy kerítsem önt elő, mert ideje, hogy lefeküdjék s a szobájában
                  nem találták...</p>
               <p>Ez volt az első és utolsó eset, hogy Zoltán szívesen hivatkozott a nagybátyjára s
                  örült a hatásnak, amit ez a név keltett. Mert Vomecsni megragadta a fiatalember
                  vállát s előredőlve mondta:</p>
               <p>- Ez nekem nagyon kellemetlen, uram, higyje el. Ez módfelett kellemetlen nekem és
                  önnek be kell látnia, hogy nem vagyok hibás.</p>
               <p>- Én belátom ezt, Vomecsni úr, - felelte Zoltán - de el kell hogy jőjjön innen. Én
                  visszaviszem önt a kocsimon Pestre és a nagybátyám nem tud meg semmit.</p>
               <p>Vomecsni gyors és elutasító pillantást vetett a szakácsnéra, aki a sarokban állt
                  és arcának kifejezésével megmutatta, hogy őt a dolog kimenetele egyáltalán nem
                  érdekli. Vomecsni úr megigazította nyakkendőjét, amely azonban annyira nem volt a
                  helyén, hogy már meg se lehetett igazítani, csupán az ing alatt; s aztán elindult
                  előrenyújtott kezei mögött, mintegy tapogatózva, holott világos volt.</p>
               <p>Zoltán levezette a hallba a részeg embert, aki most teljesen a hatalmában volt; s
                  találomra ráakasztott egy kabátot a sok közül. Kalapot is nyomott a fejébe s aztán
                  gyengéden meglökte a hátát, az ajtó irányában.</p>
               <p>A kastély már csöndes volt, csak kényszeredett horkolás hallatszott valamely
                  nyitvafelejtett ajtó mögül... A termekben felfordított székek, elhullajtott
                  inggombok, széttaposott cigarettacsutkák emlékeztették Kovács úr művére, az
                  elfajult vadászvacsorára. A világosságból hirtelen léptek ki az éjszakai csöndbe.
                  Kelet felől derengett az ég. Zoltán imádta a hajnalt, különösen a téli hajnalt,
                  amely sötét és kegyetlen és mégis tiszta és felemelő. Jobbkarjával átkarolta
                  Vomecsni derekát s magával cipelte a garázs felé. Ez a Vomecsni olyan részeg volt,
                  hogy tulajdonképpen fogalommá vált. Élő súly volt, amely adott esetben ismét
                  emberré változhatott és pedig egy Vomecsni nevű emberré. De ez az adott eset
                  nagyon messze lehetett még, mert Vomecsni úr életében először, vagy legfeljebb
                  másodszor követhette el azt a megbocsájthatatlan értelmetlenséget, hogy igyék. A
                  sors már eddig is lecsapott rá s megbüntette a szakácsné személyében, aki nyilván
                  visszaélt a magatehetetlen ember közönyével. Habár Zoltánt erősen
                  meggondolkoztatta, hogy melyikük iránt érezzen részvétet, Vomecsni mégiscsak
                  közelebb állt hozzá, mert hiszen a Lány rokona volt.</p>
               <p>Vomecsni leült a hóba, amíg Zoltán kivontatta a kocsit a tető alól. A részeg ember
                  elégedetten ült lent s balkeze belenyomódott a hóba. Zoltán leporolta s
                  begyömöszölte az alacsony kupé alá. Aztán levette a takarót a motorról.</p>
               <p>*</p>
               
         </div>
         <div type="chapter">
            <head>
               TIZENKETTEDIK FEJEZET</head><p> amelyben a gazdag ember és zsákmánya
                  Ökörhalomra érkezik</p>
       
            <milestone n="1" unit="startSubChapter"/>
               <p rend="head">1.</p>
               <p>A hideg hajnali levegő a boroshordóba fulladt legyet is kijózanítaná. Csakhogy
                  Zoltán attól félt, hogy Vomecsni megfázik, tüdőgyulladást kap és meghal, mielőtt
                  bővebb felvilágosítást adhatna unokahúgáról; ezért nem merte kinyitni a kocsi
                  ablakait. Igy hát remény se volt rá, hogy Vomecsni Oszkár kijózanodjék. Az
                  országútat belepte a hó, amely csikorogva türte, hogy a nehéz kocsi hosszában
                  beletaposson. A fehér hómezők szennyes-szürkének tüntek a hajnali derengésben.
                  Csak az országúti árok s a villanypóznák mutatták az utat a mély és kavargó
                  szürkeségbe. Időnkint halványan pislogó lámpafények tüntek fel a távolban s aztán
                  még távolabbra kanyarodtak a kocsitól. Most alvó falun robogtak keresztül, a házak
                  mély árnyékba burkolóztak. De a fehér falak szinte szikráztak a hidegtől. A szél
                  jeges árama ott fütyült a templomtorony körül. Aztán ismét az országút merevedett
                  hosszú és sötétkék ívbe előttük. Zoltán a kormányra hajolt és álmos szemekkel
                  bámulta a szürkülő eget. Az út szélén fehéres hasú kannyul állt, majd hirtelen
                  mozdulattal leugrott az árokba. A varjak nagy, fekete csapatokba verődve lebegtek
                  a kietlen mezők felett.</p>
               <p>Ha nem történik baj, már kilenckor Pesten lehettek volna. De baj történt. Húsz
                  kilóméterrel arrébb történt a baj, egy nagy falu közepén, hajnali öt órakor.
                  Kifogyott a benzin.</p>
               <p>Nagy nehezen elvergődtek a „Vármegyei Beszálló” boltíve alá; de az az ember, aki a
                  benzinkutat kezelte, csak félnyolckor jön át a szomszéd községből, amint azt egy
                  álmos szolga közölte velük. Ez a szolga éppen a vendéglő-termet takarította ki.
                  Itt nemrégen hagyták abba a mulatozást; még minden piszkos és zürzavaros volt. A
                  tiszta, hideg levegő erőszakosan tört be a nyitott ablakokon. Senki sem volt ébren
                  a szolgán kívül s az egyetlen vendégszobában három utazó aludt... Leültek tehát
                  egy asztalhoz, amelyen még nedves és foltos terítő éktelenkedett. Zoltán
                  leültette Vomecsnit, saját két karjával támasztva meg a nehéz és tehetetlen
                  testet.</p>
               <p>- Forró kávét kérek.</p>
               <p>- Várni kell rá, - felelte a szolga és tovább takarított. Vomecsni előre dült,
                  mintha fontos közölni valója lenne; holott a szemeit se nyitotta ki. Zoltán ismét
                  feltámasztotta s a lecsúszófélben levő kalapot belenyomta a kopasz és széles
                  fejbe. Azután cigarettára gyujtott s elmerengve nézte a kékes füstöt, amelyet
                  magával rántott a léghuzat...</p>
            <milestone n="2" unit="startSubChapter"/>
               <p rend="head">2.</p>
               <p>Amikor a kávé megérkezett, megoldhatatlannak látszó probléma merült fel. A kávé
                  jót tett volna Vomecsni úrnak, de kérdés volt, hogyan lehetne megitatni vele?
                  Zoltán mindent megtett, hogy magához térítse, de ez nem sikerült. Vomecsni úr
                  olyan alaposan felöntött a garatra, ahogy az ilyen józan és tartózkodó agglegények
                  teszik, ha már egyszer megteszik. Zoltán intett a szolgának, hogy fogja meg
                  Vomecsni úr fejét és hajlítsa hátra. Igy aztán előlről könnyen beletöltötte a
                  kávét a szájába; mert hiszen Vomecsni úr semmilyen irányban nem fejtett ki
                  ellenállást. Egész teste hajlítható volt, mint a viasz.</p>
               <p>A kávé némi vért hajtott az arcába s egy ízben halkan csuklott is, anélkül, hogy
                  tudott volna róla. A szolga érdeklődéssel nézte a részeg embert.</p>
               <p>- Valami baja van? - kérdezte álszent mosollyal. Zoltán rábámult:</p>
               <p>- Igen, - mondta - maga talán tudna rajta segíteni?</p>
               <p>- Attól függ, mi baja van! - felelte óvatosan a szolga, akinek olyan feje volt,
                  mint egy kacsának. Üreghy sóhajtva felelte:</p>
               <p>- Maga kétszínű ember, látja jól, hogy mi történt vele. Szeretném, ha kijózanodna,
                  mert így nagyon nehéz őt szállítanom.</p>
               <p>- Miért nem hagyja itt? Tegyen a zsebébe valami pénzt s majd mi elszállítjuk, ha
                  rendbe jött.</p>
               <p>Zoltán leplezetlen gyanakvással nézett a kacsafejű szemeibe.</p>
               <p>- Azt nem tehetem, - mondta. - De ha magához tudná téríteni, legalább egy kis
                  időre, akkor én nem sajnálnék magától egy pengőt.</p>
               <p>A szolga bólintott s csakhamar visszajött egy üveggel, amelyben eperpálinka volt.
                  Megtöltött egy vizespoharat eperpálinkával, abba borsot szórt s egy nyers tojás
                  sárgáját keverte bele. Ezt megitatta a szerencsétlen emberrel, aki, bár nem tudta,
                  mit iszik, mégis belezöldült közben. A szolga várakozással nézett rá, de
                  várakozásában csalódnia kellett, mert Vomecsni úr hangtalanul lecsúszott a
                  székről s a piszkos padlón úgy terült el, hogy öntudatlanul keresztbefonta a
                  karjait.</p>
               <p>- Ezt megcsinálta - szólt Üreghy Zoltán, de a szolga legyintett.</p>
               <p>- Várjon csak - mondta - még nem hatott a szer.</p>
               <p>Később tényleg hatott, de erről a hatásról jobb nem beszélni. Zoltán valóban
                  kétségbeesve nézte Vomecsnit, aki végre is a Lány nagybátyja volt.</p>
               <p>Időközben világosság derült a falura. A szolga elmondta, hogy a község neve:
                  Ökörhalom. Zoltán, mint általában a fontos dolgokat, feljegyezte a noteszába. A
                  vásártéren mozgolódás támadt. Valahol disznót öltek s vékony füstszál tekergett a
                  szélben, mintha csak dideregne. A szolga becsukta az ablakokat, azután szalonnát
                  és kenyeret hozott az asztalra. Vomecsnit újra feltámogatták s most nyögdécselve
                  ült az asztalnál, de arca barátságosabb volt a megszokottnál, mert hiszen most
                  nem tudott magáról. Zoltán nekilátott a szalonnának s közben rákiáltott Vomecsni
                  úrra:</p>
               <p>- Nem hallja, amit mondok, Vomecsni úr?!</p>
               <p>De az nem felelt. Jobbkeze mutatóujja felemelkedett egy pillanatra, - de ez csak
                  reflex volt.</p>
               
            <milestone n="3" unit="startSubChapter"/>
               <p rend="head">3.</p>
               <p>Fél nyolckor a tartály megtelt benzinnel, de a kocsi nem telt meg Vomecsni úrral.
                  Az eperpálinka befejezte az alkohol infernális hatását ebben a szervezetben s
                  Vomecsni úr teste most már mulatságosan hajlékonynak bizonyult. Próbálták tömni,
                  emelni, nyomni és húzni, de sikertelenül. Amely része bent volt már a kupéban,
                  ismét kijött a további kísérleteknél. Kétségtelennek látszott, hogy Vomecsni úrnak
                  aludnia kell, mielőtt akárcsak személypoggyásznak is alkalmas volna.</p>
               <p>Zoltán életében nem volt más cél és tennivaló, mint mindaz, ami Vomecsni úrral
                  kapcsolatos. Alig várta, hogy beszélhessen vele mindarról, ami lelkében él. Dehát
                  egyelőre magához kellett térítenie. Ehhez pedig türelem kellett, semmi más.</p>
               <p>Csakhamar kiderült, hogy Ökörhalom nem is olyan kicsi, mint amilyennek látszik.
                  Zoltán nem volt gyenge izomzatú s hóna alá kapva, át tudta cipelni Vomecsni urat a
                  Kaszinóba. Itt változatosabb táplálkozási és szórakozási lehetőségek nyíltak.</p>
               <p>Vomecsni Oszkár a befűtött játékszobában nyert elhelyezést, egy billiárdasztal
                  tetején. Még párnát is kapott a feje alá, - az ajtót pedig rázárták, hogy ne
                  háborgassa senki.</p>
               <p>Ezután Üreghy hosszabb sétát tett az ökörhalmi uccákon. Néhány csinos lánnyal
                  találkozott, akik közül egyiket a postán látta viszont, amikor sürgönyt adott fel
                  a zálogház címére, ezzel a szöveggel:</p>
               <p>„Bárhová sodorjon a sors, mindig magát fogom imádni. Üreghy.”</p>
               <p>Remélhető volt, hogy a kövér becsüs egy pillanatig se képzeli önmagát a
                  címzettnek. A postáskisasszony azonban megütközve bámult a fiatalember megviselt
                  arcába. Zoltán azonban elfordult s az uccára nézett. Tekintetét nem szabad most
                  más nőkre pazarolnia, legyenek azok bármilyen csúnyák, vagy bármilyen szépek.</p>
               <p>Amikor a sarokra ért, egy csizmás ember szólította meg, tisztességtudó, de
                  határozott hangon:</p>
               <p>- Az úr a tehenek miatt jött?</p>
               <p>- Nem - felelte Zoltán ugyanolyan határozottan, de cseppet sem barátságtalanul. A
                  csizmás azonban hitetlen arccal bámult rá továbbra is.</p>
               <p>- Mert ha a tehenek miatt jött az úr, akkor menjen a kaszinóba, ott várja az urat
                  a méltóságos úr.</p>
               <p>- De én nem a tehenek miatt jöttem, - felelte Zoltán.</p>
               <p>A csizmás körülnézett. Le az uccán, fel az uccán, nem látott senkit, aki megfelelt
                  volna bizonyos személyleírásnak. Ezért határozottan mondta, Üreghy felé fordulva
                  ismét:</p>
               <p>- A méltóságos úr várja a kaszinóban, a tehenek miatt.</p>
               <p>Üreghy vállat vont, de nem mozdult. A csizmás pedig türelmetlen mozdulatot
                  tett.</p>
               <p>- Jó lesz, ha indul, mert a méltóságos úr nem szereti, ha megváratják.</p>
               <p>Zoltán elindult tehát, annál is inkább, mert a kaszinóba akart amúgyis menni. A
                  csizmás ember mögötte ment, mint egy csendőr.</p>
               <p>Az étteremben pedig már várta a méltóságos úr. Köpcös, zöldkabátos ember volt s
                  amikor meglátta Zoltánt, felhorkant:</p>
               <p>- Na végre! - kiáltotta - mi van a tehenekkel?</p>
               <p>- Nem tudom, - felelte Zoltán s leült a zöldkabátos mellé.</p>
               <p>- Maguk mindig nagyon óvatosak voltak! - kiáltott a zöldkabátos. - Megveszi őket,
                  vagy nem veszi meg őket?</p>
               <p>Zoltán elmosolyodott, mert nem jutott eszébe semmi érv az ellen, hogy megvegye
                  őket. Miért is venné meg őket? - Az a kérdés, mennyit kér értük? - mondta nagy
                  belső elégtétellel, mert ebből is látszott, hogy cseppet sem könnyelmű ember.
                  Hogyne, majd csak úgy megveszi a teheneket, akármennyit kér is értük ez a köpcös
                  alak!</p>
               <p>- Ezer pengő a három! - mondta a köpcös, némi habozás után. Zoltán arra gondolt,
                  hogy a köpcös helyében már hetekkel ezelőtt hajat vágatott volna. Dehát ehhez
                  semmi köze.</p>
               <p>Elővette a tárcáját s belenézett. Ezerkétszáz pengő volt benne.</p>
               <p>- Kilencszáz! - mondta Zoltán, ellentmondást nem tűrő hangon. S a köpcös azonnal
                  így felelt:</p>
               <p>- Rendben van. Most mindjárt kifizeti?</p>
               <p>- Mit képzel rólam, - felelte Zoltán - itt van a pénz.</p>
               <p>A zöldkabátos nyugtát írt egy negyed tintaceruzával s átadta a passzusokat is. A
                  csizmás ember öntelt mosollyal nézte a jelenetet, mintha csak arra akarna
                  hivatkozni, hogy mindez neki köszönhető, mert ő terelte ide ezt az embert.</p>
               <p>Miután az üzletet megkötötték s a csizmás utasítást kapott rá, hogy idevezesse a
                  teheneket, - őméltósága gondosan lerágta jobbkeze mutató ujjáról a körmöt s aztán
                  elégedett hangon kérdezte:</p>
               <p>- Na és mit csinál a Berger?</p>
               <p>Zoltán nyílt tekintettel válaszolta:</p>
               <p>- Nem tudom.</p>
               <p>- Hogy-hogy nem tudja? - mérgeskedett a köpcös, - nem tudja, hogy mit csinál a
                  Berger?</p>
               <p>- Nem tudom, hogy mit csinál, - erősítette meg Üreghy. - De ha megengedi, hozatok
                  egy pohár konyakot.</p>
               <p>- Tessék, - mondta a köpcös mogorván. Látszott rajta, hogy bosszankodik.
                  Mindazonáltal ő is rendelt egy pohár konyakot s kiitta, anélkül, hogy koccintott
                  volna a fiatalemberrel.</p>
               <p>- Mondja csak - mondta később, mint akit valami nem hagy nyugodni - hogy a fenébe
                  értette azt az imént?...</p>
               <p>- Mit? - kérdezte Zoltán közönyös tekintettel.</p>
               <p>- Hogy maga nem tudja, mit csinál a Berger.</p>
               <p>- Én nem is ismerem a Bergert, - felelte Zoltán - és nagyon kérem, ne firtassuk
                  ezt tovább. Engem a Berger nem érdekel.</p>
               <p>A köpcös szemei felvillantak:</p>
               <p>- Hát maga nem a Berger és Társának vette a teheneket?</p>
               <p>- Nem, - vallotta be Zoltán.</p>
               <p>A zöldkabátos hátradőlt a székén:</p>
               <p>- Hát kinek?!</p>
               <p>- Nekem, - felelte Zoltán. - És megmondom őszintén, még nem tudom, mit kezdek a
                  tehenekkel, mert én autóval vagyok itt és nem tudom a teheneket elszállítani.
                  Azt hiszem, ki fogom osztani a szegények között.</p>
               <p>A zöldkabátos levegőért kapkodott:</p>
               <p>- De... dehát minek... vette meg, ha ne... nem kell magának?!...</p>
               <p>- Ön azt kérdezte, hogy megveszem-e, vagy sem és nem láttam be, hogy miért ne
                  vegyem meg? Hát megvettem.</p>
               <p>A zöldkabátos bemutatkozott. Báró Péntekh Zsolt volt a neve. Meghívta ebédre
                  Zoltánt. Vomecsnit felrakták a báró hintajára, ahol a szél is jól átjárta; Zoltán
                  pedig magával vitte a bárót a kocsiján.</p>
               
            <milestone n="4" unit="startSubChapter"/>
               <p rend="head">4.</p>
               <p>Ilyenformán nem lehetett arról szó, hogy Vomecsni úr kijózanodjék. Mintha Bacchus
                  bosszút akart volna állni e makacs ellenfélen s most ráeresztette volna minden
                  hatalmát. A báró kijelentette, hogy ilyen vendégei még nem voltak s hogy ebből
                  történelem lesz. Egy ember, aki nem tudja, hol van s egy másik, aki minden ok
                  nélkül teheneket vásárol: több, mint amit akár egy Péntekh báró is elvárhat a
                  sorstól.</p>
               <p>S az ebédnél megittak hárman öt liter hárslevelűt. Vomecsni úr magához tért -
                  látott, hallott és mozgott, de nem tudta, hol van s nem tudta magáról, hogy
                  kicsoda. Ilyenformán az unokahúgáról se tudhatta, hogy az unokahúga.</p>
         </div>
         <div type="chater">
            <head>
               TIZENHARMADIK FEJEZET</head> <p>amelyben szerencsére tűz üt ki</p>
            <milestone n="1" unit="startSubChapter"/>
               <p rend="head">1.</p>
               <p>Harmadik napja voltak már a szeretetreméltó házigazda rabjai. Állandóan az
                  asztalnál ültek s ha nem volt tele a szájuk valamivel, akkor beszéltek. Ezt a
                  renaissance-élőképet csak néhány balul sikerült szökési kísérlet szakította meg,
                  amely nem lehetett olyan ravasz, hogy a báró eleve keresztül ne látott volna
                  rajta. A kocsit elzáratta a garázsba s ha bármi kívánságuk volt, ő maga
                  gondoskodott róla. A hóvihar elzárta őket a világtól s jóformán nem tudták, hol
                  vannak.</p>
               <p>Vomecsni úrnak voltak világos pillanatai e napok alatt, de még világos pillanatai
                  sem voltak annyira világosak, hogy ne vágyott volna vissza belőlük a sötétségbe.
                  Egyszerűen képtelen volt megtalálni önmagát. Evett és ivott s közben úgy tünt
                  neki, hogy minden látható és hallható jelenség leírhatatlan messzeségben van tőle.
                  A báró hangja távoli zsongásnak tünt - holott cseppet sem volt távoli és
                  egyáltalán nem volt zsongás.</p>
               <p>A harmadik estebédet már Zoltán is fojtott türelmetlenséggel költötte el. A báró
                  hatalmas húsdarabbal bajlódott az asztalfőn.</p>
               <p>- Nekem beszélhetnek az orvosok - mondta - hústalan diétáról. Én véresen eszem a
                  húst, mert máskülönben nem marad benne semmi, amiért érdemes volna megennem.
                  Láttam már embereket, akik a húslevestől is féltek és mégis korán haltak meg. Nem
                  szeretem, mikor az orvosok általánosítanak. Amíg nem tudnak semmit a hormonokról,
                  addig ne írják elő nekem, hogy mit egyem és mit ne.</p>
               <p>- Ugy van, - felelte Zoltán álmosan.</p>
               <p>- Engem nem érdekel a halál, - folytatta a báró, - mert engem az élet sem érdekel.
                  Mindenem megvan, amíg nem kívánok semmit. És semmitől se félek, amíg nem
                  ragaszkodom semmihez.</p>
               <p>A véres húsdarabok gyorsan tüntek el a zsíros ajkai mögött s bő kortyokban itta a
                  nehéz bort. Zoltán hirtelen elernyedve érezte, hogy megszűnik az ellenállása és
                  hetekig itt fog maradni; ami csendes, tehetetlen kétségbeeséssel töltötte el.</p>
               <p>Amikor, vacsora után, szobájába kísérte Vomecsni urat, - leültette egy karosszékbe
                  s a füléhez hajolt:</p>
               <p>- Szökjünk meg, - súgta neki. De a részeg ember megkapaszkodott a karfában:</p>
               <p>- Maradni, - suttogta merev ajakkal s szemeit lesütötte, mintha nem érdekelné a
                  külvilág. Zoltán tudta, hogy öt percen belül megjelenik a házigazda s nem mozdul
                  mellőlük hajnalig. Vomecsnit viszont nem veheti a hátára, mert ittlétük alatt
                  újabb kilókat hízott. Ekkor történt a csoda.</p>
               <p>Zavaros hangok szűrődtek át a falakon. S az udvar felett vörös volt az ég. Valami
                  égett.</p>
               <p>Zoltán kabátot kapott magára s leszaladt. A rohanó emberek nyomán eljutott az
                  istállóig, amelynek a hátsó fala égett. Perzselő meleg volt és süketítő lárma. A
                  báró ingujjban állt egy létrán s onnan locsolta a fal tövét s az ablakot. Zoltán
                  hirtelen megfordult és futni kezdett. Elcsípett egy bámészkodó gyereket s
                  elhozatta vele a garázskulcsot az ispántól. Azt mondta, hogy a báró úr kéreti.
                  Aztán felment Vomecsniért s felöltöztetvén, lerángatta a lépcsőn. Betuszkolta a
                  garázsba, s üggyel-bajjal elhelyezte a kocsiban. A kocsit kivitte az országútra az
                  alvó Vomecsnival s leállította egy liget mellett, amely felfogta kissé a hófúvást.
                  Azután visszament tüzet oltani s derekasan kivette részét a munkából.</p>
               
            <milestone n="2" unit="startSubChapter"/>
               <p rend="head">2.</p>
               <p>Azzal a nyugodt érzéssel tette ezt, hogy most már van egy lehetőség a szökésre.
                  Amikor azonban a helyzet nem javult, maga a báró kérte meg, hogy szaladjon be a
                  kocsiján Ökörhalomra segítségért. Adja azonban becsületszavát, hogy visszajön.
                  Zoltán nem adta. Akkor nincs garázskulcs. Kifutott az országútra s felrántotta a
                  kocsiajtót. Vomecsni húsos arca, mint egy hanyatló holdvilág tárult elé:</p>
               <p>- A hajtó volt a hibás! - mondta Vomecsni elkeseredve. A fiatalember félretolta a
                  fejét s beült a kormány mellé. Tíz perc mulva Ökörhalomban voltak s amint az
                  ökörhalmi tűzoltók sorra felkeltegették egymást, Zoltán felszabadultnak érezte
                  magát, mint akiről egy igen kellemes, de túlságosan zsíros lidércnyomás mulik
                  el.</p>
               <p>Amikor visszatért a kaszinóba, ahol forró kávét rendelt, Vomecsni már egyenesen
                  ült egy asztalnál s vizes zsebkendőt szorított a homlokához.</p>
               <p>- Kicsoda ön és mit akar tőlem? - kérdezte a régi, rosszindulatú hangján Zoltánt,
                  amikor az leült az asztalához. A fiatalember elnéző mosollyal felelte:</p>
               <p>- Negyedik napja vagyunk együtt és én hoztam ki önt a szakácsnő szobájából
                  Cservárott. Ha sikerül visszavinnem Pestre, azt hiszem, jó munkát végeztem önnel,
                  ezt dicsekvés nélkül mondhatom.</p>
               <p>Vomecsni kétkedően nézett a fiatalember világos szemeibe. Jobbkarját révetegen
                  emelte maga elé, mintha emlékeznék. Aztán elutasító mozdulatot tett:</p>
               <p>- Kihez van szerencsém?!</p>
               <p>Üreghy Zoltán mosolygott.</p>
               <p>- Majd eszébe fog jutni, - mondta. - Csak igyék egy kávét.</p>
               <p>A kávénak mindketten nekiláttak s behunyt szemmel élvezték forró és illatos gőzét.
                  Vomecsni könnyezni kezdett és így szólt:</p>
               <p>- Most már tudom - mondta meghatottan. - Felborult a kocsi és maga mentette meg az
                  életemet!</p>
               <p>- Erről nem tudok, - felelte a fiatalember.</p>
               <p>- Érdekes, - dünnyögte amaz - pedig erre emlékszem.</p>
               <p>Megitták a kávét, fizettek s kimentek a kocsihoz. Vomecsni bizonytalanul járt, de
                  legalább járt már. A hó nem esett most s a hideg megkeményedett az éjszakában. Az
                  út vidáman ropogott a kerekek alatt. Félóra mulva Sárbogárdra értek.</p>
               
            <milestone n="3" unit="startSubChapter"/>
               <p rend="head">3.</p>
               <p>Hajnali háromkor holtfáradtan s meggémberedve vezette be kocsiját Pestre Üreghy
                  Zoltán. Amikor megállt a sashegyi villa kapuja előtt, úgy érezte, hogy végső
                  erőfeszítéssel hozta el ide ezt a Vomecsnit, aki a lány nagybátya volt...
                  Máskülönben nem lett volna értelme a sietségnek. A város lámpái vidáman
                  hunyorogtak odalent s mintha egy másik világba ért volna e változatos élményű
                  napok után. Vomecsni utálatos nemtörődömséggel aludt a kocsiban s hangosan
                  horkolt. Zoltán nem volt képes megtudni tőle, hogy hol lakik. De aztán arra
                  gondolt, hogy talán jobb is, ha nem adja ki a kezéből ezt a kincset. Vomecsni
                  sohase fogja megtudni, hogy mi is történt vele három nap és négy éjszaka alatt s
                  talán jobb is, ha nem tudja meg. Ha pedig holnap beállítana hozzá a lakására, vagy
                  az irodájába, talán nem is venne tudomást a történtekről s egyszerűen kidobná.
                  Utóvégre igaz, hogy Vomecsni szolgalélek, de nem szabad elfelejteni, hogy
                  elsősorban Üreghy Ödönt szolgálja s vajjon ki láthatna Üreghy Ödön lelkébe, - ha
                  volna is neki?</p>
               <p>Nem, amíg a kapukulccsal bibelődött, Zoltán belátta, hogy nem tehet okosabbat,
                  minthogy megragadja ezt a soha vissza nem térő alkalmat s mindaddig fogságban
                  tartja Vomecsni Oszkárt, amíg mindent meg nem tudott a lányról, amit tudni akart.
                  Ilyen értelemben cselekedett eddig s eztán se fog visszariadni, hogy a kellő
                  pillanatban konyakot töltsön Vomecsninek, ha már túlságosan visszaváltozott volna
                  hétköznapi alakjává, amely nem sok jóval biztatott!...</p>
               <p>Ismét sűrűn hullott a hó, amikor a kocsit bevitte a garázsba s a másik kapu
                  mellett, a havas kőkerítésen alvó Vomecsnit átkarolva, felment a téli álmát alvó
                  kert kőlépcsőin. Felnyitotta a hallba vezető ajtót s kellemes, álmosító meleg
                  csapta meg. Megkereste a kapcsolót s az inasának szóló csengőt. Aztán Vomecsnivel
                  együtt lerogyott a szőnyegre.</p>
               
            <milestone n="4" unit="startSubChapter"/>
               <p rend="head">4.</p>
               <p>Az inas szemei megrőkönyödést fejeztek ki, de uralkodott magán. Különösen, amikor
                  a földön fekvő ura egészen természetes hangon utasította:</p>
               <p>- Készítsen nekem meleg fürdőt s ennek az úrnak ágyat a mellettem levő szobában.
                  Az én engedélyem nélkül nem hagyhatja el a házat.</p>
               <p>Zoltán ekkor felkelt s elégedetten gondolt a napoleoni diplomáciára, amellyel ezt
                  az ügyet intézte eddig. Mégis, sokkal türelmetlenebb volt még ilyen fáradtan is,
                  semhogy később a magához térő Vomecsnitől meg ne kérdezte volna:</p>
               <p>- Hogy van az unokahúga?</p>
               <p>Ekkor már a dohányzóban ültek egymással szemközt, egy-egy csésze feketekávé
                  mellett. S Vomecsni szemének pillanatnyilag rendkívül világos pillantása birta rá
                  Zoltánt, hogy elárulja magát. - Hogy van az unokahúga? - kérdezte tőle s Vomecsni
                  még csak szokatlannak sem találta a kérdést. - Az unokahúgom jól van, - felelte
                  habozás nélkül.</p>
               <p>Nehéz volna eldönteni, miért nem okozott neki meglepetést ez a kérdés. Kérdés,
                  tudta-e egyáltalán, hogy miről beszél és kivel? Mert az is lehetséges, hogy nagyon
                  is jól tudta. Csakhogy a fiatalember nem érte be ennyivel. Ha valaki egyszer a
                  szerelméről beszélhet, akkor ettől nehéz eltéríteni.</p>
               <p>- Nem könnyű egy magányos lánynak - mondta óvatosan. S Vomecsni még mindig
                  értelmes tekintettel meredt rá. És azt felelte:</p>
               <p>- Könnyű, ha valakinek jómódú nagybátyja van.</p>
               <p>Zoltán meglepetten nézett rá.</p>
               <p>- Ugy érti, hogy ön tartja el?</p>
               <p>- Nagyon sokat tettem érte, - felelte Vomecsni, de ezzel a hazugsággal mintha ki
                  is adta volna minden erejét. Feje lecsuklott s vállai előredőltek. Vastag kezei
                  elernyedve terültek el az asztalkán. Belépett az inas és éppen a kellő
                  pillanatban rántotta el előle a félig üres kávéscsészét.</p>
               <p>- A fürdő és az ágyak rendben vannak, uram, - mondta az inas. - A nagyságos
                  asszony már nagyon türelmetlenül várta a híradását.</p>
               <p>Oh, Krisztina néniről el is feledkezett Zoltán. Vajjon, hogy fog neki tetszeni ez
                  a vendég? Ha Zoltán nő lett volna, határozottan más férfit keresett volna magának,
                  mint amilyen Vomecsni volt. És mégis, az a pár mondat, amit a lányról váltottak,
                  revelációnak tűnt. S ha igaz, az, hogy Vomecsni „nagyon sokat tett” érte, akkor
                  Zoltán is nagyon sokat fog tenni Vomecsniért, mert akkor ő mégis derék ember,
                  akármilyen visszataszítóan hideg fráternek tetszett eddig. Politikusok - állítólag
                  - mindent egy elvért tesznek s uralomrajutván, maguk köré gyüjtik s megjutalmazzák
                  mindazokat, akik ugyancsak mindent ugyanazért az elvért tettek. Igy volt Zoltán a
                  maga „elvével”, akinek még nem tudta a keresztnevét, mert nem merte megkérdezni
                  Vomecsnitől, de akiről egyébként épp eleget tudott ahhoz, hogy tökéletesen szerény
                  és tökéletesen tudatlan legyen vele szemben - s önkéntelenül ő is úgy osztályozta
                  a világot, mint egy politikus; ellenségek és barátok szerint. Ennek az ügynek nem
                  sok barátja akadt eddig s Vomecsni úron áll, hogy barát akar-e lenni, vagy
                  ellenség. Egyelőre nem igen hihet az ember a józanságában. Túlságosan rövid ideje
                  annak, hogy nem tudott lépni s nem tudott válaszolni a kérdésekre. S ha holnap el
                  akar menni, akkor ismét az alkoholhoz kell nyulnia. Hivatalát értesíteni fogja s
                  ha vannak hozzátartozói, akkor azokat is. De ez az ember nem olyan, mintha
                  hozzátartozói is lennének. Legalább is elképzelhetetlen, hogy bárki szorosabban
                  Vomecsnihez tartozzék. És mégis, az a kijelentése, hogy „nagyon sokat tett” az
                  unokahúgáért, óvatosságra intette Zoltánt. Csaknem gyengéden nézett rá, amikor az
                  inas megfogta a fejénél és a térde alatt s becipelte a szomszéd szobába, amelynek
                  kék kárpitján Krisztina néni parfőmje lengett enyhén, mert talán a nap folyamán
                  egyszer átment a szobán. Zoltán nem segített az inasnak, mert ő már eleget cipelte
                  Vomecsnit. Vomecsnit a dajkája óta nem cipelte senki annyit, mint Üreghy Zoltán s
                  vajjon mi lesz a jutalma ezért? Majd eldönti a közeljövő. Zoltán cigarettára
                  gyujtott s kiküldte az inast. Megállt az ágy előtt, amelyben Vomecsni feküdt s
                  feszülten figyelte a kisimult arcvonásait. Valami hasonlóságot keresett e
                  vonásokon azzal a lánnyal, akit szeretett; de semmi hasonlóságot nem talált s ez
                  nagy megkönnyebbüléssel töltötte el.</p>
               
            <milestone n="5" unit="startSubChapter"/>
               <p rend="head">5.</p>
               <p>Amikor a meleg fürdőben ült, összekulcsolt kezekkel, arra gondolt, hogy a Péntekh
                  báró pompás kastélyában nem volt fürdőszoba s ezt a meleg fürdőt nagyon
                  megérdemelte már a hóviharok s egyéb, polgári viharok napjai után. A báró semmit
                  se várt az élettől, s ez a filozófia igen mély hatást tett Zoltánra. Annak a
                  szegénységnek, amely boldoggá tesz, nyilvánvalóan ez a magyarázata s nem a
                  kényszerű szegénység teszi elégedetté az embert. Tehát valóban csak egy gazdag
                  ember lehet igazán és elégedetten szegény. Egészen más, ha valakinek nem telik
                  fürdőszobára s más, ha nem használja ki azt a lehetőséget, hogy fürödhetik.</p>
               <p>Viszont az is kétségtelen, hogy csak egy meleg és élvezetes fürdőben ülve láthatja
                  ezt az elvet ilyen világosan az ember. S ezért Zoltán elnyult a kádban s énekelni
                  kezdett, hogy el ne aludjék idejekorán.</p>
               
         </div>
         <div type="chapter">
            <head>
               TIZENNEGYEDIK FEJEZET</head><p> amelyben két tyúk rendkívül szokatlan
                  helyen tartózkodik</p>
          
            <milestone n="1" unit="startSubChapter"/>
               <p rend="head">1.</p>
               <p>A dolog ott kezdődött, hogy tavaly húsvétkor bizonyos zálogház tisztviselői
                  vásároltak egy rózsaszín tüllel borított kosarat, amelyben két darab egynapos
                  csirke csipogott. Ezeket kolléganőjüknek, Fazekas Mária kisasszonynak adták
                  ajándékba. A kisasszony méltatlankodott is emiatt, mert a csirkék - akármilyen
                  helyesek is voltak! - egész éjjel tartó csipogásukkal felbőszítették a
                  főbérlőnőt, bizonyos özv. Kucsera Félixnét, aki harmadnap kijelentette:</p>
               <p>- Én pedig nem takarítok ingyen a csirkéi után!</p>
               <p>A kisasszony megfizette a takarítást, mert eddig már szívéhez nőttek a csirkék. A
                  lakbére lassan emelkedett a csirkék miatt, de a kisasszony nem panaszkodott, mert
                  így legalább nem volt annyira magányos az élete.</p>
               <p>Ha senki se látta, ő maga is olyan gyámoltalan volt még, mint egy néhánynapos
                  csirke. Mégis tetszett neki, hogy a csirkék benne az erős védelmezőt látták, azt a
                  Kotlóst, amelyre még neki magának is szüksége lett volna. Ha nem volt otthon, -
                  már pedig igen keveset volt otthon napközben - a két csirke a szoba közepén állt
                  és csipogott. Amikor azonban otthon volt, akkor odafutottak hozzá és
                  nekitámaszkodtak a lábának. Időnkint vígan csipkedték egymás szemét, vagy parányi
                  taraját. Eredménytelenül kapargálták a parkettet, csipkedték fejletlen szárnyukat,
                  amely inkább csak torzképe volt egy szárnynak.</p>
               <p>Amint a csirkék nőttek, egyre több és több szál szövődött közöttük. Ismerték
                  egymás szokásait, lépteit, hangját és gondjait. Az egyik csirkéből fekete,
                  kopasznyakú, a másikból hófehér, pirostarajú tyúk lett. Sok bajt okoztak, de a
                  kisasszony mindent vállalt értük, mert a tyúkok nagyon okosak voltak és nagyon
                  szerették őt. Amikor hazajött, a vállára szálltak s gyengéden csipkedték a
                  fülcimpáját.</p>
               <p>A zálogház tisztviselői nem akarták elhinni, hogy a két pelyhes csibe még mindig
                  megvan, holott már anyányi tyúkká fejlődött... S egy este meg kellett őket hívnia,
                  hogy saját szemükkel győződjenek meg az igazságról. A kövér becsüs elhozta a
                  feleségét is, aki még kövérebb volt s kiderült, hogy a kövér becsüs otthon s
                  családi vonatkozásban igen érzelmes és szelid lélek, akinek nincs más vágya, mint
                  az, hogy a felesége ne találjon kivetni valót a tetteiben. Itt volt még a
                  pápaszemes irnok s a magas, katonás külsejű ellenőr is, akik külön-külön és
                  együttesen megcsodálták a tyúkok intelligenciáját, szeretetreméltóságát s azt a
                  könnyedséget, amellyel percek alatt telepiszkították a szobát...</p>
               
            <milestone n="2" unit="startSubChapter"/>
               <p rend="head">2.</p>
               <p>A kisasszony élete nem volt tehát olyan egyhangú, amilyennek kívülről látszott.
                  Mert hiszen az ablakban virágok is álltak, a gyér, udvari fényben sápadozva; de
                  mégis élő virágok voltak, fejlődtek, illatoztak s elhervadtak; s egy alpesi réten
                  se tehettek volna egyebet. A kisasszony ismerte minden levélkéjüket s velük
                  érzett, ha valami bajuk volt; amint hogy harsányan felnevetett, ha a fekete tyúk
                  keményen belecsípett a fehér tyúk szétterjesztett ujjaiba, hogy aztán kihívóan
                  nézzen áldozatának szemeibe, mintha csak azt kérdezné:</p>
               <p>- Na és most mi lesz?...</p>
               <p>Mindazonáltal az utolsó hetekben még a tyúkok is megérezték, hogy valami
                  történhetett... Mária az ágyban feküdt és lehunyt szemhéjai alól egy-két
                  könnycsepp buggyant elő. S néha szelíden elhárította a tyúkok közeledését.</p>
               <p>De a legutolsó napokban mintha helyreállott volna a lelki egyensúlya. Esténkint
                  töpörtyűt evett egy nagy papirosból s nem bánta, ha a tyúkok elcsipkedik előle a
                  legjobb falatokat. Sőt, még el is mosolyodott, amikor egy nagy töpörtyü-darabon
                  percekig huzakodott a két tyúk s végül az egyik elengedte s csaknem hátraesett...
                  Ki tudná megmondani, mi játszódott le a kisasszony lelkében?... A város fehér
                  volt; egész héten hullott a hó. Az új hídról nézve olyan volt a város, mint egy
                  1700-beli metszet. A Gellérthegy lába belefagyott a Dunába s a Jánoshegy
                  halványkék színei beleolvadtak az ég habfehér ködébe. Fekete hókotró villamosok
                  jártak az elsüllyedt síneken s a gesztenyéskofák pompás gőzbe burkolóztak.
                  Esténkint, hazamenet, a kisasszony meg-megállt a kirakatok fénye előtt s a parányi
                  gőzmozdonyok fáradhatatlan futását figyelte ugyanolyan fáradhatatlanul. Télen
                  sohasem érezte annyira magányosnak az életét, mint tavasszal, - mert télen
                  egészen alacsony az ég s mintha a város, a nagy, szürke fedél alatt, egyetlen
                  közös helyiség lenne. Télen azt se bánta, ha lépten-nyomon megszólítják, bár, ha
                  nem is bánta, elutasító arcot vágott s nyomban továbbsietett. Gyakran járt moziba
                  s elszörnyedve figyelte az intrikusok cselszövényeit, amelyek Alaszkában
                  éppolyanok, mint Pesten. Nem volt biztos benne, hogy szereti-e Üreghyt, de abban
                  biztos volt, hogy irtózik tőle: mert kísértő volt a rengeteg pénzével, amelyről
                  mindenki tudott. A zálogházi kollégák is céloztak már rá, hogy a kisasszony
                  szamár, ha ilyen makacsul küzd egy ilyen lehetőség ellen, amely semmi kellemetlent
                  sem tartalmaz!... Dehát hogy is értenék meg, hogy az elszenvedett nélkülözésekért
                  nem kárpótolja a szegény, de önérzetes embert az, ha valaki érdekből vagyont
                  ajándékoz neki! Mert a szerelem érdek, az kétségtelen. Ha bizonyos volna, hogy
                  Üreghy Zoltán nem szerelmes, akkor szóba lehetne állni vele. De ennek az
                  ellenkezője bizonyos. A kisasszony nem szándékozott eladni magát. Elégszer
                  előfordult már, hogy öt év mulva megszünt az ilyen szerelem s akkor a férfi
                  kijelentette a nőnek:</p>
               <p>- Nekem köszönhetsz mindent, az én pénzemből éltél mostanáig!</p>
               <p>Ezt borzalmas elképzelni is. Akkor ő mindjárt otthagyná a férfit s beköltözne
                  ismét egy ilyen albérleti szobába; csakhogy akkor már nem volna lány s már nem
                  volna önérzete. Mi értelme van ennek?! Most mégis csak jobb, mert nem az a lényeg,
                  mije van az embernek, hanem, hogy mire lehet büszke.</p>
               <p>Mindezek a töprengések arra voltak jók, hogy megvigasztalják a kisasszonyt, - ha
                  nem is voltak éppen helytállóak. A valóságban pedig egészen helytállóak voltak, de
                  nem tudták megvígasztalni őt.</p>
               <p>Ha nem is volt senkije, mégis előfordult, hogy el kellett hárítania illetéktelen
                  beavatkozásokat. Mert Kucseráné például a főbérlő jogán mondta számtalanszor:</p>
               <p>- Tulajdonképpen mire vár, Mária kisasszony?</p>
               <p>Ilyenkor Mária kisasszony szürke szemei felragyogtak s így felelt:</p>
               <p>- A remunerációra.</p>
               <p>De ez a válasz nem elégítette ki a termetes asszonyt, akinek orrán vastag szemölcs
                  volt s a szemölcsből három fekete szőrszál meredt elő:</p>
               <p>- De azonban egyszer mindenki férjhez megy. Nem igaz, Mária kisasszony?</p>
               <p>Mária vállat vont:</p>
               <p>- Vannak, akik nem mennek férjhez, Kucseráné.</p>
               <p>- De miért tartozna azokhoz, akik nem mennek férjhez?! Hiszen maga, Mária
                  kisasszony, kimondottan csinos.</p>
               <p>A kisasszony ilyenkor kötelességszerűen meglepődött:</p>
               <p>- Gondolja?</p>
               <p>- Szerintem igen, mondom.</p>
               <p>- Nem is hittem volna.</p>
               <p>- Izlés dolga, - vallotta be az asszony, - nekem például a Lilian Harvey nem
                  tetszik. Azonban sokaknak tetszik. De nekem nem és én ezt nem is tagadom.</p>
               <p>A kisasszony ilyenkor felidézte magában Lilian Harvey, vagy Joan Crawford képét,
                  aki éppen szóba került, s kifejtette a maga véleményét. Férfiakról ritkán
                  beszélgettek, mert Kucseráné tisztelte a kisasszony zárkózottságát, ha ugyan nem
                  is tudta megérteni, hogy mire vár.</p>
               <p>A szóbanforgó reggelen Kucseráné ismét felvetette ezt a problémát. De ezuttal
                  süket fülekre talált. A kisasszony rosszkedvű volt s míg a kézitáskája bal alsó
                  sarkát varrta össze, az ablakon át a hóesésre bámult. A szoba hideg volt s alig
                  várta, hogy elindulhasson. Csak a kora reggeli lármában s forgalomban javult kissé
                  a hangulata. Pékinasok taposták a kerékpárjukat ordítozva; pirosorrú emberek
                  siettek mindenféle irányba. Az általános fehérségből fokozottan rikított a
                  kirakatok és ruhák százféle színárnyalata. A zálogházban meleg volt s a jólismert
                  kliensek már ott álltak az ajtó előtt, türelmetlenül s izgatottan topogva.</p>
               <p>A munka lázában aztán elfelejtette mindazt, amiről éjjel gondolkodott. Éjjel az
                  ember mindent felnagyítva lát és felfokozva érez. De nappal ennek nyoma sincs. Az
                  altiszt almahéjat rakott a kályhára s ez az illat valamiképpen a közeledő
                  karácsonyt juttatta eszébe mindenkinek.</p>
               
            <milestone n="3" unit="startSubChapter"/>
               <p rend="head">3.</p>
               <p>Kucseráné lehajolt, hogy kiseperje a szekrény alját. A fekete tyúk odament és
                  csipkedni kezdte az orrán meredező szőröket. Az asszony ráütött a tyúkra s az
                  sértődötten távozott. Az ablak félig nyitva volt s az ucca mélyéről
                  villamoscsilingelés, társzekerek dübörgése és verkliszó hallatszott fel. A két
                  tyúk feltelepedett a vetetlen ágyra s ott elaludt, a szárnya alá dugott csőrrel.
                  Kucseráné lekergette őket, megvetette az ágyat s becsukta az ablakot. Felvett egy
                  könyvet, amelyet a kisasszony a földre ejthetett este, amikor elaludt. Valami
                  angol neve volt, fene tudta elolvasni. A helyére tette. Mire rendbehozta a szobát,
                  a tyúkok ismét az ágyra ültek. Kucseráné már felemelte a seprőt, - mert a
                  kisasszony távollétében nem sok teketóriát csinált a tyúkokkal. Ekkor azonban
                  csengetés hallatszott.</p>
               <p>Kezeit a kötényébe törölte s kisietett. A póstás ideje elmúlt, mindjárt tizenegy
                  óra lesz. Kinézett a kémlelőnyiláson s két ismeretlen urat látott odakint. Rögtön
                  arra gondolt, hogy detektívek, mert azok szoktak kettesben járni. Dobogó szívvel
                  nyitott ajtót.</p>
            <milestone n="4" unit="startSubChapter"/>
            
               <p rend="head">4.</p>
               <p>Az egyik úr magas és vékony fiatalember volt, a másik kövérebb és alacsonyabb.
                  Tisztességtudó arccal álltak az előszobában s Kucseráné is megnyugodott.</p>
               <p>- Mi tetszik? - kérdezte azon az orrhangon, amelyet idegenekkel szemben használt.
                  Az alacsonyabb úr akart felelni a jelek szerint, de egy halk és váratlan csuklás
                  megakadályozta ebben.</p>
               <p>- Itt lakik kérem Fazekas Mária kisasszony? - kérdezte a fiatalabbik rokonszenves
                  hangon. S Kucseráné így felelt:</p>
               <p>- Itt lakik, de nincs itthon.</p>
               <p>A két férfi összenézett s megint a fiatalabbik mondta:</p>
               <p>- Nem baj.</p>
               
            
         </div>
         <div type="chapter">
            <head>
               TIZENÖTÖDIK FEJEZET</head><p> amelyben kiderül, hogy egy nagybácsi
                  hazudott</p>
       
            <milestone n="1" unit="startSubChapter"/>
               <p rend="head">1.</p>
               <p>Amikor másnap délelőtt Vomecsni Oszkár felébredt, megfürdött és felöltözött, ismét
                  a régi volt: száraz és lelketlen ember, aki tudni sem akart az utóbbi napok
                  tanulságairól. Csakhogy a pompa, amelyben felébredt s Üreghy Ödön fényképe a falon
                  - mennyit harcolt érte Krisztina néni, hogy ottmaradjon az a kép! - ha nem is jó
                  értelemben, de megszelídítette őt. S kénytelen volt meghallgatni a fiatal
                  házigazdát, akinek előadásából, ha szerény modorban is, nyilvánvalóan kiderült,
                  hogy Vomecsni úr élete többízben veszélyben forgott mostanában s egy bizonyos
                  fiatalembernek nem kis része volt benne, hogy most, mindenek örömére, mégis
                  él.</p>
               <p>Ez a fiatalember meghökkenve látta, hogy Vomecsni Oszkár az elmúlt napokhoz képest
                  megváltozott. Már ismét azon a talajon volt, amelyen felnőtt s amelyen az
                  egyöntetű és megtámadhatatlan egyénisége kialakult. Nem akart másról hallani,
                  mint a hivataláról s csak akkor nyugodott meg kissé, amikor Üreghy Zoltán vállalta
                  a felelősséget nagybátyjával szemben arra az esetre, ha az rossz néven venné a
                  szökést Cservárról, vagy azt, hogy Vomecsni úr ma még nem megy be a
                  hivatalába.</p>
               <p>- Mert a mai napot velem kell töltenie - mondta a fiatalember - nagyon sok
                  beszélnivalónk van egymással. S most elmegyünk egy kávéházba s megkezdjük a
                  beszélgetést.</p>
               <p>Lehet, hogy Vomecsni a főnöke rokonát tisztelte ebben a fiatalemberben; az is
                  lehet, hogy a rossz lelkiismeret akadályozta meg abban, hogy szembeszálljon vele.
                  Vagy talán a mértéktelen alkoholfogyasztás utóhatásaképpen gyöngült meg Vomecsni
                  úr jelleme. Tény az, hogy a kávéházba elment vendéglátójával, - úgy elment vele,
                  mintha csak megszokott dolog lett volna az életében, hogy kávéházba járjon. Pedig
                  egyáltalában nem volt megszokott dolog... S még akkor sem eszmélt a veszélyre,
                  amikor a kávéházban beszélgetés helyett egy üveg konyakot rendelt ez a különös
                  fickó, aki azonban Üreghy Ödönnek unokaöccse!</p>
               <p>- Köszönöm, én nem iszom! - szabódott Vomecsni úr - elég volt! Elég volt nekem
                  ebből. Még most is olyanok a lábaim, mintha ólom lógna rajtuk. Én már nem vagyok
                  mai gyerek! - mondta fontoskodó arccal, mint aki egy aforizmát mond. De amikor
                  Üreghy Zoltán felemelte a poharát, mégis kénytelen volt inni.</p>
               <p>- Ön talán nem emlékszik rá, - mondta most Zoltán, mintha hirtelen ötlet ragadta
                  volna meg - hogy tegnap sokat beszélgettünk az ön unokahúgáról. Ön kezdett
                  beszélni róla, - mondta a fiatalember, abban a megszégyenítő tudatban, hogy a
                  magasrendű cél érdekében szemérmetlenül hazudik. De Vomecsni Oszkár nem
                  emlékezett rá, hogy beszélni kezdett volna az unokahúgáról. Viszont egyáltalán nem
                  emlékezett semmire s amúgyis olyan állapotban volt, hogy már az egypohár konyak is
                  harangokat kongatott a fejében. Tehát óvatosságból nem felelt, hanem várt, hogy
                  miképpen folytatódik ez a beszélgetés az ő közreműködése nélkül. Tény az, hogy
                  egyáltalán nem szeretett az unokahúgáról beszélgetni; de mégis csak rendkívül
                  érdekes volt, hogy egy Üreghy hozza szóba az ő unokahúgát. S bármennyire kíváncsi
                  volt, valami belső ösztön azt súgta neki: - Nem kell félned, mert ez a fiatalember
                  nem fogja abbahagyni ezt a kérdést.</p>
               <p>S valóban:</p>
               <p>- Ön azt is említette, hogy igen sokat tett az unokahúgáért.</p>
               <p>Vomecsni behúnyta a szemeit s azt gondolta: - Nagyon jól tettem, ha ezt mondtam.
                  Ugylátszik, én önkivületi állapotban is elég okos vagyok ahhoz, hogy vigyázzak a
                  jó híremre! - s fennhangon hozzátette:</p>
               <p>- Nem tudom, miért érdekli ez önt? Mindenesetre tény, hogy gondoskodtam róla.</p>
               <p>- Látja, - mondta Üreghy Zoltán lágyan - ez az, ami engem meghatott. Van abban
                  valami szép, ha egy ember, akinek nem volna okvetlenül kötelessége, jót tett
                  valakivel. S az ön unokahúga nyilván senkire se támaszkodhatik.</p>
               <p>- Nem, sajnos, senkire! - mondta Vomecsni, aki e pillanatban már valóban azt
                  hitte, hogy minden pénzét a lányra költi, hiszen őszinte bosszúságot érzett
                  afölött, hogy nincs senki, akire rajta kívül támaszkodhatna a lány.</p>
               <p>- Ez a tény önmagában is rokonszenvessé teszi önt az én szememben, - mondta a
                  fiatalember - s a hölgy nyilván meg is érdemli ezt a támogatást?</p>
               <p>- Tulajdonképpen állásban van - mondta Vomecsni, akinek fülében furcsán csengett
                  ez a szó: hölgy. Mert ő kisgyerekkorra óta nem látta a „hölgyet”. - Állásban van,
                  mert nagyon szorgalmas és önálló természetű lány. És mégis, főleg azelőtt, de az
                  újabb időkben nem kevésbé, utána néztem, hogy mit csinál s nincs-e valamire
                  szüksége. Elképzelheti, milyen keveset fizetnek...</p>
               <p>Hirtelen nem jutott eszébe, hol is van alkalmazásban az unokahúga. De a
                  fiatalember, szerencsére, nem is firtatta ezt. Mintha magábaroskadt volna, mélyről
                  jövő s fáradt hangon kérdezte:</p>
               <p>- Érdekel engem az ön élete. Az ilyen ember megérdemli az érdeklődést. Talán
                  segíthetném önt áldásos munkájában. Most elmegyünk egy sörcsarnokba s megbeszéljük
                  a továbbiakat.</p>
            <milestone n="2" unit="startSubChapter"/>
               <p rend="head">2.</p>
               <p>Félóra mulva Vomecsni úr ismét úgy érezte, hogy minden mindegy. S nem vette észre,
                  hogy ellentmondásba kerül önmagával, amikor előveszi a noteszét s hosszas
                  keresgélés után tudja csak megállapítani, hogy hol lakik az unokahúga. De talán az
                  ifjabb Üreghy se vette észre ezt. Elég az hozzá, hogy elindultak a Lány lakása
                  felé s a fiatalember immár megtudta végre, hogy a Lányt Fazekas Máriának hívják.
                  Ez is valami, ennyi nehézség és keserű várakozás után.</p>
               <p>Amikor özvegy Kucseráné szalónjának kopott lila huzatain ültek s Vomecsni úr
                  érzéketlen arckifejezésétől a szoba még sötétebbnek látszott, mint amilyen amúgyis
                  volt, Üreghy úr feltette a kérdést:</p>
               <p>- A kisasszony egyetlen albérlője önnek?</p>
               <p>- Igen - felelte a derék hölgy felvont szemöldökkel - de mi köze hozzá, uram. Ha
                  már ennyit kérdez, mondja meg legalább, milyen jogon, mert én a kisasszony
                  érdekeit szívemen viselem. Negyedik éve lakik már nálam és mondhatom...</p>
               <p>- Csak folytassa! - szólt melegen Üreghy Zoltán - mert örömmel hallok mindent,
                  amit a kisasszonyról mond.</p>
               <p>- Dehogy folytatom! - rivalt rá özv. Kucseráné - amíg meg nem mondja, hogy mit
                  akar.</p>
               <p>- Biztosítom önt, asszonyom, hogy a kisasszony érdekében jöttünk önhöz s neki
                  ártana vele, ha nem volna őszinte hozzánk. Hiszen ha a kérdéseink, vagy
                  beszélgetésünk olyan fordulatot vesz, amely önnek már nem konveniál, akkor
                  nyugodtan felállhat s azt mondhatja: - Kérem, végeztünk! - Nem igaz? Addig azonban
                  legyen bizalommal hozzánk, aminthogy mi is bizalommal vagyunk önhöz.</p>
               <p>Ezek a szavak megnyugtatták az asszonyt s így felelt:</p>
               <p>- Hát csak kérdezzen, kérem.</p>
               <p>- A kisasszony nem túl jómódú, úgy-e?</p>
               <p>- Nem, egyáltalán nem - felelte az asszonyság - önmagára van utalva s az bizony
                  édeskevés. Csakhogy ő mindig elégedett, mert büszke. Tetszik érteni.</p>
               <p>- De van valaki, aki támogatja, úgyebár? - kérdezte Zoltán s nem vette észre, hogy
                  Vomecsni úr arcára fekete felhő telepszik. S a következő pillanatban Kucseráné már
                  felelt is, keresztbefont karokkal:</p>
               <p>- Nem támogatja azt senki, kérem. Egyetlen rokona van, egy nagybátyja, bizonyos
                  Vomecsni Oszkár, aki főtisztviselő valahol. S ez soha még felé se nézett, mert
                  fél, hogy egy fillérjébe is belekerül a kisasszony. Inkább elkerüli. Valóságos
                  állat az ilyen, - mert tessék elképzelni, hogy még hozzá agglegény! Kire hagyja a
                  pénzét, azt kérdem, uram. Mit ér az ilyen ember lelke, ha van is neki? Erre
                  feleljen, ha tud.</p>
               <p>Zoltán elmosolyodott. Minden úgy történt, ahogy remélte. Már fel is kelt a
                  helyéről.</p>
               <p>- Asszonyom, - mondta - ön nagyon értékes felvilágosításokat adott nekünk. Ez az
                  úr a kisasszony nagybátyja s azért jött, mert ezentúl rokoni szeretettel akar
                  közeledni az unokahúgához. Azonban nagyon fontos volna, hogy a kisasszony ne
                  tudjon erről a látogatásunkról. Éppen ezért Vomecsni úr egy esztendőn keresztül
                  minden elsején száz pengőt fog fizetni önnek azért, hogy ezt a tényt elhallgassa a
                  kisasszony előtt. Állja az üzletet?</p>
               <p>Az asszony arca szétterült s kijelentette:</p>
               <p>- Soha az életben meg nem tudja tőlem, efelől bizonyosak lehetnek az urak.</p>
               <p>Igy tehát elbúcsúztak s lent a havas uccán megálltak a Zoltán kocsija előtt.</p>
               <p>- Szálljon be, Vomecsni úr, - mondta a fiatalember vésztjósló mosollyal - s
                  gyerünk a lakásomra.</p>
               <p>- Köszönöm, - felelte az - de én inkább az én lakásomra mennék.</p>
               <p>De aztán a fiatalember arcába nézett s szó nélkül beült a kocsiba. Mert ez az arc
                  egészen más volt, mint eddig. Ez egy elszánt fickó arca volt, aki mintha kirítt
                  volna a polgári társadalomból! S Vomecsni úr úgy érezte, jobb lesz, ha nem
                  ellenkezik vele.</p>
               <p>Szótlanul ült a kocsiban, amikor átmentek a befagyott Duna felett s szótlanul ment
                  fel a villa lépcsőin. Szótlanul ült le a dohányzó barnabőrhuzatos karszékére s
                  csak amikor Dávid, az inas konyakot hozott s megint kiment, akkor tört fel belőle
                  az ijedtség:</p>
               <p>- Én nem iszom többet s nem vagyok hajlandó havonta száz pengőt fizetni annak az
                  asszonynak!</p>
               <p>Zoltán szigorúan nézett rá:</p>
               <p>- Vomecsni úr, döntse most el magában, hogy ellenségek legyünk-e, vagy
                  rokonok?</p>
               <p>- Hogy érti ezt?</p>
               <p>- Ugy, hogy én szeretem azt a lányt. Sokkal jobban, mint bármi mást a világon. S
                  ön jól teszi, ha ebben az ügyben hozzám csatlakozik. Először, mert jó ügyet
                  támogat s másodszor, mert én ebben az egyetlen ügyben kiméletlen is tudok lenni.
                  Kénytelen volnék önt is a legyőzendő akadályok közé sorolni. S én minden akadályt
                  legyőzök, ha az egyetlen és pótolhatatlan életcélomról van szó.</p>
               <p>- Dehát mi szükség van rám ebben az ügyben? - kérdezte Vomecsni úr. - Az
                  unokahúgom nagykorú, tudtommal s azt teszi, amit akar.</p>
               <p>- De nem azt teszi, amit én akarok, - felelte Zoltán szomorúan.</p>
               <p>- Nagyon sajnálom, - felelte Vomecsni határozottan, - de én pénzt nem adok. Nekem
                  nincs fölösleges pénzem. Én csak egy tisztviselő vagyok...</p>
               <p>Zoltán leplezetlen undorral tekintett rá. S azt mondta:</p>
               <p>- Azt képzeli, hogy a maga pénzével akarom meghódítani Máriát?</p>
               <p>Vomecsni értetlenül, de bizonyos megkönnyebbüléssel nézett rá.</p>
               <p>- Ember, ha tudná, hogy megvetem magát - folytatta a fiatalember. - A szegény és a
                  gazdag emberek közt áll maga, mint egy fösvény hörcsög, aki álmában is a kincseit
                  félti. S ha még kincsei lennének, - de csupán egy átlagos polgári betétje van a
                  bankban. S ez elég, hogy megfertőzze a gondolkodását s vakká, iríggyé és ostobán
                  fukarrá tegye. Maga nem elég tehetséges ahhoz, hogy kapitalista legyen, - miért
                  irtózik hát a szegényektől?...</p>
               <p>Vomecsni kényelmetlenül feszengett a helyén, mert most már egy szót sem értett az
                  egészből. Mit akar tőle ez az ember? Mi lesz a vége ennek? De mert nem a
                  megnemértés kínozta, hanem a félelem a betétjéért, végképp megkönnyebbült, amikor
                  a fiatalember előrehajolva mondta:</p>
               <p>- Ezentúl segélyezni fogja az unokahúgát az én pénzemből s olyan módon, hogy soha
                  ki ne derüljön, hogy az én pénzemből teszi. Azt akarom, hogy az unokahúga ne
                  legyen szegény lány s akkor talán, ha már nem az, hozzám fog jönni.</p>
               <p>Vomecsni ijedten bólintott, mint aki túl akar lenni a dolgon s a világért sem
                  akarja, hogy hallgatása ellentmondásnak tünjék. S a fiatalember így folytatta:</p>
               <p>- A dolog lebonyolítására nézve mindent részletesen megbeszélünk majd. Gondoskodni
                  fogok róla, hogy ne csak pénzébe ne kerüljön a mecénás szerepe, hanem még keressen
                  is rajta. Most pedig elmehet s lakásába azonnal vezettesse be a telefont, hogy
                  bármikor elérhessem. Természetesen ezt is az én költségemre.</p>
               <p>Vomecsni felkelt a karosszékből. - Természetesen számíthat rám, - mondta
                  meghajolva s e meghajlás inkább az Üreghy Ödön nagyságának szólt. Mert Üreghy
                  Ödönnek eddig mindenben igaza volt s most kiderült, hogy igaza volt abban is,
                  hogy az unokaöccsét bolondnak tartotta. De Vomecsni úr sokkal józanabb volt,
                  semminthogy fellázadt volna e bolondság ellen. Az a fontos, hogy őt nem érheti
                  károsodás; hacsak utólag Üreghy Ödön rossz néven nem veszi tőle, hogy
                  közreműködött e cselszövényben. Mert talán azt fogja hinni, hogy ő, Vomecsni
                  Oszkár, rá akarta tukmálni az unokahúgát egy Üreghyre! - Nem, ilyesmire sohasem
                  vetemedne, hiszen Üreghy Ödönt százszor fontosabbnak tartotta az egyetemes élet
                  szempontjából, mint a saját unokahúgát, akihez semmi köze.</p>
               <p>- Csak arra kérem, - mondta tehát az ajtóban állva, - hogy Ödön úrnak ne mondja
                  el!</p>
               <p>Zoltán megértette e nemes lélek vergődését s egy kézlegyintéssel megnyugtatván,
                  elbocsájtotta.</p>
               
         </div>
         <div type="chapter">
            <head>
             TIZENHATODIK FEJEZET</head><p> amelyben Kovács Alajos meg akarja
                  téríteni Üreghy Ödönt
            </p>
            <milestone n="1" unit="startSubChapter"/>
               <p rend="head">1.</p>
               <p>Nagy tévedés azt hinni, hogy minél rendkívülibb író valaki, annál közönségesebb
                  ember. Szó sincs róla. Annak a ténynek, hogy valaki rendkívül szokatlan módon
                  eszik, mindig az illető fizikai és metafizikai adottságaiban van az oka s ugyanígy
                  annak a másik ilyen ténynek is, ha valaki rendkívül szokatlan módon gondolkozik.
                  Mert hiszen a legtöbb író gondolkozik, még ezekben a különös időkben is, amikor
                  valóban az az írói nagyság mértéke, hogy minél több ostoba fajankó legyen képes
                  megérteni azt, amit az ember ír! Ez a Kovács Alajos rendkívül közönséges dolgokat
                  írt s rendkívül közönséges dolgokat cselekedett. Mindennek az a közös magyarázata,
                  hogy rendkívül közönséges ember volt.</p>
               <p>Tetteit semmi más nem irányította, mint az a makacs törekvés, hogy le tudja győzni
                  az embereket. Ezért veszett össze mindenkivel s ezért kerülte azoknak a
                  jelenlétét, akikkel egyetértett.</p>
               <p>Igy tért vissza ezuttal is ahhoz az emberhez, akinek a róla alkotott és
                  hangoztatott véleménye egyenesen lesujtó volt: Üreghy Ödönhöz. Mintha nem is tudna
                  nélküle élni, nem nyugodott addig, amíg újra és újra kellő leckét nem kapott tőle;
                  olyan leckét, amely aztán újabb kísérletekre piszkálta őt. Ezúttal Üreghy Ödön
                  azonnal úgy intézkedett, hogy vezessék fel az elnöki szobába, mert attól tartott,
                  hogy, ha elutasítja, annál többször kell majd találkoznia vele.</p>
               <p>Az író tehát megjelent előtte, beült egy karosszékbe s elfogadott egy brazil
                  szivart, miközben legyűrte e szivarral szemben érzett belső ellenállását.
                  Keresztberakta a lábait, ami azt a rossz érzést keltette a vezérigazgatóban, hogy
                  sokáig akar maradni. S aztán így szólt:</p>
               <p>- Tudom, hogy kellemetlen emlékei vannak a vadászatról, amelyet saját maga
                  rendezett s azt sem szeretné, ha én most cservári hireket közölnék magával. De én
                  már hetek óta Pesten lakom és nem érek rá a maga ügyeivel foglalkozni. Csakhogy
                  nem az én hibám, ha a világ tele van a maga ügyeivel.</p>
               <p>E kellemetlen bevezetés után kifújta a szivarfüstöt s várt. De Üreghy csak a fejét
                  csóválta, mintha azt mondaná: - Nem értem, mit akar tőlem, engem semmi nem
                  érdekel.</p>
               <p>Azonban Kovács urat, ellenkezőképpen, minden érdekelte. S azt mondta neki:</p>
               <p>- Azért jöttem, hogy felvilágosítsam magát. Az én kisérletem, hogy Mariannet
                  visszavegyem magától, nem sikerült. Nem magán mulott s nem is Marianneon, hanem
                  rajtam. Mert én magam rájöttem, hogy ez a nő tele van idegekkel s nekem elég a
                  magam baja, ami azonos a világ bajával. Higyje el nekem, sajnálattal láttam, hogy
                  maga valósággal beleszeretett Marianneba. Sajnálattal, mert szívesebben láttam
                  volna a maga oldalán, mint bárhol másutt. Maga Mariannet nem veheti el tőlem, csak
                  helyet adhat neki, mint semleges közeg. De a magáé éppoly kevéssé lehet, mint az
                  enyém.</p>
               <p>Üreghy kelletlen arcot vágott.</p>
               <p>- Van róla tudomása - kérdezte az író - hogy Marianne megcsalja magát?</p>
               <p>- Magával? - kérdezte Üreghy Ödön mosolyogva. Az irót felbosszantotta ez a mosoly.
                  De uralkodott magán, mert még sok mondanivalója volt.</p>
               <p>- Nem velem, - mondta. - Mással. És pontosan azóta, amióta maga komolyan veszi az
                  egészet. Tehát Cservár óta. Amióta Marianne megváltozott és úgy tesz, mintha
                  örülne magának. Amióta pénzt fogad el magától s amióta hétszobás lakást fogadott
                  el magától. Azóta csalja meg. S a pénzt Mester Tódornak adja, politikai célokra.
                  Nem, mintha politikai céljai volnának - csak éppen Mester Tódornak vannak
                  politikai céljai. S e célok érdekében mindent felhasznál. Még önmagát is.</p>
               <p>- Tudja ezt bizonyítani? - kérdezte Üreghy. S a fiatal író így felelt:</p>
               <p>- Tudom. És fogom. Ne gondolja, hogy engem Marianne miatt bánt a dolog. Engem a
                  pénz bánt. Maga azt hiszi, hogy Marianne az a nő, aki pénzért eladja magát. Holott
                  a barátja karrierjéért adja el magát. Már lent, Cserváron kezdődött. Mester Tódor
                  a jövő embere. S az igazi asszony mindig megérzi a jövő emberét. A jövő embere nem
                  a szegény ember és nem a gazdag ember. A jövő embere az az ember, aki el tudja
                  hitetni, hogy ő a jövő embere. S ha eltudja hitetni, akkor már az is. Erre a
                  gyönyörű szép, ideges és a kultúrától megundorodott asszonyra úgy hatott Mester
                  Tódor, az erőteljes ostobaságával s azzal a bátorsággal, amellyel önmagáról mer
                  beszélni - mint egy próféta az orgiák mámorára. Marianne a tömeg előfutárja. Ő az
                  első, aki igazán behódolt. Mint a tömeg, ő is azt hiszi, hogy Mester Tódor naggyá
                  teszi őt. Holott ő teszi naggyá Mester Tódort.</p>
               <p>- Mit akar tőlem? - kérdezte ernyedten Üreghy Ödön.</p>
               <p>- Ami ezt az ügyet illeti: szüntesse meg Marianne támogatását, mert különben le
                  fogom leplezni magát. Nyilvánosságra hozom, hogy maga pénzeli Mester Tódort. Ez a
                  fenyegetés egyébként fölösleges; csak azt akarom megakadályozni, hogy gyöngének
                  bizonyuljon az asszonnyal szemben. Én már sokszor bizonyultam gyöngének...</p>
               <p>- Marianne tudja, hogy maga idejött ezzel?</p>
               <p>- Igen. Megpróbáltam vele elintézni a dolgot. Megmagyaráztam, milyen megalázó az a
                  tudat, hogy maga pénzt ad neki s azt hiszi, hogy ruhákra költi el... De nem
                  segített; asszonyra beszéddel nem lehet hatni. Teljesen a Mester Tódor hatása
                  alatt áll. Ez az ember csupa ellenérv s ma nem az érvek, hanem az ellenérvek korát
                  éljük. Az érveket bizonyítani kell, az ellenérveket nem kell bizonyítani. Ez a
                  különbség. S hamarosan én is veszek magamnak egy lila sálat s egy csizmát és
                  ordítani fogok, hogy tettek kellenek. Mint ahogy úgy is van. Tettek kellenek, mert
                  szavakkal nem lehet lerombolni semmit.</p>
               <p>- Mit akar lerombolni? - kérdezte Üreghy Ödön meghunyászkodva.</p>
               <p>- Például önmagamat, - felelte az író. - Hiába irtam és bizonyítottam, hogy
                  felesleges vagyok: sokkal meggyőzőbb az egyszerű tett; főbe kell lőni magamat. Nem
                  érzi, mennyivel kézenfekvőbb? Mennyivel meggyőzőbb? Pedig, higyje el: tudni azt,
                  hogy felesleges vagyok ebben a korban, ez sokkal jobban fáj, mint a lövés.</p>
               <p>- Miért mondja ezt nekem, - kérdezte Üreghy Ödön, - amikor tudja, hogy én sohase
                  foglalkoztam ilyen kérdésekkel?!</p>
               <p>- Mert azt akarom, hogy foglalkozzék velük. Mert egyenesen felháborít, hogy ilyen
                  kérdések nem érdeklik. Érti most már?</p>
               <p>- Nem. Sokkal érthetőbb volna, ha azt mondaná, hogy Mester Tódor helyett magát
                  támogassam.</p>
               <p>- Ez a gazdag emberek privilégiuma, - felelte az író - joguk van pimaszul
                  vélekedni a külvilágról. Látja, ha nekem pénzt adna, akkor én elmennék egy oduba
                  és megírnám az Uj Humanizmust.</p>
               <p>- Mi az, - kérdezte Üreghy Ödön, enyhe gúnnyal - hogy Uj Humanizmus?</p>
               <p>Kovács úr lehajtotta a fejét. Átérezte a gúnyt. Tudta, hogy erre nem tud itt
                  megfelelni. Az istenhit és emberszeretet elenyészett a Földön, de ki törődik
                  ezzel? Millió és millió embertársunk Isten helyett olyan vezetőkben hisz, akik
                  viszont Isten helyett e szédült milliókban hisznek csupán. Egymásrautalva
                  menetelnek a végzetük felé, de vajon nem nyilvánvaló-e, hogy egyik se lehet meg a
                  másik nélkül? S hogy csupán önmagukat adhatják egymásnak, de semmi kivülállót,
                  semmi önmaguktól függetlent, semmi örökkévalót? Hát milyen új vallás ez? Ha e
                  gőgös és új tömegek elveszítenék vezérüket, semmijök se marad s ha e vezérek
                  elvesztik a bennök hívő tömeget, mindent elveszítettek. Krisztus meghalt és
                  megmaradt nekünk és mindörökké megmarad. De a kor vezetői, akik Krisztus helyére
                  telepszenek, amikor nem csak politikai programmot, de hitet is tanítanak, mi marad
                  belőlük, amiben haláluk után is hinni tudnánk? Egyéni kiválóságuk velük pusztul s
                  csak az általuk elkövetett hibák következményei maradnak örökségül a következő
                  nemzedékre. A magányos ember körülnéz e korban s nem lát más vigaszt, mint
                  Krisztust, az első és utolsó Humanistát. Őt nem cáfolta meg kétezer év politikuma.
                  Mennyivel bonyolultabb és finomabb az Ő tanítása, mint ellenfeleié, akik azt
                  tanítják, hogy harminc éves koromban, duzzadó izmokkal, önmagamban higyjek...
                  Hiszen ez olyan könnyű. De Krisztus megtanított rá, hogyan higyjek magamban a
                  halálos ágyamon.</p>
               <p>Kovács felnézett s még mindig látta a várakozó mosolyt Üreghy arcán. S fáradtan
                  mondta:</p>
               <p>- Nincsenek szavaim. Akinek mondanivalói vannak, annak nincsenek szavai. Igy van
                  ez. Elhervadnak bennem a szavak. Olyan hiábavaló.</p>
               <p>- Szívesen finanszirozom, - mondta a vezérigazgató most, mintegy
                  ellenszolgáltatásul - azt a könyvét, amelyben megírja az Uj Humanizmust.</p>
               <p>- Nagyon szép, - felelte amaz, - de nem írom meg. Mégse. Nézze csak, amikor
                  feltalálták a könyvnyomtatást, a gondolat szárnyakat kapott. De amikor feltalálták
                  a rádiót, az irodalom gondolati jelentősége ismét megszűnt. Ismét ott tartunk,
                  hogy az élő szó hatásával semmi se versenyezhet. Ezt, remélem, belátja. Ha
                  papíroson meg is válthatnám a világot, akkor se válthatnám meg, mert nem tudnám
                  elérni, hogy az emberiség tíz százaléka elolvassa, amit írtam. Mi értelme volna
                  hát, hogy egy alkonyuló civilizáció zürzavarában, egy szűk körre korlátozott
                  nyelven leírjam aggályaimat s kifejezzem szomorúságomat a fogyatkozó emberiesség
                  miatt?</p>
               <p>- Akkor miért nem alapít politikai pártot?</p>
               <p>- Politikai pártot, - ismételte az író, elvigyorodva. - A keresztény emberiesség
                  programjával, úgy gondolja? Igen, de mit igérhetnék én az embereimnek? Mondjam
                  nekik, hogy mondjanak le minderről, amit a szomszéd pártvezér igér nekik?</p>
               <p>- Magának igaza van, - mondta Üreghy Ödön, - mert itt most valóban bebizonyította
                  nekem, hogy felesleges. Dehát akkor miért nem lett még öngyilkos?</p>
               <p>- Ezt kérdezem én is Öntől, Üreghy úr. Ön ugyancsak felesleges.</p>
               <p>- De én nem érzem magamat annak.</p>
               <p>- Majd én bebizonyítom. Ezért jöttem. De azt hittem, jobban le fogja sújtani az a
                  hír, amit Marianneról hoztam.</p>
               <p>- Engem semmi se sújt le túlságosan, mert én semmiben se hiszek túlságosan.</p>
               <p>Kovács úr megcsóválta a fejét.</p>
               <p>- Van egy még meglepőbb hírem a maga számára. Talán ez egész valójában megrázza s
                  kilendíti átkozott egyensúlyérzetéből... Vomecsni Oszkár, aki minden nap két
                  sarokkal arrébb száll villamosra, hogy megtakarítson egy kisszakaszt - ez a
                  Vomecsni Oszkár ötvenezer pengőt ajándékozott egy nőnek.</p>
               <p>Üreghy felkelt a helyéről.</p>
               <p>- Ez nem igaz, - mondta. - Felteszem, hogy tudja bizonyítani!</p>
               <p>- Tudom, - felelte az író. - A dolog egyszerűen csodálatos. Mert a nő nem más,
                  mint az unokahúga, akire éveken át rá se nézett. Igy még érthetetlenebb, mert az a
                  feltevés is elesik, hogy valami testi szenvedély ejtette rabul. Bár... talán ez a
                  feltevés sem esik el. A lány nagyon szép.</p>
               <p>- Ezért a bejelentésért nagyon hálás vagyok magának, - mondta Üreghy Ödön s most
                  először nézett az íróra úgy, ahogy egyenrangú emberre, vagy pláne, üzletfelekre
                  szoktak nézni. - Nagyon köszönöm, diszkréten kivizsgáljuk a dolgot s mindenesetre
                  figyeltetni fogjuk Vomecsnit, mert az ő kezén igen nagy összegek fordulnak meg.
                  Nehéz elképzelni egy ilyen régi erőnél, de az ember nem tudhatja. Kovács úr, ez a
                  bejelentése pénzt ér. És én szívesen állok rendelkezésére...</p>
               <p>Elővette a csekkönyvét s várt. Kovács úr arcán különböző érzelmek tükröződtek. Egy
                  idő után azonban enyhén elvörösödött s lehajtott fővel megadta magát. S Üreghy
                  Ödön kitöltötte a csekket egy összegről, ami az ő szemében nem volt nagy összeg,
                  de Kovács úr számára nagy összeg volt.</p>
               <p>S mikor Kovács úr lent állt a pénztárnál arra várva, hogy a vezérigazgató
                  telefónon igazolja a csekket, - akkor hirtelen, félhangosan azt mondta:</p>
               <p>- Uj Humanizmus.</p>
               <p>- Tessék? - hajolt ki erre a pénztáros. De Kovács úr elfordult s egy könycseppet
                  törölt ki a balszeméből. Mert bár alapjában véve közönséges fráter volt, nem csak
                  a mások komiszságát érezte át, hanem a magáét is és ennyiben nem is volt egészen
                  közönséges fráter.</p>
               
            <milestone n="2" unit="startSubChapter"/>
               <p rend="head">2.</p>
               <p>Ugylátszik, egy nagy, szokatlan s gyönyörű szerelem nemcsak két embert képes
                  boldogtalanná tenni, hanem többet is. Vomecsni úr például sohasem tudta meg, hogy
                  az a csinos, fiatal hölgy, aki üzleti ügyben kereste fel a vállalatnál s akivel
                  később több ízben is találkozott: voltaképpen a vállalat kémje volt. S ezzel
                  Vomecsni úr megindult lefelé a lejtőn.</p>
               
         </div>
         <div type="chapter">
            <head>
             TIZENHETEDIK FEJEZET</head><p>amelyben Mária boldog, de Zoltán
                  nem
            </p>
            <milestone n="1" unit="startSubChapter"/>
               <p rend="head">1.</p>
               <p>Szegénység és gazdagság, gondolta Kovács úr, amíg a zene szólt s nem beszélhettek
                  egymással. Mert hárman ültek az asztalnál, az elegáns étteremben, Vomecsni úr, az
                  unokahúga és ő. A zene szólt, s a lány félrefordított fejjel hallgatta. S Kovács
                  úr tisztán látta rajta a lelki folyamatot, amit a pénz okozott. Szegénység és
                  gazdagság, - ősrégi és kimeríthetetlen probléma. Pénzért mindent meg lehet kapni,
                  villát, autót, nőt, férfit, földet, eget, pénzt. Azonban akinek nincs pénze, az
                  nem a pénzt látja, hanem az életet, amit a pénzért kaphatna, ha pénze volna.
                  Akinek pénze van, az nem ismeri az életet s akinek élete van, az nem ismeri a
                  pénzt. Hogy van ez? Nagyon nehéz kérdés. Van itt valami, ami félreérthető. A
                  szegény és a gazdag sohasem értheti meg egymást: nem azért, mert a szegény szegény
                  s a gazdag gazdag! - hanem, mert a szegény ember nem ismeri a szegénységet s a
                  gazdag nem ismeri a gazdagságot; s így egyik nem értheti, hogy a másik mi ellen
                  küzd s a másik nem értheti, hogy az egyik mire vágyik. A szegény ember arra
                  vágyik, ami a szegény lenne, ha gazdag lenne s a gazdag az elől menekül, ami a
                  gazdag lenne, ha szegény lenne. Nem tudják elképzelni egymást. A gazdag nem ismeri
                  a szegénység korlátlan, álombeli lehetőségeit s a szegény nem ismeri a gazdagság
                  fantáziátlan, ijesztő korlátait. Az életet élni is lehet, meg élvezni is; a
                  szegény élvezni akarná, ha gazdag lenne, de ha gazdag lenne, nem élvezné, mert az
                  ő pénzébe kerülne akkor. S ami kár, az már nem élvezet. Boldogság nincs tehát,
                  mert boldog csak a szegény lehetne, ha gazdag lehetne, de úgy, hogy amellett
                  szegény lehetne.</p>
               <p>- Ahá! - gondolta Kovács úr - megvan. Ha valaki korlátlanul gazdag lehetne, de
                  úgy, hogy semmije se lenne az égvilágon, akkor talán megismerhetné a gazdagság
                  ízét, amit eddig csak imperátorok ismerhettek, vagyontalan imperátorok, akik azzal
                  rendelkezhettek, ami nem az övék. Csak azt a pénzt költhetjük boldogan, ami nem a
                  miénk, gazdag lennék, ha az enyém volna a más vagyona, de csak a vagyona úgy, hogy
                  az övéből fogyna, de az enyémből telne; gazdag lennék, ha mindig nyernék, de nem
                  volna mit vesztenem.</p>
               <p>Kovács úr, Vomecsni arcába meredt, ahol is nem látott semmit. S tovább kínozta őt
                  ez a kérdés.</p>
               <p>Mert, gondolta, ha így volna, akkor valóban gazdag és boldog lennék. Mert ezek a
                  fogalmak egyet jelentenek: a gazdagság boldogságot, teljhatalmat, igazságot,
                  egyetlen fogalom mindez, egyetlen makacs absztrakció, egyetlen lerázhatatlan
                  elképzelés: lerázhatatlan, de reménytelen, de lerázhatatlan. Nem lehet olyasmire
                  vágyni, ami van. Mert, hogy mi van, azt nem tudjuk, amíg nem nekünk van. S akkor
                  már nem vágyhatunk rá. A lehetőségeket nem kívánhatjuk komolyan, mert mi pazarolni
                  és költekezni vágyunk s ami a miénk, azt nem pazaroljuk el s ha elpazaroljuk,
                  akkor nem a miénk. Tehát le kell mondanunk arról, hogy a megvalósulásban valami
                  reálisat keressünk. Igen, ez a fontos! Tehát nyilvánvaló, hogy a gazdagság és
                  boldogság kérdése nem érzékelhető másképpen, mint a fantázia által. Mert, ami
                  elképzelhető, az már teljesíthető is. Ami elképzelhetetlen, az csak
                  elképzelhető.</p>
               <p>De Mária, mikor a zene elhallgatott, megkérdezte Kovács urat, hogy min töpreng. S
                  Kovács úr e gondolatsornak csupán a befejező láncszemét közölte, amikor így
                  felelt:</p>
               <p>- A naturalizmus tiszteletlenül ragaszkodik az igazsághoz, az igazság ismerete
                  nélkül - nem csoda, hogy annyi galibát csinált. Én, részemről kénytelen vagyok
                  abban hinni, amiben akarok és nem a valóságban, amiről csak hiszem, hogy tudom,
                  hogy micsoda.</p>
               <p>- Tessék? - kérdezte Vomecsni, kagylót formálva tenyeréből a füle előtt. - Nem
                  értettem, amit mondott, olyan lárma van.</p>
               <p>- Vígasztalódjék, - felelte Kovács, kisimítva az asztalkendőjét - mert a
                  legnagyobb csöndben sem értette volna.</p>
               <p>A lányban kétségtelenül volt valami zavart gyöngédség a nagybátyjával szemben.
                  Mind az, amit tett, mind pedig a mód, ahogy tette, szeretetet és hálát ébresztett
                  ebben a lányban, aki szomjas volt a szeretetre s az életet nem a pénz, hanem a
                  gesztusok alapján értékelte. És mégis, tudata alatt éreznie kellett, hogy Vomecsni
                  Oszkár lelkéből nem sugárzik az a jóság, amely pedig sugárzott a tetteiből.</p>
               <p>Vomecsni unatkozott. S bár végrehajtotta az Üreghy Zoltán utasításait, mégsem
                  jutott előbbre, mert nem volt szabad bemutatnia Üreghyt az unokahúgának, nehogy
                  emiatt gyanút fogjon. Igy aztán a dolog a végletekbe nyúlt. Mária egyre jobban
                  megszerette Vomecsnit, akit ez kellemetlenül érintett; s egyre kevesebbet gondolt
                  Üreghy Zoltánra, akit ez még kellemetlenebbül érintett.</p>
               <p>Most azonban itt ült Zoltán, az étterem túlsó sarkában, egy asztalnál, egyedül s
                  egy üveg pezsgő állt előtte. Már mindenki észrevette, csak Kovács úr nem; s amikor
                  Kovács úr is észrevette, akkor mindjárt fel is állt, hogy idehozza az asztalukhoz.
                  A véletlen így a kezükre játszott! A fiatalember mintegy megigézetten itta magába
                  a véletlen szerencsét, amelyet azonnal külön is hangsúlyozott. Annyira
                  hangsúlyozta a véletlent, hogy Kovács úr már ebből is megállapíthatta, hogy a
                  találkozás nem volt véletlen, egyáltalán nem az. De, szerencsére, csak ő
                  állapította meg ezt. S azonnal derengeni kezdett a tudatában, hogy ez a Vomecsni
                  egyáltalán nem sikkasztó s nem is megvadult szerelmes, hanem még sokkal rosszabb:
                  egy ember, aki a más pénzéből jótékonykodik.</p>
               <p>- S ha ez így van, - gondolta - akkor vannak még szép dolgok az életben s ahol
                  szép dolgok vannak, onnan én távozom. Mert nem megy olyan jól nekünk, hogy a
                  kivételekkel foglalkozzunk e nehéz időkben.</p>
               <p>S eltávozott.</p>
               
         </div>
         <div type="chapter">
            <head>
              TIZENNYOLCADIK FEJEZET</head><p>amelyben Vomecsni úr elveszti a
                  talajt
            </p>
            <milestone n="1" unit="startSubChapter"/>
               <p rend="head">1.</p>
               <p>Ezen a napon minden tiszta, kristályosan áttekinthető és hófehér volt a világban,
                  csak Vomecsni úr tudata nem. Ezen a napon újabb megbízást kapott Üreghy Zoltántól
                  az unokahúgát illetően. Át kellett adnia ötezer pengőt a lánynak azzal, hogy
                  egészítse ki gardrobját vele - mert mégsem járja, hogy egy ilyen csinos lány két
                  ruhával bibelődjék évről-évre. - Mégsem járja! - gyakorolt Vomecsni úr egész napon
                  át, mert a szöveget nehéznek találta s időnkint egészen „kiment a fejéből.” Az
                  átadásra egy kellemes esti programmot kellett választania. S ez volt
                  legkellemetlenebb, mert nem tudott mit beszélni az unokahúgával, aki pedig boldog
                  volt, hogy van valakije, akinek kiöntheti minden örömét és bánatát.</p>
               <p>A multkor is nehézségek támadtak, amikor Kovács, az az író, vagy micsoda, odahozta
                  végre Üreghy Zoltánt az asztalukhoz. Vomecsni úr örült, hogy nem kell végre
                  csevegnie, csakhogy Mária egy szót se szólt a fiatalemberhez, barátságtalanul
                  bámult a háta mögé s mindenképpen bizonyos elégtétellel éreztette vele, hogy már
                  nincsen köztük olyan különbség, mint a multban volt. A hangulat olyan fagyos volt,
                  hogy hamarosan haza kellett menniök, de ez a nyakas lány nem volt hajlandó beülni
                  a fiatalember kocsijába s így ők ketten gyalog mentek haza. Vomecsni úr ugyanis
                  olyan nagybácsi volt, aki ötvenezer pengőt ajándékoz az unokahúgának, hogy ezzel
                  biztosítsa a jövőjét - de viszont nem hajlandó taxin hazavinni, mert erre sajnálja
                  a pénzt... Ezt a lélektani rejtélyt csak mi tudjuk megfejteni.</p>
               <p>Most azonban még kínosabb este várt rá. Amikor végre ott ültek a dunaparti
                  étteremben s Mária az étlapot böngészte, Vomecsni úr elkeseredve gondolt arra,
                  hogy sohase kívánta a szabadságot, holott megvolt, de ma este igazán szüksége lett
                  volna rá s ma este nincs meg...</p>
            <milestone n="2" unit="startSubChapter"/>
               <p rend="head">2.</p>
               <p>Az történt ugyanis, hogy egyik előző napon délelőtt tizenegy órakor benyitott a
                  hivatali szobájába egy nő. Ezt a nőt Lindának hívták s már az is csodálatos volt,
                  amilyen sugárzó nyiltsággal bevallotta, hogy táncosnő. Mert Vomecsni úr tudatában
                  úgy éltek ezideig a táncosnők, mint akiknek minden okuk megvan rá, hogy titkolják
                  ebbéli mivoltukat. S ez a táncosnő amellett csupa szín és forma volt. Pikáns
                  arcocskájából finom és csábító nőiesség sugárzott. Alakja izgatóan telt és mégis
                  nyulánk volt s Vomecsni úr, aki igazán nem volt szakember ezen a téren, nem is
                  tudta, hova nézzen. Amikor kiderült, hogy a hölgy üzleti ügyben s éppen Párkányi
                  igazgató ajánlására jött ide, akkor Vomecsni úr minden aggálya eltűnt s szinte
                  örülni kezdett. Leültette a hölgyet s így szólt hozzá:</p>
               <p>- Nagyon jól volna, ha elmondaná, miről van szó s hacsak lehetséges, segítségére
                  leszünk.</p>
               <p>A hölgy elmosolyodott s mosolygás közben egyenesen Vomecsni úrra nézett, akit ez a
                  pillantás felperzselt, mint egy ágymelegítő, vagy egy forró tea. A hölgy
                  bepuderezte az orrát, amely olyan kicsiny volt, hogy úgyszólván alig fért el rajta
                  puder. S akkor azt mondta:</p>
               <p>- Tanácsot szeretnék kérni. Ugyanis örököltem egy telket s úgyszólván ez minden
                  vagyonom. Ha meg tudná mondani, mit tegyek...</p>
               <p>Vomecsni úr azt mondta erre:</p>
               <p>- Természetesen meg tudom mondani, csakhogy az a kérdés, mit ér a telek. Ez pedig
                  attól függ, hol van és mekkora. Vannak-e közművek az uccában. Érdemes-e most
                  eladni, vagy pedig emelkedő értéke van...</p>
               <p>A hölgy erre megmondta, hol a telek s Vomecsni úr mondott egy hozzávetőleges
                  összeget. Erre a hölgy kijelentette, hogy tulajdonképpen nem szeretné eladni a
                  telket.</p>
               <p>- Jobb is, ha nem adja el, mert többet fog érni, - vélte Vomecsni úr. Igen, de a
                  hölgynek pénzre van szüksége s pénzt csak a telekért kaphatna, amit viszont nem
                  akar eladni. Talán kaphatna rá kölcsönt, de akkor viszont megterhelné a telket s
                  nehezebb eladni...</p>
               <p>- Bonyolult dolog ez, - sóhajtott a hölgy s megengedte Vomecsni úrnak, hogy a
                  keresztnevén szólítsa. Vomecsni úr örült ennek az engedélynek, de egyelőre nem
                  mert élni vele. Megállapították, hogy egy napon fel fogja keresni a hölgyet a
                  lakásán s majd ott alaposan átbeszélik a dolgot.</p>
               <p>- Kérem, tekintse meghívásnak s majd megtelefónozom, mikor jőjjön. Az ilyesmit nem
                  lehet elsietni. Át kell gondolnunk a dolgot.</p>
               <p>Vomecsni úr megigérte, hogy a maga részéről átgondolta. S amikor a hölgy elment,
                  azon kapta rajta magát, hogy folyton ezt a dolgot gondolja át - de nem annyira a
                  telek ügyét, mint magát a találkozást, amely egyenesen csodálatos volt. Vomecsni
                  úr lényét feldúlta ez a látomásszerű nő, akit Lindának hívtak s a legpompásabb
                  nők közül való volt. Éjjel, az ágyában fekve maga előtt látta s másnap az
                  irodájában még mindig érezte a parfőmjének vérlázító emlékét. Egész napon át várta
                  a hölgy telefonhívását, de az nem jött. S másnap már idegesen várta s harmadnap
                  lemondott róla, hogy valaha is viszontlássa. Utóvégre csak félreértés lehetett ez.
                  Linda eladta a telkét s róla megfeledkezett. Viszont ha eladta, minek is hívná meg
                  őt?!... És talán nem is adta el, hiszen ennek a nőnek bárki ad szívesen kölcsönt.
                  És Vomecsni úr rémülten fedezte fel magában annak a gondolatnak a veszedelmes
                  csíráját, hogy - bár tőle kért volna! De hiszen ez valóban veszedelmes állapot! A
                  végén még tényleg ad neki! Elhatározta, hogy ezt a gondolatot kiűzi magából s
                  egyáltalán igyekszik elfelejteni a nőt, amint hogy az is elfeledkezett már
                  róla.</p>
               <p>Csakhogy ekkor történt az, hogy Linda felhívta őt telefónon s megkérte, hogy este
                  látogassa meg. A címét is megtudta. És ma este Vomecsni úr már nem volt szabad!
                  Megígérte Máriának, hogy vele tölti az estét.</p>
               <p>Kénytelen volt megmagyarázni a dolgot Lindának, abban a tudatban, hogy élete első
                  és egyetlen nagy Alkalmát szalasztja el. S valóban, a hölgy hangján mintha
                  bizonyos csalódottságot érzett volna. Megmondta neki, hogy a Duna étteremben lesz
                  az unokahúgával s talán ez nem tart olyan sokáig... Csakhogy Linda fáradt volt s
                  ma korán akart lefeküdni. De nem baj, mondotta, majd máskor. S letette a
                  kagylót.</p>
               <p>Vomecsni úr ezek szerint kétségbeesett belső ellenállással ment el az unokahúgával
                  megbeszélt randevura. Nála volt az ötezer pengő, amit a vacsora végén át kellett
                  adnia. S azért ült ott, hogy boldoggá tegye ezt a lányt, akihez nem volt egy
                  önkéntelen szava sem; s aki megakadályozta abban, hogy elmenjen Linda
                  lakására.</p>
               <p>- Miért vagy ilyen hallgatag? - kérdezte Mária fátyolosan és mégis csillogó
                  szemeivel, de Vomecsni úr csak legyintett s arra gondolt, hogy talán most már más
                  tanácsadó ült Linda lakásán, e gyönyörű és nagyon barátságos hölgy ingerlő
                  közelségében. S a legtöbb, amit e pillanatban Máriáért tehetett, az volt, hogy nem
                  felelt neki.</p>
               <p>- Olyan boldog vagyok ma, - mondta a lány - s szeretnék sokáig fennmaradni hogy
                  egyszer alaposan kimulassuk magunkat... Jó?</p>
               <p>Ezek a szavak csengtek Vomecsni úr fülében, amikor a telefonhoz hívták s kissé
                  bizonytalan érzéssel bár, de sietve ment a telefonhoz.</p>
               
         </div>
         <div type="chapter">
            <head>
               TIZENKILENCEDIK FEJEZET</head><p>amelyben Linda megejti Vomecsni
                  urat, aki idegen pénzhez nyul
            </p>
               <milestone n="1" unit="startSubChapter"/>
               <p rend="head">1.</p>
               <p>Bűn is kétféle van. Ha Vomecsni úr zsebében a saját tízezresei lettek volna - mert
                  voltak neki a bankban, - akkor talán ellenállt volna a kisértésnek. Ez voltaképpen
                  csak árnyalat, de jellemző árnyalat, mert az következik belőle, hogy az ember
                  könnyebben könnyelműsködik a más pénzéből, mint a sajátjából.</p>
               <p>Persze, Vomecsni úr az alább vázolt mámoros pillanatokban is csak arra gondolt,
                  hogy majd megfizeti, illetve pótolja a pénzt a sajátjából, a saját pénzéből, amely
                  a bankban van... Csakhogy más erre gondolni és megint más megtenni ezt. S azt se
                  tudhatta Vomecsni úr, milyen helyrehozhatatlan szerencsétlenség származik ebből a
                  gesztusából.</p>
               <p>De ne előzzük meg az előzményeket. Vomecsni urat tehát a telefonhoz hívták.
                  Vomecsni úr a telefónhoz ment. Megismerte Linda hangját. Valóban ő volt. S arra
                  kérte Vomecsni urat, jőjjön azonnal hozzá, hagyjon ott mindent, mert nagyon,
                  nagyon ideges; ugyanis sorsdöntő problémái vannak, amelyeket csak egy férfi tudna
                  kellőképpen megoldani. S neki az az érzése, hogy Vomecsni úr az a férfi, aki erre
                  különösképpen alkalmas.</p>
               <p>Vomecsni úr kellemetlen harapófogóban volt. Mária éppen az imént jelentette ki,
                  hogy ma sokáig fenn akar maradni. Nem mondhatta tehát neki: menjünk máris haza.
                  Azt se mondhatta, hogy: várjál itt meg, és visszajövök. Mert, akármilyen laikus
                  volt a nőket illetően, mégis az volt az érzése, hogy nem fog visszajönni.</p>
               <p>Igy hát a leggyávább megoldást választotta: megszökött s otthagyta Máriát a
                  terített asztal mellett, a zsúfolt étteremben. - Bizonyosan van nála pénz, -
                  gondolta Vomecsni - hogy kifizesse a kettőnk számláját is.</p>
               <p>Kalapját fejébe nyomta s beült egy taxiba. Ha Üreghy Ödön látta volna, amint
                  Vomecsni Oszkár beül egy taxiba, máris megalapozottnak tartotta volna gyanuját.
                  Vomecsni csak akkor ül taxiba, ha előzőleg már sikkasztott. De ez azért nem lett
                  volna elég bizonyíték egy olyan világban, ahol a lélektan másodrendű szerepet
                  játszik. Üreghy Ödönnek szilárdabb bizonyíték kellett s hamarosan meg is
                  kapta...</p>
               <p>Egy nagy házban volt kis lakása Lindának; a lakás kicsiny volt, de modern és
                  csinos. A hölgy maga ugyancsak modern volt és csinos; és egyáltalában nem látszott
                  idegesnek. Ellenkezőleg, minden elképzelést felülmuló módon fiatal és sugárzó szép
                  volt. Csupa rikitó szín és mégis csupa harmónia! Csak egy buta és rossz nő lehet
                  annyira megtévesztően jó és szép, mint ez volt. A lakásban senki se volt rajta
                  kívül s maga ez a tény felforralta Vomecsni vérét. Linda sajátkezűleg vette le
                  róla a kabátját s akasztotta egy csillogó fémfogasra. Mindez olyan volt, mint egy
                  álom.</p>
               <p>Linda ezután leültette egy rekamié szélére e nekilátott a feketekávéfőzésnek.
                  Amikor Vomecsni úr a tárgyra akart térni, a sorsdöntő problémára, - Linda
                  kijelentette:</p>
               <p>- Ez most ráér. Már az a tény is megnyugtató, hogy maga itt van.</p>
               <p>Az a tény, hogy Vomecsni ott volt, a valóságban senkit se nyugtatott meg, talán
                  legkevésbé éppen Lindát. De Vomecsni úr is belső aggodalommal gondolt Máriára, aki
                  az étteremben ül és vár. És Mária is aggalommal gondolt Vomecsnire, aki még mindig
                  nem tért vissza a telefonfülkéből, holott már kétszer érdeklődött utána a
                  pincérnél. S ha Üreghy Ödön tudott róla, hogy leghűbb igazgatója most ennél a
                  hölgynél ül egy rekamié szélén, akkor ő is aggodalommal gondolhatott arra a sok
                  pénzre, ami Vomecsni úr kezén megfordult eddig.</p>
               <p>Csakhogy a nagyfényű, színes csillár alatt nyoma se volt mindezen aggodalomnak.
                  Lindából csak szépség és jókedv sugárzott, - még akkor is, amikor egymás mellett
                  itták a feketét a rekamién. Mert Linda leült Vomecsni úr mellé, a halványkék
                  selyempongyolában, amely karját és vállait csupaszon hagyta. Ott feketéztek egymás
                  mellett s Vomecsni úr úgy érezte magát, mintha beteg lenne, anélkül azonban, hogy
                  bármilyen fájdalmat érzett volna... Csak a bőre lángolt s a szemei körül feszült a
                  bőr; és egyszerűen kihagyott az agya. Igy hát folyton a hölgy beszélt és
                  előadásából kibontakozott, hogy családi okokból szüksége lenne párezer pengőre -
                  az öccse ugyanis kártyázott s holnap délig ki kell fizetnie az adósságát, különben
                  nagy baj történik vele. Most már Linda szívesen eladná a telket; de már nincs rá
                  idő. Persze, kaphatna pénzt olyan férfiaktól, akik kivánnak is érte valamit.
                  Ezekkel azonban nem áll szóba: inkább ő is meghal, mint az öccse. - Ugyanakkor
                  közelebb símult Vomecsni úrhoz s szemei megteltek könnyel.</p>
               <p>Szegény Vomecsni Oszkár nem sejtette, hogy ez a kelepce, amelyet saját főnökei
                  állítottak... Ha pénzt ad a nőnek, akkor kétségtelenül sikkasztott, ha azt
                  egyelőre nem is lehet kimutatni. Ebben az esetben pedig kockázatos dolog lenne
                  meghagyni eddigi poziciójában... S Vomecsni úr nem is sejtette, hogy ez a nő
                  Üreghy Ödönék zsoldjában áll. Mit értett Vomecsni Oszkár a nőkhöz! Akiknek
                  gyakorlatuk van ebben, azok se értenek többet. Neki még az se tűnt fel, hogy Linda
                  e sorsdöntő pillanatban is olyan nyugodt és jókedvű s olyan aprólékos gonddal
                  figyel a pongyolája esésére s más efféle külsőségekre... S mielőtt Vomecsni úr
                  megtörhette volna a hallgatást, Linda felugrott s ringó léptekkel végigment a
                  szobán:</p>
               <p>- Nem, nem kell gondolkoznia ezen. Lehet, hogy jobb így.</p>
               <p>S egy pohár konyakot töltött magának a bárszekrény előtt állva. Vomecsni úr halk
                  sóhajjal bámulta a remek vonalú testet, amelyet inkább kiemelt, mint takart a kék
                  selyem. S a következő pillanatban ez a test valóságos párduc-ugrással a Vomecsni
                  úr ölében termett s ez a szőke fejecske Vomecsni Oszkár fejének dőlt s a kék
                  szemekből Vomecsni Oszkár nyakába folyt a könny.</p>
               <p>- Nyugodjon meg, nyugodjon meg, - hebegte Vomecsni Oszkár - lehet ezen segíteni,
                  ne veszítse el a fejét.</p>
               <p>Arcát perzselte a lány lehellete s halántékán érezte a lágyan omló fürtöket...
                  mindez először történt meg Vomecsni úr életében s olyan izgalmas volt, hogy, ha
                  nem először történik meg, akkor is magával ragadta volna.</p>
               <p>- Ötezer pengő elég? - kérdezte rekedten s be se várva a választ, letett a lány
                  mellé egy bankjegyköteget. S bizonytalanul nyulkálva jobbkezével, mintegy le
                  akarta törölni a lány könyeit.</p>
               <p>A lány kitűnő stílusérzékkel rendelkezett, bár ez ebben az esetben nem volt
                  fontos. Nem nyult a pénzhez, amely ott hevert mellettük, míg a lány átölelte
                  Vomecsni úr nyakát s megbújt az ölében, s jobbkeze végigsimította a széles és
                  húsos hátat.</p>
               

            <milestone n="2" unit="startSubChapter"/>
               <p rend="head">2.</p>
               <p>Hajnalodott, amikor Vomecsni úr magához tért kábulatából, - s bár felébredtek
                  kétségei és talán lelkiismeretfurdalásai is - mégsem mondhatnók, hogy boldogtalan
                  volt. Ellenkezően: talán még sohasem érezte ennyire férfinek magát. Férfi-volta
                  eddig inkább csak hatósági ügyekben nyilvánult meg, - mint adat.</p>
               <p>Lindát nem látta sehol, de nem is akart vele találkozni. Az ablakon át látta a
                  Rózsadomb nyugati oldalát s felette halványkék csíkot az égen. A szobában
                  félhomály volt s a levegőben parfőm, konyak és forró sóhajok nyoma keveredett.
                  Vomecsni úr tőle tellően rendbehozta magát a sötétben s kiosont... Gondolt arra,
                  hogy meg kellene keresnie a lányt s valamit mondania neki, de nem tudta, hol van
                  s nem tudta, mit mondhatna tulajdonképpen.</p>
               <p>A sötét lépcsőházban tolvajként osont le. Mindez olyan szokatlan volt, hogy
                  Vomecsni Oszkár nem ismert magára. Torkát reszelte az izgalom, - pedig fáradt és
                  álmos volt s alig várta, hogy hazatérjen.</p>
               <p>Az ötezer pengőre gondolt, amit pótolnia kell a sajátjából, mert hiszen Üreghy
                  Zoltántól kapta, hogy megajándékozza vele Máriát. S Máriát nem ajándékozta meg
                  vele, hanem Lindának adta. Mária pedig ki tudja, meddig várt ott, az étteremben!
                  Mindezt holnap rendbe lehet hozni, de Linda talán nem várt volna holnapig... Jobb,
                  hogy így történt, gondolta Vomecsni úr - ennek meg kellett történnie, meg volt
                  írva a végzet könyvében.</p>
               <p>A történtek után azonban már nem volt szíve taxiba ülni, hanem gyalog indult
                  hazafelé. Átment a hídon, anélkül azonban, hogy a jeges és tiszta hajnalban
                  gyönyörködött volna, - inkább azon tépelődött, mit gondolhat róla Linda. Nem, nem
                  a hálára gondol, hiszen az természetes, - de vajjon tetszett-e neki, mint férfi?
                  Ebből a szempontból nem tudta, kihez hasonlítsa önmagát. Az élet eliramlik s az
                  ember igazán nem szeretett senkit. Ehhez hasonló közhelyek suhantak át egyre
                  Vomecsni tudatán mintegy azt a tételt bizonyítva, hogy a közönséges és rossz
                  ember giccsessé válik, ha átszellemül.</p>
               <p>Igy jutott el a sötét és szürke uccákba, amelyek egyikében lakott. S az ólomszínű
                  és gázszagú udvarban megállt, hogy kifújja magát s hirtelen kihúzta a derekát,
                  mint egy hatalmas és diadalmas férfi. Nem sok hiányzott ahhoz, hogy
                  mosolyogjon.</p>
               <p>Amikor végre ágyában feküdt s először életében volt alkalma ebben az ágyban
                  kalandos élményekről elmélkedni - maga előtt látta a lányt, amint ledobta magáról
                  a pongyolát s tele torokból nevetett; s ez a gondolat csak azért nem tette
                  boldoggá, mert az éjszaka annyi konyakot ivott, hogy voltaképpen inkább csak
                  sejtette, mi történt s most az ágya, ez a régi és józan ágy szép lassan, körben
                  megfordult vele...</p>
               
         </div>
         <div type="chapter">
            <head>
               HUSZADIK FEJEZET</head><p>amelyben Mária tűkön ül, majd rózsákon
                  alszik</p>
            <milestone n="1" unit="startSubChapter"/>
               <p rend="head">1.</p>
               <p>Mária tűkön ült. Mit is képzelhetett volna, amikor nagybátyja egyszerűen eltünt,
                  mintha csak elrabolták volna. Valóban idegesítő helyzet volt. A számlájuk legalább
                  harminc pengőt tett ki s Mária táskájában legfeljebb két pengő negyven fillér s
                  egy-két kisszakasz akadt. A dolog érthetetlen és nyugtalanító volt s az előkelő
                  közönség egyetlen tagja sem sejthette, miért ül ez a csinos és szépszemű lány
                  olyan hosszú ideje egyedül. A pincérek azonban sanda pillantásokat vetettek
                  feléje, időnkint összesúgtak. A kilátások egyre rosszabbodtak. Vomecsnivel valami
                  baj történt, vagy pedig hirtelen megőrült. Akármennyi hálával is tartozott neki
                  most már, azt Mária mégis inkább el tudta képzelni, hogy valami baja esett, mint
                  hogy megbolondult volna. Az ilyen józan és általában rosszkedvű emberek ritkán
                  bolondulnak meg, az bizonyos. Ki gondolhatott volna arra, ami a valóságban
                  történt...?! Mária a legkevésbé. Hiszen ő nem volt annyira tapasztalt, hogy
                  olyasmit el tudjon képzelni, - de annál már felvilágosultabb volt, semmint hogy
                  Vomecsni Oszkárt ne tartotta volna képtelennek ilyen természetű botlásokra. Némely
                  ember már úgy születik, hogy róla rosszat és semmi jót nem lehet feltételezni. S
                  mégis az ilyen emberek viszik legmesszebbre.</p>
               <p>Már fél egy elmúlt, amikor Mária először intett a kezével, hogy odahívja a
                  fizetőpincért. Mit volt mit tenni: a főpincér talán megérti majd, hogy ami
                  történt, arról senki se tehet. De a főpincér nem vette észre ezt a karmozdulatot s
                  Mária megkönnyebbülve vette észre, hogy nem vette észre. Mégis csak kínos volt,
                  bár nem valószínű, hogy rendőrt hívna... S Mária nem viselt ékszert, amit zálogban
                  hagyhatott volna. A környező asztaloknál idegen emberek ültek érzéketlen
                  arccal...</p>
               <p>Egy órakor mégis el kellett szánnia magát, mert már az is furcsa volt, hogy ebben
                  az időpontban még mindig egyedül ült itt... Valószínűleg azt hiszik róla, hogy a
                  férfi, akivel idejött, egyszerűen itthagyta. Ez a gondolat elszorította a torkát s
                  amikor a főpincér hivatalos arccal megállt mellette, egy szó nem sok, annyi sem
                  jött ki a száján.</p>
               <p>- Mégis, mi tetszik, - sürgette a főúr. S Mária hideg pillantással utasította
                  vissza ezt a hangot.</p>
               <p>- Kérem, nem tudom, mi történt a nagybátyámmal. A telefónhoz hívták s azóta nem
                  jött vissza. Én már nem várhatok tovább s szeretném, ha a számlánkat ráérnék
                  holnap kifizetni.</p>
               <p>A főúr gúnyos mosollyal nézett le rá.</p>
               <p>- Nagybácsi! - mondta biráló hangon. - Holnap! Esetleg pénzbeszedőt küldjünk,
                  nem?</p>
               <p>- Nekem mindegy, hogy kit küldenek, - mondta Mária - a címem ez...</p>
               <p>- Sok szép esetem volt már, - kezdte mesélő hangon a főpincér, az asztalra
                  támaszkodva, ami magában véve is kellemetlen volt - például egyszer a
                  Schulteisz-kávéházban bejött egy apa a gyermekével s egy-egy reggelit kértek.
                  Reggeli után az apa megkérdezte tőlem, merre van egy jó borbély. Utbaigazítottam s
                  mielőtt elment, megkért, hogy adjak újságokat a kisfiának, amíg ő visszajön. Soha
                  többé nem jött vissza. Dél felé megkérdeztem a kisfiút, mi van az apukával? Azt
                  felelte: - Nem apukám. - Hát? - kérdeztem én meglepetten. - Kint az uccán
                  megállított és azt kérdezte tőlem, hogy akarok-e egy jó reggelit.</p>
               <p>Mária villámló szemekkel nézett a főpincérre:</p>
               <p>- Miért mondta ezt el nekem? - kérdezte elcsukló hangon.</p>
               <p>- Csak úgy, - felelte a főpincér és tovább támaszkodott.</p>
               <p>- Fazekas Máriának hívnak és a cimem...</p>
               <p>- Engem Krumbirn Mátyásnak hívnak, - szakította félbe a főpincér - és a Kukutyin
                  uccában lakom. Egyébként pedig, ha nem fizeti ki a számláját, akkor rendőrt
                  hívok.</p>
               <p>- De ezt nem teheti meg velem, - mondta Mária s már könnyekkel volt tele a szeme.
                  Ez igazán borzasztó helyzet s mit fognak mondani azok, aki ismerik őt s elolvassák
                  majd az újságokban! Szavakat keresett, de nem talált. S a főpincér kegyetlenül és
                  komisz, hideg mosollyal nézett rá. Mária úgy érezte, hogy megszakad a szíve a
                  szégyentől. A körülötte ülők már felfigyeltek s a főpincér olyan őrjítő módon
                  hangosan beszélt. Legalábbis Máriának úgy tünt! Igazán, itt nem volt kiút. S ha az
                  a csoda nem történik meg, ami ebben a percben megtörtént, akkor Mária talán
                  öngyilkos lett volna szégyenében.</p>
               <p>Amikor könnyben úszó szemeit felemelte, mintha segítséget várna ez idegen s rideg
                  világban: hirtelen nagyot ugrott a szíve. A szárnyas ajtóban megjelent egy
                  fiatalember, aki... aki, ha máskor nem is, de most igazán maga volt a mesebeli
                  herceg. Üreghy Zoltán volt az, szürke kabátban, amelyet most húzott le róla a
                  ruhatáros...</p>
               <p>- Ott, ott - mondta Mária minden átmenet nélkül - szóljon kérem annak az úrnak
                  ott! Hívja ide!</p>
               <p>A főpincér megfordult s rosszallólag csóválta a fejét.</p>
               <p>- Üreghy úrnak? - kérdezte s mindjárt határozottan válaszolt is: - Nem!!! Ő régi
                  vendégünk s nem szereti, ha molesztálják.</p>
               <p>- De kérem, nem molesztálásról van szó! - mondta a lány, ereje végső
                  maradványaival. - Követelem, hogy szóljon neki és hívja ide!</p>
               <p>- Maga csak ne követeljen semmit, - szólt a főpincér s Üreghy Zoltán felé sietett.
                  De éppen az ellenkező irányba kalauzolta, egy üres asztalhoz. S amikor véletlenül
                  erre nézett, Mária felemelte a karját s hívó mozdulatot tett. Ez olyan meglepő
                  volt, hogy Zoltán megdermedve fogadta. S a pillanatnyi várakozást kihasználva, a
                  főpincér valamit súgott neki Máriáról - amit Zoltán csodálkozó arccal fogadott...
                  Azután odasietett és leült Mária mellé.</p>
               
            <milestone n="2" unit="startSubChapter"/>
               <p rend="head">2.</p>
               <p>- Egyedül van itt? - kérdezte s a lány bólintott.</p>
               <p>- A nagybátyámmal jöttem - mondta, izgalomtól remegő hangon - ő hívott meg ide
                  mert, mint mondotta, valamit át akart adni nekem. De nem adott át semmit, hanem
                  már vacsora közben a telefonhoz hívták s azóta nem jött vissza.</p>
               <p>Ezután Mária elmondta, milyen kellemetlen helyzetben volt, pénz híjján - s hogyan
                  beszélt vele a főpincér. S végül bevallotta, hogy ezúttal igazán szerencsés
                  találkozásnak tartja még ő is ezt...</p>
               <p>- Az még nem bizonyos - felelte a fiatalember; s a lány kérdő arcába nézve, így
                  folytatta:</p>
               <p>- A főpincér azt mondta nekem, hogy maga keres valakit, aki kifizesse a
                  számláját... Nem egészen így mondta, de meg akarom kímélni a pontosabb
                  kifejezésektől. Már most képzelje el, milyen kínos lenne, ha én most elülnék innen
                  s azt mondanám a főúrnak, hogy engem nem érdekel a dolog. Akkor igazán az volna a
                  látszat, hogy maga egy ismeretlen emberrel akarta kiváltani magát... Nem?</p>
               <p>Mária nem tudott felelni. Szép szemeit ismét elöntötte a könny s a torka
                  összeszorult.</p>
               <p>- Ezt csak azért mondom, - felelte a fiatalember - mert maga is épp elég
                  kegyetlenül bánt el velem s mert most ki akarom használni a helyzetemet. Én
                  megbízom magában s kölcsönadok magának annyi pénzt, amennyit akar, de
                  természetesen csak holnapig. Ezzel szemben azt kívánom, hogy hazakísérhessem
                  magát, egészen a szobájába, ahol is tíz percig ülhessek, mert ennyi időre van
                  szükségem ahhoz, hogy zavartalanul elmondhassam, zavartalanul és félbeszakítás
                  nélkül mindazt, amit el akarok mondani és el kell mondanom...</p>
               <p>Mária lesütötte a szemeit. Igazán nem tudta, mit tegyen.</p>
               <p>- A főbérlőnőm... - dadogta. Csakhogy Zoltán legyintett:</p>
               <p>- Maga megbízik bennem s a főbérlőnő megbízik magában. Nem lesz semmi baj. De ha
                  nemet mond, akkor baj lesz.</p>
               <p>- Zsaroló! - felelte Mária - most keresztülláttam magán. - Elfogadom a
                  feltételét.</p>
               <p>A fiatalember arcán ekkor jelent meg ezuttal először az a megszokott mosoly,
                  amellyel a világot és főleg ezt a lányt szokta nézni, még álmában is... Odaintette
                  a főpincért:</p>
               <p>- Álljon csak ide, izé... mit mondott, hogy hívják?</p>
               <p>- Elek, - mondta a főpincér mosolyogva. Hiszen Üreghy úr nagyon jól tudja, hogy
                  hívják őt...</p>
               <p>- Nem, nem, maga valami Krumbirn Mátyást mondott, ha jól vagyok értesülve. És,
                  amint hallom, szemtelenül viselkedett az unokahúgommal, akit én kísérek haza a
                  nagybátyám helyett, aki viszont nem jól érezte magát és hazament.</p>
               <p>A főpincér arca elsötétült:</p>
               <p>- Miért nem mondta a hölgy, hogy Üreghy úr rokona?!</p>
               <p>Zoltán ordítani kezdett, szabályosan ordítani. Azért ordított, hogy a terem
                  meghallja:</p>
               <p>- Itt nem arról van szó, hogy mit miért nem mondott a húgom, hanem hogy mit miért
                  mondott maga? És ha nem volna rokonom, akkor már szemtelenkedhetik vele? Mi?</p>
               <p>A főpincérnek számtalan jó oka volt rá, hogy hallgasson. De ekkor Üreghy Zoltán
                  hangja hirtelen elhalkult:</p>
               <p>- Itt van száz pengő, ha végighúzza a nyelvét a padlón ott, ahol a húgom
                  rálépett.</p>
               <p>S mielőtt Mária beavatkozhatott volna, a főpincér így felelt:</p>
               <p>- Százötvenért megcsinálom.</p>
               <p>S megcsinálta.</p>
               

            <milestone n="4" unit="startSubChapter"/>
               <p rend="head">3.</p>
               <p>Kint beültek a kocsiba, amely halkan surrant a hórakások között. Egészen a lány
                  lakásáig egyikük se szólt egy szót sem. Pedig jó tíz perc volt, amíg odaértek, S
                  akkor, amikor Zoltán már kiugrott a kocsiból, a lány meg se moccant még s így
                  szólt:</p>
               <p>- Maga most tetszeleg magának a megmentő szerepében. De ha nem tudták volna
                  magáról, hogy gazdag ember, ugyanúgy beszéltek volna magával, mint ahogy velem. S
                  ha rólam úgy tudták volna, hogy milliomos vagyok, akkor velem is úgy bántak volna,
                  ahogy magával. Ne gondolja, hogy a maga egyénisége fegyverezte le azt az
                  embert...</p>
               <p>- A lényeg az, hogy valami lefegyverezte. S ha alkudni akar velem, ki kell
                  jelentenem, hogy mindent erre az egy lapra tettem fel és ragaszkodom a
                  feltételemhez.</p>
               <p>Mária kiszállt a kocsiból és azt mondta:</p>
               <p>- Istenem, mit fog szólni a házfelügyelő?</p>
               <p>- A házfelügyelő is megbízik bennünk, - felelte a fiatalember.</p>
               <p>Pedig a házfelügyelő arca nem olyan volt, mint aki megbízik bennük. De ekkor már -
                  a lány félelmében ugyan, míg Zoltán a várakozás hevében - mindketten olyan
                  lelkiállapotban voltak, hogy egyáltalán nem érdekelte őket a házfelügyelő.
                  Felsiettek a kivilágított lépcsőházban s Mária elővette a kulcsait. Kinyitotta az
                  előszobaajtót s aztán előrement a szobájába, amely balra nyílott onnan.
                  Felcsavarta a villanyt s Zoltán kéretlenül utánament.</p>
               <p>A szekrény tetején két tyúk ült s álmosan pislogva néztek le rájuk.</p>
               <p>- Mi ez? - kérdezte Zoltán - a kapitoliumi ludak szellemi örökösei talán?</p>
               <p>- Lehet, - felelte Mária a lehető legfagyosabb arccal - de foglaljon helyet s
                  essünk túl a mondókáján. Nem fogom félbeszakítani.</p>
               <p>- Köszönöm, - felelte a fiatalember s minden átmenet nélkül letérdelt a lány elé,
                  aki rémülten nézett le rá.</p>
               <p>A fiatalember rögtön felkelt.</p>
               <p>- Nem bírom, - mondta. - Ugy néz rám, mint egy tömeggyilkosra. Miért fél annyira
                  tőlem? - kérdezte.</p>
               <p>A lány elmosolyodott.</p>
               <p>- Nem tud rájönni?</p>
               <p>- Nem, - felelte a fiatalember. - Hiszen tudom, hogy reménytelen minden és hogy ki
                  nem állhat. De ezt csak tudom és nem érzem. Valahol azt olvastam, hogy egészen
                  egyoldalú egy nagy szerelem sohasem lehet, mert ez a mesék birodalmába tartozik.
                  Az ilyen, szokatlan erejű érzelmek bizonyos mértékig kölcsönösek szoktak lenni,
                  minthogy törvényszerűek. Dehát az én esetem nyilván kivétel.</p>
               <p>- Nem, - felelte Mária ekkor, mint egy égi szózat - nem kivétel.</p>
               <p>A fiatalember nem akarta elhinni, hogy jól hall, hogy azt hallja, amit a lány
                  mondott s hogy a lány azt mondta, amit ő hallott. Hiszen ez azt jelentené...</p>
               <p>- De ha nem kivétel...</p>
               <p>- Igen, - mondta a lány - miért nem tudott rájönni, hogy én azért félek magától,
                  mert én is...</p>
               <p>- Nem! - kiáltott a fiatalember.</p>
               <p>- De, - felelte a lány - és ne kiabáljon.</p>
               <p>- Nem kiabálok, - felelte a fiatalember, - de ez nem lehet igaz.</p>
               <p>- De igaz. Csakhogy, amíg teljesen szegény voltam, addig féltem magától, mert nem
                  akartam feladni a függetlenségemet, az erkölcsi függetlenséget gondolom. Most
                  azonban már van annyi pénzem, amennyi ahhoz kell, hogy magával szemben ne érezzem
                  hátrányban magam: mert mindent meg tudok fizetni, ami nekem kell.</p>
               <p>- Kivéve a ma esti vacsorát, - mondta Zoltán.</p>
               <p>- Kivéve azt; csakhogy ez nem az én hibám és szerencsétlen véletlen volt. De most
                  már menjen.</p>
               <p>A fiatalember elbámészkodott.</p>
               <p>- Milyen szép itt magánál, - mondta.</p>
               <p>- Menjen, - kérte Mária.</p>
               <p>- Csak nem kívánja tőlem azt, hogy most elmenjek?! Hiszen már az állatkínzást is
                  büntetik. Most el kell mondanom magának, hogy mennyire szeretem magát.</p>
               <p>- Tudom.</p>
               <p>- Fogalma sincs róla. El sem tudja képzelni, mert nincs olyan mérték, amellyel az
                  én szerelmem mérhető volna, az én szerelmem maga iránt. Minden idegszálam érzi
                  azt a vonzást, amit maga gyakorol rá, valószínűleg öntudatlanul. Ha az ég
                  meghallgat engem s valaha egymásé leszünk, akkor az egész csak egy napig fog
                  tartani, mert másnap megbolondulok a boldogságtól. Maga nem?</p>
               <p>- Én nem, - felelte a lány komolyan - mert én nem akarom, hogy egy napig
                  tartson.</p>
               <p>Ekkor a fiatalember fogta a kalapját és távozni készült. Senki sem állíthatja,
                  hogy a világ bármely pontján jobban érezte magát, mint éppen itt - és mégis el
                  akart menni előbb, - mert attól félt, hogy a lány visszavonja a vallomását...</p>
               <p>- Megengedi, hogy holnap délután négykor eljöjjek magáért? - kérdezte komoran,
                  mint az az ember, aki birtokba vette a Boldogságot s most leroskad a felelősség s
                  e féltett kincs súlya alatt.</p>
               <p>- Megengedem, - felelte a lány sugárzó szemekkel, a szoba közepén; s most, hogy
                  ezt mondta, immár nem volt semmi kétség a dolog végleges és komoly volta felől,
                  mert hiszen eddig nem engedett meg semmit.</p>
               
           
            <milestone n="4" unit="startSubChapter"/>
               <p rend="head">4.</p>
               <p>Zoltán beült tehát a kocsijába s csak egy őrült festő tudná lerögzíteni azokat a
                  vonalakat, amelyeket ez a kocsi a következő néhány óra alatt leírt. Mert Zoltán
                  visszament a Duna-étterembe s pertut ivott a főpincérrel, mintegy annak jeléül,
                  hogy ünnepélyesen kibékült a világgal. Két cigányt a Ferenc József-híd alatt
                  kapott rajta azon, hogy egy bőgőt s egy cimbalmot cipelnek gyalog. Zoltán nem
                  látta be, hogy miért kell az ilyesmit gyalog cipelni s ezért felszólította a
                  cigányokat, hogy üljenek be a kocsijába, majd ő elszállítja a hangszereket.
                  Azonban sem ő a hangszerekkel, sem a cigányok a kocsival nem mentek semmire s
                  ezért az egyik cigány, aki rendkívül gyakorlatias gondolkodással dicsekedhetett,
                  azt ajánlotta:</p>
               <p>- Állítsuk vissza ázs eredeti állapotot uram és ágyon nekink hús pengőt.</p>
               <p>Igy aztán késő reggel volt már, amikor Dávid, az inasa, megtalálta Üreghy Zoltánt,
                  amint éppen hólabdaháborút játszott az iskolába igyekvő gyermekekkel; de bizony
                  csak alulmaradt. S a nyitott Packardban egy uccaseprő aludt részegen, jobbjában
                  két szál virágot szorongatva, amit Üreghy Zoltántól kapott.</p>
               
            </div>
         <div type="chapter">
            <head>
               HUSZONEGYEDIK FEJEZET</head><p> amelyben felháborító dolgok
                  történnek</p>
            <milestone n="1" unit="startSubChapter"/>
               <p rend="head">1.</p>
               <p>Üreghy Ödön elnöklete alatt még három komor és sötétruhás úr tartózkodott az
                  elnöki szobában. Az utasítás már kiment, hogy hívják ide Vomecsni urat. Őt várták
                  e pillanatban. S Vomecsni úrra sohasem kellett sokáig várni. Megjelent most is, a
                  szokott kockás munkaruhájában, könyökvédővel s aktákkal a hóna alatt.
                  Arckifejezése is olyan volt, amilyent az ember elvárhatott tőle.</p>
               <p>Üreghy Ödön rendkívül hideg hangon mondta neki:</p>
               <p>- Tegye le az aktákat uram.</p>
               <p>Olyan volt ez a felszólítás, mintha megfosztották volna Vomecsni urat a
                  vállrojtjától s kitüntetéseitől... Letette az aktákat s bár nem tudta, miről van
                  szó, bizonyos rossz előérzet lepte meg.</p>
               <p>- Feltételezem, hogy megtakarítunk minden felesleges tárgyalást, - mondta Üreghy
                  Ödön - ha felajánlunk önnek egy évi végkielégítést és futni hagyjuk? Természetesen
                  a teljes beismerés fejében.</p>
               <p>Vomecsni úr rábámult szeretett elnökére. Egy pillanatig arra gondolt, hogy talán
                  elkerülte a figyelmét a vállalat alapszabályainak valami olyan pontja, amely
                  szerint főtisztviselőnek nem szabad szerelmi funkciókat végezni... De azután
                  elhessegette ezt a gondolatot, mert itt van az orra előtt Neumann igazgató úr,
                  akiről köztudomású, hogy...</p>
               <p>- Nem felel? - kérdezte Üreghy Ödön türelmetlenül.</p>
               <p>- Nem! - felelte Vomecsni elszántan. Mit is felelhetett volna. - Ugylátszik,
                  valami félreértés történt.</p>
               <p>Az urak összenéztek. Konok bűnös! Ezt előbb meg kell törni!</p>
               <p>- Nos, Vomecsni úr, a vállalat bizalma megrendült önben, ez a tényállás. És ön
                  tudja, hogy ilyesmiben nagyon kényesek vagyunk. Ön valószínűleg sikkasztott ha nem
                  is tudtuk eleddig megállapítani, hogy mennyi a hiány.</p>
               <p>- Ez őrültség, - mondta Vomecsni úr rekedt hangon - én nem sikkasztottam és aki
                  ezt állítja, az hazudik.</p>
               <p>Üreghy Ödön elővett egy papirost.</p>
               <p>- Ön Fazekas Máriának ötvenezer pengőt ajándékozott. Bizonyos Linda nevű
                  táncosnőnek pedig ötezer pengőt.</p>
               <p>- Honnan tudja? - kérdezte Vomecsni.</p>
               <p>- Tőle, - felelte az elnök. - A mi megbizottunk volt.</p>
               <p>Vomecsni úr lehajtotta a fejét. Most valóban olyan volt, mint a megtört bűnös. De
                  azután eszébe jutott, hogy ezek az emberek itt választ várnak.</p>
               <p>- A sajátomból adtam - felelte szárazon, - és ehhez senkinek semmi köze.</p>
               <p>- Azt hiszem, téved, Vomecsni úr - emelte fel a hangját Üreghy Ödön - mert mi,
                  akik mindvégig kételkedtünk az ön bűnösségében, megvizsgáltattuk a bankbetétjét
                  és azt érintetlennek találtuk. Ön tehát elajándékozott ötvenezer pengőt anélkül,
                  hogy a saját pénzéhez hozzányúlt volna. Ez a tény, elég ahhoz a mi számunkra, hogy
                  önt ne hagyjuk meg a bizalmi állásban, amelyet eddig elfoglalt.</p>
               <p>Üreghy Ödön csengetett s a belépő altiszthez fordult:</p>
               <p>- Kéretem Fazekas kisasszonyt.</p>
               <p>Mária határozott, de szomorú arccal lépett a szobába. Ekkor már visszaadta az
                  ötvenezer pengős betétkönyvet - Üreghy Ödönnek. Akitől, a feltevés szerint,
                  Vomecsni sikkasztotta.</p>
               <p>- Sajnos, - mondta Üreghy Ödön, - a feltevésünk beigazolódott. Vomecsni úr azt
                  állítja, hogy a sajátjából adott pénzt önnek, holott a saját pénzéhez hozzá se
                  nyúlt.</p>
               <p>- Kérem, - mondta Mária szilárdan - én nem tudom, mi értelme van ennek a
                  szembesítésnek. Én visszaadtam önnek azt a pénzt, amit a nagybátyámtól kaptam és
                  remélem, hogy önök enyhén fogják elbírálni a tettét, hiszen nem fordította
                  nemtelen célra a pénzt, amely meg is térült.</p>
               <p>Ekkor Vomecsni elkékült arccal mondta:</p>
               <p>- Mi térült meg? Mi jut eszükbe sikkasztásról beszélni! Csak nem adtad az elnök
                  úrnak a betétkönyvedet?</p>
               <p>- De igen, - felelte a lány - természetesen azonnal odaadtam, amint megtudtam,
                  hogy mi a helyzet.</p>
               <p>- A helyzet az, - kiáltott Vomecsni - ha éppen tudni akarják, hogy Üreghy Zoltán
                  pénze az az ötvenezer pengő!</p>
               <p>- Hogyan? - kérdezte az elnök s a többi urak, Mária ellenben elfehéredett.</p>
               <p>- Igen, - mondta Vomecsni - az ön unokaöccse szerelmes az én unokahúgomba, ha
                  éppen tudni akarja, csakhogy az én unokahúgom hallani sem akart róla és a
                  pénzéről. És ekkor én adtam neki pénzt, mert tőlem elfogadta, hogy ne legyen
                  annyira szegény s hogy ne válassza el olyan nagy távolság az ön unokaöccsétől. Ez
                  a helyzet, én csak semleges személy voltam, aki szívességből vállaltam ezt a
                  szerepet...</p>
               <p>Most mindannyian a fiatal hölgyre néztek, aki falfehér arccal állt ott s egy kis,
                  összegyúrt zsebkendőt emelt a homlokához. De ez a mozdulat bizonytalan volt s a
                  hölgy a következő pillanatban sarkonfordult és kimert.</p>
               <p>E pénzemberek talán meg sem érthették, mi ment most végbe a fiatal lány lelkében,
                  aki azt hitte, hogy felemelkedett a férfihez, akit szeretett s meg kellett tudnia,
                  hogy épp az ellenkezője történt: akaratán és tudtán kívül még melyebbre
                  süllyedt... Mégis átéreztek valamit ebből s ezért volt az, hogy egy ideig mindenki
                  maga elé meredt s a parkettát nézte. Vomecsnit rázta meg legkevésbé ez a fordulat,
                  mert ő szinte felvidult, amikor azt kérdezte az uraktól:</p>
               <p>- Nos, remélem, belátják, hogy csunya sértéseket kellett szenvednem, holott csak
                  amolyan szerelmi postás voltam a fiatalok között...</p>
               <p>- Elég különös szerelmi posta volt, Vomecsni úr - mondta Üreghy Ödön - s mi
                  továbbra is kitartunk amellett, hogy végkielégítjük önt...</p>
               <p>Most Vomecsni arca lett fehér. Ez már sok volt!</p>
               <p>- Miért? - kérdezte rekedten.</p>
               <p>- Azért, - felelte a vezérigazgató - mert nem tudom elképzelni, hogy az unokaöcsém
                  bízta volna meg azzal is, hogy egy Linda nevű táncosnőnek ötezer pengőt
                  adjon...</p>
               
         </div>
         <div type="chapter">
            <head>
      HUSZONKETTEDIK FEJEZET</head><p> amelyben semmi sem jön rendbe
            </p>
            <milestone n="1" unit="startSubChapter"/>
               <p rend="head">1.</p>
               <p>A gyümölcsfák virágzottak: mintha a tavaszi szél fehér habot fútt volna a
                  domboldalakra. Vastag, ragacsos rügyek gyűltek a gesztenyefákon s az orgonák
                  vesszein. A borpincék előtt öreg parasztok dolgoztak. Cservár felett három nagy,
                  fehér felhő-gömb himbálózott; de a dombtetőn álló templom fehér tornya szédítő
                  vonalban emelkedett a végtelen, kék csillogásba. Az árok szélén pásztorgyerek ült
                  füvet rágva. Csuporháthy teljhatalmat kapott s újjászületve tevékenykedett az
                  átszervezett tehenészetben. Üreghy Ödön senkit se bocsájtott el a szolgálatból.
                  Azzal a tervvel foglalkozott, hogy végképp leköltözik a birtokra. Dehát ez csak
                  terv volt. Lelke mélyén egész télen váltakozó eredménnyel folyt a harc a bank és a
                  birtok között. Jövedelmei szempontjából ma már szinte közömbös volt, hogy a bank
                  aktív hivatást, vagy csak passzív érdekeltséget jelent-e a számára. Üreghy
                  gazdagsága már nem volt folyamat, csak állapot. Sokan irigyelték, de ő
                  kétségbeesett, mert rajtakapta magát, hogy unja az ügyeit, a közgazdaságot, az
                  építkezést és a tőzsdét. Az őzek fehér fenekéről álmodott s egészen elragadta a
                  vadászszenvedély. Mindez nem volt más, mint eddigi élete egyoldalúságának
                  reakciója. A pénzzel is könnyedébben bánt...</p>
               <p>Márciusban három hetet töltött a birtokon Üreghy Ödön s aztán felutazott idősebb
                  Üreghy temetésére. Az öregúr hirtelen halt meg, minden szenvedés nélkül. Inasának
                  vallomása szerint utolsó szavai ezek voltak:</p>
               <p>- Ödön ne adja el a lágymányosi telkeket.</p>
               <p>Ödön meghatottsággal gondolt apjának éber szellemére, mindazonáltal tisztában volt
                  vele, hogy őrültség lenne megtartani a lágymányosi telkeket. Az öregúr régivágású
                  optimista volt; hitt abban, hogy háború lesz.</p>
               <p>A temetés komoly és dús elegánciája is sok emberben kelthetett irigységet azok
                  között, akik éppen akkor a farkasréti temető körül őgyelegtek. A pénzügyi és
                  társadalmi előkelőségek egész sora jelent meg, Üreghy Ödönre való tekintettel.
                  Üreghy ritka, szőkés haját szétzilálta a tavaszi szél. A gazdag ember ott állt a
                  nyitott sír szélén s a néhány kopott és reménykedő, távoli rokonra bámult, akinek
                  arcán konvencionális kegyelet tükröződött.</p>
               <p>Üreghy nem bánta volna, ha megszabadul az ügyvitel fáradalmaitól. Három ügyvéd
                  dolgozott a terv kivitelének lehetőségein. Most már idősebb Üreghynek se kellett
                  volna megmagyaráznia, hogy mi indítja e példátlan lépésre. Vajjon megértheti-e
                  valaki egyáltalán? Nincs más aktivitás ez életben, mint az üzleti? Általában az a
                  vélemény, hogy nincs.</p>
               <p>Üreghy rájött arra, hogy a gazdag ember boldogsága viszonylagos. Csakhogy
                  ugyanakkor azt se felejtette el, hogy a szegény ember mindenkor készen áll arra,
                  hogy a maga viszonylagos boldogtalanságát odaadja a gazdag ember viszonylagos
                  boldogságáért. Üreghy Ödön nem szándékozott tehát egy fillérről se lemondani. Nem
                  revideálta korábbi életét: annak egyetlen tévedését kivéve. Tévedés volt azt
                  hinni, hogy Nizza, vagy Scheveningen a pihenő és a felfrissülés! Ha az ember
                  pihenni akar, akkor ne emelkedjék még feljebb. Néha az egyszerűbb élet édesebb.
                  Negyvenhét éves volt s túlságosan kiegyensúlyozott.</p>
               <p>Pesti lakásában úgyszólván már csak mint vendég jelent meg néha. Vásárolt egy
                  fehér sportkocsit s azt maga vezette. Télen, a hosszú cservári estéken, néhány
                  könyvet is elolvasott. Ezeket unokaöccsétől kapta, - aki már azzal a folyamattal
                  született, amely Üreghy Ödön lelkében most kezdődött csupán. Éppolyan érthető
                  folyamat ez, mint amilyen érthető, ha egy szegény ember megérett a
                  gazdagságra.</p>
               <p>S Üreghy Ödön e korai tavaszban behódolt Kovács Alajosnak, aki mindenáron át
                  akarta formálni a lelkét s aki példaképpen állította elé unokaöccsét. - Nézze csak
                  ezt a fiatalembert, aki most boldogtalanul jár-kel a városban s naponta részegen
                  viszik haza, mert a lány hallani sem akar róla! - így szólt Kovács úr - hát nem
                  irigyli, maga, akinek semmi ilyen láz és ilyen boldogtalanság és ilyen remény és
                  lehetőség nem volt az életében? - S ilyenkor Üreghy Ödön úgy érezte, hogy valóban
                  irigyli Zoltánt.</p>
               <p>Különösen az tetszett neki Kovácsban, ami az utolsó napon történt, mielőtt az író
                  leköltözött, szokása szerint, a tavaszi őzbaklesre.</p>
               
            <milestone n="2" unit="startSubChapter"/>
      
               <p rend="head">2.</p>
               <p>A legnagyobb kárt nem Vomecsninek okozta Kovács, árulkodásával... Mert Mester
                  Tódor hamarjában megtudta, miért szűnik meg a közvetett támogatás Üreghy Ödön
                  részéről. Ő, aki hitt a dolgok végzetszerűségében s abban, hogy éppen az ő
                  akciója: maga a végzet, - nem türhette el, hogy egy ilyen ember, mint ez a fecsegő
                  Kovács, bármitől is megfoszthassa a mozgalmat. Nem csak a pénzről van itt szó, -
                  vallotta - hanem a lehetőségét se szabad tűrni ilyesminek. S Kovács, akit nem
                  figyelmeztetett senki úgy, ahogyan ő figyelmeztette Üreghy Ödönt, - Kovács a
                  Veszély felé rohant vakon.</p>
               <p>A világ ment tovább a maga útján s az intrikák és szerelmek, csalódások és
                  várakozások apró állomásai elsuhantak az időben. Vomecsni vadul, de
                  eredménytelenül küzdött az elégtételért, amely kijárt neki; Mária pedig
                  elvesztette kapcsolatát a valósággal, mint az az ember, aki kétezer méter magasból
                  lezuhan s bár sértetlenül mászik ki a gép roncsai alól, mégsem tud megszabadulni
                  attól az érzéstől, hogy voltaképpen meghalt. A zálogházi kollégák tapintatosak
                  voltak, dehát mégis mindenki tudott mindent, - a mai világban! - s a legtöbbet
                  sajnos éppen Mária tudta önmagáról...</p>
               <p>Ezen a napon Kovács úr elfeledkezett már egykori feleségéről, a szép Fáth Marianne
                  színésznőről s elfeledkezett Mester Tódorról is, aki tovább haladt mozgalma élén,
                  mindig pontosan olyan sebességgel, amilyen sebességet a mozgalom megengedett. De,
                  szerinte mindez törvényszerűség volt s így bármi történt, abból le lehetett
                  vezetni a mozgalom igazát. Programja nem volt, de ez nem is fontos. Az emberek
                  kénytelenek megbírálni minden programmot s az emberek nem bírálni szeretnek, hanem
                  utánozni és engedelmeskedni, ami egyébként majdnem ugyanaz.</p>
               <p>Este volt már s a tabáni kertek alatt haladt csendes örömben Kovács úr, - annak
                  örült, hogy másnap ismét Cservárott lesz, a fák és bokrok és állatok által
                  kilehelt levegőt szívhatja, amely, csodálatosképpen sokkal tisztább és
                  kellemesebb, mint az emberek által kilehelt levegő. De a következő pillanatban
                  éles ütést érzett a homlokán s amikor hirtelen megfordult, három magas
                  fiatalembert látott, akik mind a Mester Tódor jelvényét viselték s botokat emeltek
                  felé. Sötét volt és nem látta jól az arcukat. Meg se mukkant, mert nem tudott
                  volna mit mondani nekik. S azok se szóltak semmit. Tudták, hogy ezt az ügyet
                  szavak nélkül kell elintézni. Az ütések egymás után zuhogtak Kovács úr vállán és
                  fején. El is esett közben s ekkor a fiatalemberek elfutottak. A egész inkább
                  szégyenletes volt s Kovács úr önmagát szégyenlette, nem pedig azokat. A földön
                  fekve, érezte a hideg sarat a tenyere alatt s a sós vért a nyelve alatt. Szinte
                  véletlenül nézett felfelé s a feje felett éppen az Esticsillag ragyogott. Ez a
                  csillag mintha azt mondta volna neki: kelj fel és menj tovább. Csakhogy Kovács úr
                  nem az az ember, aki ilyen esetben felkel és tovább megy... Nem, ő fekve maradt,
                  hogy a többi csillagok is lássák, mi történt vele; mert Kovács úr csak egy szegény
                  író volt, de eddig még nem emelt rá kezet senki.</p>
               <p>Amikor már fázni kezdett, akkor feltápászkodott mégis és elindult, kissé
                  görnyedten, az uccán lefelé. Tudta, hogy nem tehet semmit és ebbe bele kellett
                  nyugodnia. Mégis úgy ment előre, mintha tele lett volna bosszúállással, holott
                  maga sem tudta tulajdonképpen, hogy mivel van tele.</p>
               <p>- Az én érveim - gondolta, - szellemi és erkölcsi érvek voltak s Mester Tódor
                  ellenérvei ezek, amelyeknek nyomát most a fejemen viselem. És mégis neki van
                  igaza, mert az ember nem aszerint felel, ahogy kérdezik, hanem a saját
                  nyelvén.</p>
               <p>És így állított be, hónapok után először, a Fáth Marianne lakására, - aki egy
                  ideig a felesége volt. S megmutatta magát neki. - Látod, - mondta - ez a te
                  barátod, akinek a politikai nézeteit támogatod, holott nem érted őket. Engem
                  azonban szerettél valamikor.</p>
               
            <milestone n="3" unit="startSubChapter"/>
               <p rend="head">3.</p>
               <p>Már fél tíz is elmúlt, amikor csengettek s a szobalány beengedte Mester Tódort,
                  aki egy budafoki gyűlésről jött s szomjas és zilált volt... De léptei keményen
                  döngtek a hall padlóján. S arcán a megszokott határozottsággal, amely nem fejezett
                  ki semmit, de mindenféle kifejezést pótolt, úgy lépett be Fáth Marianne
                  boudoirjába, mint aki otthonos ott.</p>
               <p>A következő pillanatban azonban éles ütést érzett a fején. S amint megfordult,
                  három fiatalembert látott maga körül, akik botot emeltek fölé, akik azonban nem
                  viseltek semmiféle jelvényt. S akik közül az egyik, akinek tapaszok éktelenkedtek
                  az arcán, azzal az erővel és meggyőződéssel vágta fejbe Mester Tódort, hogy ez az
                  ütés voltaképen a Szellem diadala a Test felett; mert végeredményben a puszta húst
                  csak önmagával lehet megfenyíteni.</p>
               
            <milestone n="4" unit="startSubChapter"/>
               <p rend="head">4.</p>
               <p>Ez volt az, ami Üreghy Ödönnek annyira tetszett. Mert Kovács úr működésében és
                  érveléseiben ez volt az első, amit teljesen meg tudott érteni. Mindazok az
                  emberek, akiket ismert, - a szerelmes Zoltán s a büszke Fazekas Mária, a
                  gyermetegen kövér Csuporháthy s a határozott Mester Tódor, mind, mind vakon
                  cselekvő és hasznos, vagy kártékony emberek voltak; de ez a Kovács pusztán egy
                  öntudat volt, se hasznos, se kártékony nem lehetett, hanem egyszerűen haszontalan
                  volt. Míg a többiek, s maga Üreghy Ödön is, valamilyen álláspontot fejeztek ki
                  minden rezdülésükkel, addig Kovács nem tudott mást kifejezni, mint önmagát. S csak
                  a bosszúnak ez a vigyorgó aktusa volt végre emberi benne, hogy az ember
                  veleérezhetett, anélkül, hogy megértette volna.</p>
               <p>S ettől kezdve együtt töltötték a nyarakat, a szegény költő s a gazdag bankár s
                  amióta megértették, hogy semmiképpen sem érthetik meg egymást, attól kezdve
                  nagyon jól megértették egymást. S elhatározták, hogy meghívják Zoltánt és Máriát a
                  birtokra, amely nagyon is nekikvaló hely, - mihelyt meg tudják egymást érteni,
                  ami, Kovács úr szerint már csak azért is elképzelhetetlen, mert hiszen
                  mindaketten lehetetlen helyzetben vannak: nem tudnak egymás nélkül élni, azonban
                  egymás nélkül élnek.</p>
               
         </div>
         <div type="chapter">
            <head>
               HUSZONHARMADIK FEJEZET</head><p>amelyben öngyilkossági szándék
                  fejleményeiről értesülünk</p>
            <milestone n="1" unit="startSubChapter"/>
               <p rend="head">1.</p>
               <p>Vomecsni egy siváran rendes lakásban lakott, amely tulajdonképpen éjszakai szállás
                  céljait szolgálta - mindaddig, amíg Vomecsni úr el nem veszítette az állását.
                  Attól kezdve hamarosan kiderült, hogy ez a lakás nem alkalmas hosszasabb
                  tartózkodásra, mert hiszen kétségbeejtően sivár és szürke és unalmas és vizes és
                  kilátástalan. S Vomecsni úr naphosszat járt-kelt a két szobában körül és a
                  homlokát dörzsölgette, anélkül, hogy tudta volna, miért teszi ezt. Háromízben
                  jelentkezett az elnöknél, de kétszer visszautasításban részesült, harmadszor pedig
                  közölték vele, hogy Cservárra utazott és az ügyekkel egyáltalán nem foglalkozik
                  ezidőszerint. Vomecsni odáig jutott, hogy megutálta az ilyen kifejezéseket, mint
                  pld. a hivatalos jellegű „ezidőszerint”. S megutált egyáltalán mindent, mert egész
                  egyénisége homlokegyenest ellentétben állt azzal, ami történt s főleg az ilyen
                  semmittevő életmóddal.</p>
               <p>Ugyanakkor Máriát a tevékenység bántotta s az a tudat, hogy nevetségessé vált a
                  férfi előtt, akinek értésére adta, hogy nem akarja többé látni.</p>
               <p>„De ne is tegyen újabb kísérleteket, mert ezzel engem, akinek nincs eszközöm a
                  védekezésre, az öngyilkosságba kerget!” - ezt írta neki akkor. Mindazok után, ami
                  történt, ez érthető is; és ez a fenyegetés alkalmas volt arra, hogy visszatartsa a
                  fiatalembert minden közeledéstől. De Mária, aki elképzelhetetlennek találta azt,
                  hogy valaha is rá tudjon nézni arra az emberre, ugyanakkor megértette azt is, hogy
                  magában véve nem elég a boldogsághoz az a tény, hogy egy fiatalember, akit valaha
                  szerettünk, nem közeledik hozzánk. Megnyugtató, hogy nem közeledik, de nem elég.
                  Talán, ha a halálhírét olvasná az ember, vagy azt, hogy tévedésből két késelő
                  suhanc levágta a füleit - ilyesmi talán boldoggá tehetné az embert ideig-óráig,
                  azok után, ami történt... Dehát ilyesmiről szó se volt és Mária túlságosan
                  belekóstolt a pénz tudatába és a boldogságba, ha csak rövid időre is; és most már
                  nem találta a helyét a régi életben. Ha lejjebb zuhant volna, vagy elutazhatott
                  volna, csak ugyanezt ne, tovább, ugyanúgy...! És Kucseráné meg volt győződve róla,
                  hogy akkor éjjel történt valami közte és a fiatalember között és hogy a
                  fiatalember ezért hagyta el Máriát, mert a fiatalemberek általában ezért szokták
                  otthagyni a lányokat és ezért nem szabad semmit megengedni addig, amíg nincs itt
                  az ideje! Ilyeneket hittek Máriáról, aki a tulajdon önérzetének áldozata!</p>
               <p>Néha találkozott Vomecsnivel. Nem tettek egymásnak szemrehányást, mert a közös
                  balsors valami kevéssel közelebb hozta őket egymáshoz. De ezen az estén valósággal
                  feldulva ment el Vomecsni lakására s ott egyenesen azt mondta neki:</p>
               <p>- Éreztem, hogy itthon talállak. Nézd, én meggondoltam magamat. Igy nincs kedvem
                  élni és másképpen pedig nem lehet. Te sem kaphatod vissza azt, amit elvesztettél;
                  és ez nem élet így a te számodra sem. Én azért jöttem, hogy legyünk együtt
                  öngyilkosok.</p>
               <p>Vomecsni úr minden keserűsége ellenére is felnevetett. Rekedt és kellemetlen
                  nevetés volt, de mégis nevetés; ezt nem lehetett elkerülni, olyan különös gondolat
                  volt. Az ilyesmit csak újságban olvassa az ember, de nem is gondol arra, hogy néha
                  valóban megtörténhetik.</p>
               <p>- Hova gondolsz, - mordult a lányra - öngyilkosság! Még azt hinnék, hogy tényleg
                  van valami bűnöm, amit el akarok temetni magammal.</p>
               <p>- Nem érdekel, hogy mit hisznek, - felelt a lány szárazon - és ha nem érzed
                  fölöslegesnek magadat, akkor én megteszem magam és máshol.</p>
               <p>Vomecsni meghökkent és azt kérdezte:</p>
               <p>- Miért fortyansz fel mindjárt? Olyan ideges vagy. Annyira sürgős?</p>
               <p>- Természetesen, - felelte a lány - az ember nem gondolkodik ezen, mert akkor
                  meggondolja.</p>
               <p>- És nem akarod meggondolni inkább? - kérdezte a nagybácsi komolyan, mert most már
                  komolyan vette a dolgot. Látta a lány kisírt szemeit és az elszántságot
                  bennük.</p>
               <p>- Kinyitjuk a gázcsapot, - felelte a lány.</p>
               <p>Vomecsni lesütötte a szemeit.</p>
               <p>- Jó, jó, - mondta, - de aztán mit csinálunk?</p>
               <p>- Semmit, - felelte a lány, - várunk és imádkozunk.</p>
               <p>- Van benne valami, - felelte Vomecsni, aki már papucsban volt s most úgy érezte,
                  hogy megfojtja a gallér... De nem kellene búcsúleveleket írni?</p>
               <p>A lány szárazon rázta a fejét.</p>
               <p>- Nem, - mondta tompán - senki sincs, aki megérdemelné.</p>
               <p>- Már én is gondolkoztam ezen, - hazudta Vomecsni - s ha feltett szándékod...</p>
               <p>- Vagy veled, vagy nélküled, - mondta a lány. - S el kell határoznod magadat, mert
                  én már gondolkozni sem akarok. Minden perc meddő és fájdalmas és céltalan.</p>
               <p>Vomecsni úr időt akart nyerni s azon gondolkozott, hogy mivel kínálhatná meg a
                  vendégét. De aztán úgy vélte, hogy az időszerűtlen lenne. Igy szólt tehát
                  hozzá:</p>
               <p>- Helyezd magad kényelembe, amíg én kitárom az ajtókat és kinyitom a gázcsapot. S
                  igyál egy pohárka rumot, szíverősítőnek; más nincs itthon.</p>
               <p>Mária valóban megivott egy pohár rumot, de amikor Vomecsni azt akarta, hogy
                  feküdjön le az ágyba, akkor ellentmondott.</p>
               <p>- Miért? - kérdezte a nagybácsi - talán állva akarsz meghalni? - de a lány nem
                  felelt, csak összeszorított ajakkal állt ott, sápadtan és hallgatagon, mint aki
                  azt érzi, hogy mindent elmondott már az életben, amit el akart mondani s most csak
                  az örök hallgatás következhetik.</p>
               <p>Vomecsni kicsoszogott a konyhába s valóban kinyitotta a gázcsapot. Amikor
                  visszajött a szobába, részvéttel látta, hogy Mária mégis lefeküdt ruhástól az
                  ágyra s hangtalanul sír ott.</p>
               <p>- Megtörtént, - mondta Vomecsni komoran; de nem mondta meg, hogy a gázórát
                  elzárta. S ilyenformán a szoba hamarosan megtelt gázzal, de csak gázszag volt és
                  nem gáz. Ekkor ő is leült az asztal mellé és felhajtott egy pohárka rumot, de
                  cukorral, amit eltakart a lány elől. S lecsavarta a villanyt s úgy ült ott a
                  sötétben. Nagyon meglepődött, amikor egyszerre azt érezte, hogy valaki megcsókolja
                  az arcát, nyilván attól a kényszerítő érzéstől hajtva, hogy valakit egyáltalán
                  megcsókoljon. S akkor még hallotta, hogy lezuhan az ágyra és halkan sirdogál.
                  Később egyenletesen lélegzett már. Ekkor Vomecsni úr kiment a konyhába és
                  kiszellőztetett, majd ő is elaludt a karosszékben.</p>
               
            <milestone n="2" unit="startSubChapter"/>
               <p rend="head">2.</p>
               <p>Reggel, amikor felébredt, a lány még aludt. Szerette volna tudni, vajjon komolyan
                  felkészült-e a halálra, vagy pedig még elalvás előtt rájött, hogy valami hiba van
                  a gázömlés körül. De nem ért rá ezen töprengeni, mert a lány hamarosan felébred s
                  reggelit kell kapnia... Kiment hát az ajtó elé és beemelte a tejet. Azután kávét
                  főzött a gázon, amely erre a célra is alkalmas volt; s az elmúlt éjszakán
                  gondolkodott.</p>
               <p>Alig aludt fél órát a kényelmetlen karosszékben, s amikor a sötétben felébredt,
                  mindenféle különös gondolata támadt. Különös volt maga az a tény is, hogy valaki
                  szuszog a sötétben, az ő szobájában, valaki, aki nem ő. Eddig még mindig egyedül
                  aludt, még gyermekkorában is. S ami ott történt, Linda lakásán, az lehetett
                  rendkívüli és felejthetetlen, de nem volt olyan meggondolkoztató, mint az a tény,
                  hogy valaki itt szuszog és fészkelődik a szobában. Vomecsni úr arra gondolt, hogy,
                  ha megnősült volna, vagy ha valaki kitartóan és sok türelemmel szerette volna őt,
                  akkor most más ember lenne és más lenne az élete is. De miért szerették volna,
                  amikor sose volt szeretetreméltó; viszont miért lett volna szeretetreméltó, amikor
                  sohasem szerették? Rejtélyes dolgok ezek és csak az bizonyos, hogy Máriának
                  köszönheti a tragédiát is, ami vele történt, de azt a felfedezést is, amit az
                  éjszaka sötétjében tett: hogy az ember nem gép s a szív nem ostoba szerkezet,
                  amely egyformán dobog éveken át, hanem van valami abban, amit valamelyik költő
                  mondott, amire azonban már nem emlékezik...</p>
               <p>Amikor már az asztalon volt a két csésze párolgó kávé, Mária is kinyitotta a
                  szemeit s révetegen bámulta a kedélyes szorgalommal sürgölődő nagybátyja mozgását.
                  A következő pillanatban felugrott, feltépte az ajtót s kirohant a folyosóra. De
                  Vomecsni úr előbb ütődött a vaskorlátnak, mint a lány s nagy súlya és lendülete
                  csaknem kidöntötte azt. Elkapta Mária karját s visszavonszolta a szobába.</p>
               <p>- Mi történt? - kérdezte a lány, tágranyílt szemekkel. - Engedj el, mert úgysem
                  tudod örökké így szorítani a karomat és én...</p>
               <p>De Vomecsni úr még jobban szorította és rákiáltott:</p>
               <p>- Én vagyok az egyetlen élő rokonod és majd megmutatom neked, hogy nem fogod
                  magadat fiatalon tönkretenni egy fráter miatt! Igen, egy fráter miatt. Aki
                  becsapott téged és nevetségessé tett mindenki előtt...</p>
               <p>De Mária kiszakította a karját és villogó szemekkel felelte:</p>
               <p>- Ki mondja azt, hogy fráter és hogy becsapott engem?!</p>
               <p>- Én - felelte Vomecsni úr határozottan. S a lány rajtakapta magát és
                  elhallgatott. Arca megint felhőbe borult s ajka lebiggyedt. De Vomecsni úr ismét
                  megrántotta a karját és az asztalra mutatott:</p>
               <p>- Fogod meginni a kávét, vagy azt akarod, hogy anyai pofont mérjek le rád?</p>
               <p>Mária felnézett rá, mintegy csodálkozással, mert e szavakban valami felcsendült
                  abból, ami sohasem volt meg Vomecsni úrban s ami a legtöbb emberben nincs meg s
                  amit az ember mindig keres és vár, de sohasem gondol arra, hogy más is keresi és
                  várja; ami a bölcső felett cseng s a koporsó felett is, de hiányzik a diplomaták
                  aktatáskájából és a felelősségből és a politikából és az egész világból, kivéve az
                  egyszerű sziveket s azokat, akik szenvednek; s amit egyszerűen így hívtak
                  valamikor: szeretet. De most már sehogyan se hívják.</p>
               
         </div>
         <div type="chapter">
            <head>
               HUSZONNEGYEDIK FEJEZET</head><p>amelyben tavasz van
            </p>
            <milestone n="1" unit="startSubChapter"/>
               <p rend="head">1.</p>
               <p>Általában szabatosan fejezte ki magát, ezúttal azonban nem tudta, mit beszél.
                  Hetek óta hiába kereste a lányt, mert álmaiban sem találta meg s egész éjjel
                  ivott. S amikor az autóját ezuttal elhagyta valahol s gyalog bandukolt fel a
                  Sashegyre, amelyről páratlanul ízes és izgalmas illatok zúdultak a hajnali
                  csendben - mintegy végső tanulságként mondta:</p>
               <p>- Tavasz van, de nem nekem.</p>
               <p>Ez képtelenség volt, de Zoltán átérezte. Ez a csendes és szerény fiatalember,
                  akinek lénye végeredményben nem volt hasonlatos a gazdag emberekével, - mert
                  hiszen külön életet élt ő és a vagyona - ez a szerelmi balsikerétől felduzzadt
                  szívű részeg fiatalember talán csendesen, de kihívóan káromkodott a tavaszi
                  hajnalban, amelyet frissre mosott a hólé; káromkodott, bár figyelembevette azt a
                  szempontot is, hogy nem hallja senki.</p>
               <p>S most bent ült a fürdőkádban és énekelt. Krisztina néni benézett hozzá, de utána
                  rögtön visszavonult. Mert Zoltán frakkban, lakkcipőben és esernyővel lépett a
                  kádba s a nyitott zuhanyból meleg víz folyt rá állandóan. Énekelt, de ebben az
                  énekben több szomorúság volt, mint hamis hang, pedig úgyszólván csak hamis hang
                  volt benne.</p>
               <p>Később talán el is aludt, de megint felébredt. S egyszer azt álmodta, hogy Mária
                  benyitott hozzá s szárnyai voltak, amelyeket verdesett. Hogy ezt hogyan csinálta,
                  azt Zoltán nem volt képes megérteni.</p>
               <p>Tény azonban, hogy megint elaludt a kádban s megint felébredt. S amikor megint
                  felébredt, akkor valóban ott állt a fürdőszobában, a nyitott ajtóban Vomecsni
                  Oszkár és befelé rángatta Máriát a karjánál fogva. Ez a Vomecsni sápadt és
                  csapzott volt és mélyen ültek a szemei is. Ez a Mária pedig dühös és ugyancsak
                  sápadt volt és ugyancsak mélyen ültek a szemei. De legmélyebben ültek a Zoltán
                  szemei és mégis mélyebben ült maga Zoltán a kádban. S míg a belépő Vomecsni és
                  unokahúga körül a tragédiák ónos lehe imbolygott, ugyanakkor Zoltán valóban
                  nevetségesnek látszott a kádban. S ez talán hozzájárult ahhoz a történelmi
                  tényhez, hogy Mária kivette a kezét a nagybátyja kezeiből, de bár ilyenformán
                  szabaddá tette magát - mégse ment el, hanem ott maradt.</p>
               <p>- Maga részeg disznó - mondta Vomecsni - aki tönkretette az életemet. Vegye
                  tudomásul, hogy Mária majdnem rábeszélt, hogy legyek öngyilkos. Én azonban
                  elhoztam ide és követelem, hogy intézzék el egymással a dolgot, ahogy akarják, de
                  nekem adják vissza az erkölcsi intaktságomat, amelyet elvesztettem a maguk
                  átkozott históriája miatt.</p>
               <p>- Visszaadom az erkölcsi intaktságát, - felelte Zoltán a kádban - ha gondolja,
                  hogy nálam maradt. Mégis, körülbelül, hogy nézett ki?...</p>
               <p>Vomecsni elsápadt s felemelte az öklét:</p>
               <p>- Ha tudná, mi minden történt velem, nem így beszélne. Engem semmi sem kárpótolhat
                  azért, hogy elveszítettem az állásomat, még az állásom sem kárpótolhat ezért, mert
                  én már soha az nem leszek, aki voltam.</p>
               <p>- Örüljön neki! - felelt Zoltán, még mindig a kádból. S aztán a lányra nézett, aki
                  sápadtan és réveteg szemeivel szebb volt, mint valaha és szebb, mint bárki.</p>
               <p>- Mária - mondta a fiatalember - hallgass meg engem. Én külön szegény-szobát
                  rendezek be a villában, ha hozzámjössz - és te abban a szobában fogsz lakni, a
                  saját keresetedből. Minden nap felsúrolhatod az aszfaltot a ház előtt és ha valaki
                  csak egy darab kenyeret mer adni neked, akkor én azt felnégyeltetem. Az egész
                  város arról fog beszélni, hogy éheztetlek s hogyha egy régi kalapodat át akarod
                  alakíttatni, akkor előzőleg koldulni mégy a forgalmasabb uccákba. De mondd, hogy
                  az enyém leszel, mert különben nagybátyád sorsára jut mindenki, aki hozzáér ehhez
                  az ügyhöz; és mert végül minden pénzemet eldobálom és te fogsz eltartani engem.
                  Vagy a nagybátyád, ami még sokkal rosszabb, mert ha az én nagybátyám rehabilitálja
                  is a te nagybátyádat, akkor még rosszabb ember lesz, mint eddig volt.</p>
               <p>- Gondolja, hogy rehabilitál? - kérdezte Vomecsni rekedten. S a kádban ülő
                  fiatalember így felelt:</p>
               <p>- Bizonyos vagyok benne. Mert én felvilágosítottam nagybátyámat a történtekről s ő
                  most már csak engem hibáztat. S ez a legnagyobb dícséret, amit kaphatok.</p>
               <p>Ekkor Mária bizonytalan léptekkel közeledett a kádhoz s leült annak a peremére. Ez
                  nem járt veszéllyel, mert, mint említettem, Üreghy Zoltán kifogástalanul
                  öltözködött, még a fürdőkádban is.</p>
               <p>- Megengedi, hogy lecsavarjam a zuhanyt? - kérdezte a lány komolyan. S a
                  fiatalember megengedte. Akkor a lány alig észrevehetően megvonta vékony
                  vállait.</p>
               <p>- Hát nekem mindegy, - mondta, mintegy beleegyezésül s hogy ezt kimondta, éppolyan
                  boldog volt, mint Üreghy Zoltán, csakhogy rajta nem látszott meg ez; mert a
                  boldogság hölgyeken nem igen látszik meg a hetedik hónap előtt... S itt még minden
                  csak szétáramló gondolat, az idegek sajgása, a beteljesülés előérzete volt.</p>
               <p>Vomecsni úr ellenben megfordult s kiment a fürdőszobából, mert ez már őt nem
                  érdekelte. A nyitott ajtó mögött egy fiatalember kimászott a kádból s szemei
                  közben mereven a térnek egy pontjára szegeződtek. Ez az egy pont egy lány volt,
                  aki először rémülten hátrált s aztán boldogan közeledett s végül kézzel-lábbal
                  vonakodott folytatni egy csókot, amely mindkettőjüket megfulladással fenyegette.
                  Legvégül pedig megjelent az ajtóban Krisztina néni s ettől a pillanattól kezdve a
                  dolgok a társadalmi szabványok vágányán futottak tovább.</p>
               
            <milestone n="2" unit="startSubChapter"/>
               <p rend="head">2.</p>
               <p>Vomecsni úr pedig kiment az uccára, ahol sebes és sáros kis patakban rohant a hólé
                  s ahol kis szürke madarak ugráltak örömükben a kerítéseken. Vomecsni úr lassan
                  megnyugodott, de ugyanilyen mértékben vált rosszkedvűbbé az arca, mert az olyan
                  emberekhez tartozott, akik nem szeretik elárulni, ha valamivel elégedettek. Kivett
                  a zsebéből egy fényképet, amely Lindát ábrázolta, a táncosnőt, egyik legcsábítóbb
                  jelmezében: egy selyem sálban, amely éppenhogy körül éri a derekát... Vomecsni úr
                  eldobta e képet s az elmerült a sárban s a kis, rohanó hólépatakok se tudták
                  kiásni onnan.</p>
               <p>Eldobta a képet, mintha csak valamely bűnjel lett volna, amelynek már nincs
                  jelentősége többé.</p>
               <p>Harisnyái sárosak voltak s egészen a térdéig érezte a hideget. Az autóbusz éppen
                  mellette állt meg, de ő lement gyalog a hegyről, hogy csak egy szakaszt kelljen
                  váltania.</p>
               
         </div>
      </body>
	</text>
</TEI>