<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU05062" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aggyisten Biri!</title>
				<author>
					<persName>
						<surname>Gárdonyi</surname>
						<forename>Géza</forename>
					</persName>
					<date from="1863" to="1922">1863-1922</date>
					<idno type="VIAF">24643507</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">26299</measure>
				<measure unit="pages">74</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Aggyisten Biri!</title>
					<date>2007-07-25</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/05000/05062/"/>
					<respStmt>
						<resp>Original Electronic Edition</resp>
						<name>Pataki Miklósné</name>
						<name>Tőzsér Istvánné</name>
						<name>Varjú Mária</name>
						<name>Ollé Krisztián</name>
						<name>Kiss András</name>
					</respStmt>
				</bibl>
				<bibl type="printSource">
					<title>Aggyisten Biri!</title>
					<author>Gárdonyi Géza</author>
					<pubPlace>Budapest</pubPlace>
					<publisher>Dante</publisher>
					<date>1939</date>
					<ref target="http://mek.oszk.hu/05000/05062/"/>
				</bibl>
				<bibl type="firstEdition">
					<title>Aggyisten Biri!</title>
					<author>Gárdonyi Géza</author>
					<date>1916</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-21"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Nagy deszka-ház egy bányatelepen.</p>
				<p>Az amerikai hold beléje világol a szennyes tetőablakon által, - száznál is több
                    szűrre, subára. Szűrös és subás alvók. Földre hintett szalmán. Az idő hideges
                    még, pedig már künn a kertek alján virágzik a mandulafa.</p>
				<p>Hajnal felé egy hanyatt-fekten alvó megmozdul: mély lélekzet-szakadással mozdul
                    meg a vackán. Megnyitja a szemét, és a gerendákra bámul. Gerendák, szarufák,
                    hosszan csüggő poros pókháló-foszlányok, - mi a bámulni való azokon?</p>
				<p>Fiatal legény a bámuló megébredt. Bajusza is alig barnul még. A képe oly
                    színtelen, mintha három napig el volt volna ásva a földbe. Hát el is volt. Nem
                    három napig, hanem hét esztendeig. Hét esztendeje hogy bányamunkás. Ámbátor az
                    is lehet, hogy azért is halaványabb a többinél, mert a haja fekete és hosszan
                    simul az arcához. Fölemelkedik. Ül. És a két tenyerében lógatja a fejét.</p>
				<p>Álmodott az imént...</p>
				<p>Azt álmodta, hogy otthon van, és hogy az anyja koporsója mellett áll az udvaron.
                    Ünnepi ruha van rajta, és a kalapja a kezében. És senki más csak ő meg egy
                    leányka. Az udvar elején a pap fekete palástban. Meg a kántor. A szokott szürke
                    nadrág van a kántoron, a térdén-buggyos, és csizma. Mellettük két minisztráns
                    gyerek. Az egyiknél a tömjén-lóbáló, másiknál a szenteltvizes buzogány.</p>
				<p>A kántor nyaka megnyullad:</p>
				<p>Jézusomnak kegyelméből ím elértem végemet...</p>
				<p>A legénynek a mellét fájdalom szorítja el.</p>
				<p>De még annál a fájdalomnál is erősebb a csodálkozása, hogy azt a leánykát látja a
                    koporsó mellett. A leányka 8-10 éves. Ünnepi vállbodros ingujj van rajta, s
                    mellen átkötött virágos kékselyem nyakkendő. A kántor énekére a koporsóra
                    borul, és öleli a koporsót vékony karjaival.</p>
				<p>Ki az a leány? Neki nincs leánytestvére, csak öccse van. Az öccse... Mért nincs
                    ott az öccse is?</p>
				<p>A macska átfut a koporsó alatt. A minisztráns ájtatos kedvvel lóbálja a füstölőt.
                    A kántor másik oldalra vetett nyakkal énekli tovább:</p>
				<p>Amíg éltem e világban, benned bíztam Istenem...</p>
				<p>Ki az a leány?</p>
				<p>A leányka fölemeli az arcát, s a legényben elhűl a vér: a leányka Biri, Mácséknak
                    a leánya.</p>
				<p>Az!</p>
				<p>Mit keres az itt... azzal a fehérre szomorodott piros-alma képével, egymásnak
                    ágaskodó csúnya szemöldökével!...</p>
				<p>Az!</p>
				<p>És lám még ő, a rusnya béka, még ő csodálkozik: oly szigorúan fordul rá azzal a
                    nagy fekete szemével, mintha épp őneki nem volna jussa rá, hogy mellette álljon
                    a koporsónak.</p>
				<p>----------</p>
				<p>No bolond, kínos álom!</p>
				<p>Meg is ébredt reá.</p>
				<p>Fölült a vackán.</p>
				<p>Gondolkodott:</p>
				<p>- Anyám meghalt, bizonyosan meghalt. S tán épp ebben az órában halt meg. És tán
                    az öcsém is meghalt mán előbb: nincs aki anyámat elsirassa, - azt példázza az a
                    majom táncosa.</p>
				<p>Ködök ereszkedtek az elméjére, s forogtak sötéten, lomhán, gyászosan. Hallani
                    vélte a csendítést, amint az anyjáért csendítenek, s a vékonyan síró harangszó
                    átszáll a falun, át a réten, szőlőhegyen. A szomszéd falun is. Tengeren
                    is...</p>
				<p>- Nem, a tengeren nem száll át.</p>
				<p>Az apjára tekintett. Mellette feküdt az apja, s csak a füle vöröslött ki a
                    subából. Felköltötte volna, de eszébe ötlött, hogy az öregek ittak tegnap.
                    Zöldcsütörtök estéje volt tegnap: a nagypéntek bányában is ünnep. Ünnep előtt
                    mindig isznak az öregek.</p>
				<p>De talán nem is igaz, hogy az anyja meghalt? Halottal álmodni, csak essőt
                    jelent.</p>
				<p>Visszahanyatlott a vackára, s a másik oldalára fordult.</p>
				<p>Azonban nem bírt elaludni.</p>
				<p>A leánykára gondolt, akire gyűlölettel villant az emlékezése. S egyszerre maga
                    előtt látta a falut: a nádtetős házakat, középen a magasra nyúló rozsdás-fedelű
                    tornyot, tyúkos-ludas utcát, istálószagú udvarokat, leveletlen akácfákat,
                    hanyatló karfájú hidat a Pogányfordító-árkon, a faluvégen.</p>
				<p>S egyszerre mintha otthon volna s nem is volna felnőtt legény, hanem csak
                    tizenkét éves gyerek: nagy-csizmás, foltos-bekecsű gyerek. A hóna alatt
                    iskolás-tarisznya, a fején kopottszőrű süveg.</p>
				<p>A falu sáros. A nádtetők március első melegében párálnak. Út még az alvégen nincs
                    is taposva. Aki arra jár, csak nagy ügyeskedésekkel, meg-megakadásokkal járhat
                    a kerítések mellett.</p>
				<p>Soha annyi dolga a csizmadiának nem volt. Ő is hozzá igyekezik, hogy az apja
                    csizmáján megvarrassa a feslést.</p>
				<p>- Tíz fillérnél többet ne ígérj! - rágta a fülébe az anyja. Ha huszat kér, mondd,
                    hogy tavaly se vót több tíznél, pedig tavaly két helyen varrt rajta.</p>
				<p>Egyúttal egy taligakeréknyi tálat is bízott reá. A szomszédban Salánkyéknál
                    hevert az a tál farsang óta, de hogy Salánkyné beteg, őnekik izent át:</p>
				<p>- Elvihetné tán Palika, ha bemegy a faluba.</p>
				<p>No igyekezik is Pali a csizmával meg a nagy cseréptállal, igyekezik a tavaszi
                    sárban.</p>
				<p>S ím ahogy előrepillant egyet, egy sárgaszoknyás leánykát lát vagy száz
                    lépésnyire maga előtt.</p>
				<p>Sárgaszoknyás leányka van a faluban több is, és csakúgy csizmában járnak, csakúgy
                    át van kötve rajtok egy rojtos szélű pamut-nagykendő. A kosár se valami különös
                    a lányka karján, - mégis rögtön megismeri:</p>
				<p>Biri ő, Mács Biri!</p>
				<p>S egyszerre vadütő kedv lobog át az erein.</p>
				<p>Birit ő verni szokta, vagy legalább is megtaszítani, megrúgni, vagy meghajigálni,
                    vagy a haját megrántani, ha senki sincs közel. Viszont Birinek a bátyja, a
                    tizennégy éves Lukács, őt szokta ütni, rúgni, taszítani, ha megszoríthatja
                    valahol. Egyszer igen megcsépelte.</p>
				<p>Az ellenségeskedés még az öregapákról való. Mindenki békében él a faluban, csak
                    Mácsék és Kelesséék nem köszöntik egymást. Néma harag az öregekben, csupán a
                    gyermekek torzsalkodnak.</p>
				<p>Birike gyanutlanul lépked a sáros gyalogúton. Lépked hol lábujjhegyen, hol
                    sarkon. Helyenkint megáll, s utána kettőt-hármat szökken. Kő áll ki olyan
                    helyen a sárból. Depersze ritkásan, nagyok lábához mérten. Másutt csak a kihajló
                    licium-sövény segítkezik a sárban-járón. Birike is belekapaszkodik Kajtárék háza
                    előtt a sövény üstökébe, és oldalaslag járja a német táncot, - járja egynehány
                    méternyire. Megint másutt csak öt-hat lábnyomdék kereklik apró szigetenkint az
                    agyagos barna sárban. Valami elszánt csizmának a nyomdoka lehetett az első: a
                    többi már abba hágdosott.</p>
				<p>Birike megint ugrál, mint a pipiske.</p>
				<p>Az út gondja úgy elfoglalja hogy nem is tekint hátra. Hej pedig... gonosz
                    igyekezettel sandalog, és szökdécsel a fiú utána a leánykának. Neki semmi se a
                    köveken-szökellés, a sövénybe-kapaszkodás, a lábnyomdékok megtáncolása.
                    Hátra-hátra tekint: látja-e majd valaki ha utóléri a leányt? Az udvarokba is
                    bepillant: ki hallja, ha netán sikít a leány? S közben azon is tűnődik: mi van a
                    kosarában?</p>
				<p>Birike megint kapaszkodik a sövénybe, Oroszlán takácsékéba.</p>
				<p>Asszonyi hang szól ki onnan:</p>
				<p>- Hova te csepp? Elveszel ebben a nagy sárban!</p>
				<p>- Kántorné tésasszonyomho, - csiripeli a leányka - kacsatojást viszek neki.</p>
				<p>- Vigyázz: el ne törjön.</p>
				<p>- Széna közt van. Dicsérjük Jézust.</p>
				<p>- Mindörökké kedves.</p>
				<p>A fiú meglassúdik: itt nem tanácsos sárba ugrasztania a leányt. Azonban Móróczék
                    házánál kutya csahol ki a kerítésen, s a leány visszatekint reá, - meglátja a
                    nagy kutyát is.</p>
				<p>Látszik rajta, hogy megdöbben. Jaj: át nem térhet az út másik felére. Jaj:
                    Döméékhez se húzódhatik be, mert ott is kutya van, - kis, fehér, metszettfarkú
                    kutya, és vicsorgón ugató. A kutyák nem szokták bántani a nőket, sem a kicsiket,
                    sem a nagyokat, de Döméék kutyája nem igen különböztet. Harapni ugyan nem harap,
                    de csahol: és hátha csak egyszercsak mégis harap? Jaj!</p>
				<p>S Birike ijedten ugrál a sárban.</p>
				<p>Bábonyiék előtt egy hosszú palló hever a habarékban. Ott kissé vápás az út,
                    odagyűlt a sárlé. A csizmák ott megmerülnének, és a világforgalom ott merőben
                    megakadna, ha ki nem tették volna Bábonyiék a négyméteres hosszú deszkát.</p>
				<p>Birikének most minden reménysége az a deszka. Ha arra eljut, végigfut rajta mint
                    a nyúl, s amíg a fiú odaér, ő addiglan megútazza a sarat mind Kaponyáékig, akik
                    szerető sógorok.</p>
				<p>Közben szorongó szívvel gondol arra is, hogy a fiúnak hosszabb a lába: bizonyos,
                    hogy a haját kapja el, a gonosz, mint a multkor. És sietése közben hátrakap és
                    előre rántja az alig arasznyi vékonyka fonadékot.</p>
				<p>Node hálistennek: itt már a palló.</p>
				<p>A palló okos elhelyezéssel nyúlik végig a sárnak temérdekjén, sőt már száraz is a
                    két vége. Hogy a nap reá süt, - a két vége fölhajlik.</p>
				<p>Biri ráugrik, s fut, mint a nyúl.</p>
				<p>Azonban, hogy a végére ér, hallja már mögötte a fiú csizmájának gonoszgyors
                    dobogását.</p>
				<p>A pallón túl sajnos még híg a sár, és se nyomdok nincs benn, se kő: megint
                    ippaszkodj-kapaszkodj a szúrós sövénybe. Jaj!...</p>
				<p>És sovány kis keze ijedten ragaszkodik a licium csupasz hajladékaiba.</p>
				<p>Két méternyire se haladt a pallótól, mikorra már a fiú a palló vége felé
                    dobog.</p>
				<p>Biri elbocsátja a sövényt és beletop a sárba.</p>
				<p>A fiú meg hopp: felugrik a palló felhajló végén, és... a híg sár hosszú
                    lövelletben feccsen Biri után...</p>
				<p>A szép sárga szoknya!...</p>
				<p>- Oh hogy az Isten!... rivakodik meg Biri.</p>
				<p>És felkap egy csomó híg sarat. Szembe pöndörül.</p>
				<p>- Hozzám merd csapni! - fenyegetődzik a fiú - hozzám merd csapni!...</p>
				<p>- Oh hogy az Isten...</p>
				<p>- Itt hempergetlek meg, ahol legmélyebb!...</p>
				<p>A leány még egy percig meredten néz, aztán elveti a sarat, és rázza a
                    kezéről.</p>
				<p>- Cudar!... Boriszák Kelesse!...</p>
				<p>- Tolvaj Mács!</p>
				<p>- Az a részeges apád!...</p>
				<p>- Majom táncosa!... Csin-csin, bum-bum!...</p>
				<p>Az előbbi évben medvetáncoltató járt a faluban. Majma is volt, az is táncolt. Kis
                    kintornával muzsikált a talján, és rézcsincsát csattogtatott hozzá. A zenére
                    Biri is megmozdult a nézők között, taktusra ringatta a kis csipejét.</p>
				<p>- Táncolj a majommal! - biztatták nevetve.</p>
				<p>Attól fogva csúfolták a gyerekek majom táncosának.</p>
				<p>- Majom táncosa!... Csin-csin, bum-bum!...</p>
				<p>A leány haragos sírással néz szét, s megörvend, hogy egy ködmenes pipás ember
                    ötlik ki a Kaponyáék kapuján. No megörvend, mint valami mennyei jelenésnek.
                    Lerázza a könnyeit, hogy lásson. S az a furcsa egymásnak ágaskodó két szemöldöke
                    boldogan fordul a pipás emberre:</p>
				<p>- Csető bácsi!</p>
				<p>Az ember már rá is mordul a gyerekre:</p>
				<p>- Mit csinálsz avval a lánnyal?</p>
				<p>- Sárral dobál, - panaszolja gonosz színeskedéssel a gyerek - láthassa kend a
                    kezén...</p>
				<p>----------</p>
				<p>S egyszerre, - mintha boszorkányostor suhantására változna a világ - mind a
                    ketten a szőlőhegyen vannak a csorgónál...</p>
				<p>A hegyoldalban van az a csorgó, az útfélen, Bábonyiéknak a parlagja alatt. Köves
                    kis hegyrész az a parlag, negyedholdnyi terméketlen hely. Gyér vadfű tengődik
                    fenn rajta, s nehány bokor csenevész varjú-tövis. De lent a partköveket
                    vadborostyán borítja, s onnan csoronkál a víz egyméternyi magasból egy
                    vörhenyeges szürke nagy sziklakő válláról, - csoronkál tavaszszal két-három
                    ujjnyi vastagon, nyáron vékonyabban. Tiszta jó víz, s hideg. Csak néha lassan
                    telik a korsó.</p>
				<p>Kinn vannak ők is. Nyitnak.</p>
				<p>Új fű zöldikél a mesgyéken, és kék virágocskák tarkítják a füvet. Ibolya az,
                    mindenfelé ibolya. Az ibolya-illat egybelanyhál a bontott föld éltető szagával.
                    A nap enyhén sugárzik. A kaszáló fölött pacsirta csicsereg a kápráztató
                    magasban.</p>
				<p>- Eredj Palikám, hozz vizet, - mondja az anyja.</p>
				<p>S ő lódul a fekete korsóval le a hegyről. Át a mogyoróbokrok között. Zörgeti
                    kedvvel a korsót.</p>
				<p>Ki áll ott a csorgónál?</p>
				<p>Biri.</p>
				<p>S Pali szeme villan, ahogy a farkasnak a szeme villan, mikor bárányra bukkan az
                    erdőszélen.</p>
				<p>- Megá’: lesz most szoros!</p>
				<p>Biri ott tartja a korsót. Tartja nyugodtan, gyanutlanul, válla magasában. Kék
                    indigó szoknyácskáját begyűrte a combocskái közé, hogy a víz rá ne föcsöljön.
                    Térdig meztelen lábacskáján egymás mellé illesztette, úgy áll a cipónyi vizes
                    kövön. Körülötte csak egy-két szomjas méhecske dönög.</p>
				<p>Tartja a korsót.</p>
				<p>De megérezte-e a veszedelmet? vagy hogy a fiú borsójának a zörgését neszelte meg?
                    - aggodalommal tekint hátra. Rettenetes aggodalommal tudja mereszteni azt a
                    csúnya fekete szemét. De éppen ez a tetszik!</p>
				<p>- Férébb onnan! - rikkantja a farkas, a hatalmas.</p>
				<p>Mintha volna ott férébb! Dehiszen épp ez a mulatság az ügyben.</p>
				<p>A csorgó alatt pocséta van gólyahírrel és törpe sással benőtt pocséta, szélrül
                    tónyomokkal és ökörnyomokkal körül-liggatott pocséta. Azon át öt lapos kő. S a
                    forrás előtt csak épp hogy állni lehet. Birinek mármost vagy bele kell
                    süppekednie a pocsokba, vagy visszabátorkodnia a köveken, - ha mer!...</p>
				<p>- Férébb onnan!</p>
				<p>- Várj, - pihegi a bárány ijedten, - jaj!...</p>
				<p>- Én várjak-e?</p>
				<p>S a fiú gyors szökemléssel terem ottan.</p>
				<p>Biri meglippen mint a tyúk. Vállal a vizes sziklafalhoz szorong. A nyakát is úgy
                    összehúzza, mintha máris érezné az ütést. Ijedtében makogni se tud már.</p>
				<p>- Eredj hát! - rikkantja a hatalmas.</p>
				<p>S belekap a leány nyakán kéklő üvegkalárisba: annálfogva akarja a sárba
                    lódítani.</p>
				<p>A kaláris zsinórja azonban elszakad. A szép türkiszszín-gyöngyszemek
                    szertepergenek.</p>
				<p>- Jaj!</p>
				<p>S a jajjal belelöttyen Birike, bele, bele térdig a pocsolyába.</p>
				<p>- Még utamba mer állani! - dohog diadalmasan a hatalmas.</p>
				<p>----------</p>
				<p>A legény, aki képzeletében újra végigéli ezt a jelenetet, az egyik alvónak erős
                    meghorkanására egyszerre a valóság állapotára ocsudik:</p>
				<p>Amerikában van, bányamunkás az apjával együtt, - szénbánya munkása.</p>
				<p>Maga a pap tanácsolta nekik, az öreg pelébános főúr, hogy odamenjenek. Nem sok
                    időre, csak egynehány esztendőre.</p>
				<p>Az asszonynak mondta pedig ezt a pap, hogy az asszony őhozzá ment a panaszával:
                    egyre részegesebb az ura, egyre több az adósság. És a pap ismerte a nótát, amely
                    így kezdődik:</p>
				<p>Verd meg Isten azt a papot...</p>
				<p>- Csak biztasd rá az uradat. Én is a lelkére beszélek: szokjék le az idegen ég
                    alatt az italról, és fizesse meg apránkint az adóságát a kocsmárosnál.</p>
				<p>Hosszú és kedvetlen tanácskozások indultak akkor otthon a hajlékban. Az asszony
                    sírt, hogy jaj, ő nem marad magára. Kelessének lógott a feje. (A pap okos ember,
                    tanult ember, a szava Isten szava. Dehát Amerika messze-idegen világ: hogy
                    lehessen elhagyni házat, földet, asszonyt, gyerekeket?!)</p>
				<p>S ballagott búsan a kocsmába, hogy könnyítsen a lelke terhén.</p>
				<p>- Az istenfáját annak a papnak: még hogy én világgá menjek! Itt hagyjam házamat,
                    fődemet, feleségömet, gyerökömet. Kutya se hagyja el a kölykét.</p>
				<p>A társaság rábólogatott Kelesse igazára, aztán a beszéd más okosságokra és
                    vidámságokra fordult.</p>
				<p>Mert az élet csak a kocsmában élet. Ami kívül van, az már csak munka, gond,
                    fáradalom, kedvetlenség. Ahány ember, annyifelé: kiki a maga igájában. A
                    kocsmában ám sem iga, se gond. Asszonyok nem kellemetlenkednek. Ellenben az okos
                    és kedves emberek együtt pélpáznak. Újságot is olvasnak néha. Együtt okosodnak.
                    Minden politikának fenekére látnak ők. Falú dolgainak is. S leggyakrabban persze
                    a pohárnak.</p>
				<p>Ám a rokonság is a pap szavát támogatta. Különösen János sógorék. Ha a gyerekeit
                    nem tudja elhagyni, osszák meg: a kisebbik maradjon otthon az anyjával. A
                    nagyobbikat vigye el magával, - Amerikában a gyerek is pénzkereső.</p>
				<p>- Nem, Palikámat nem engedem! - jajgatta az asszony, - iszen, ha nagyobb
                    volna.</p>
				<p>S igazis, hogy Pali még a tizenkettedik évét se töltötte be akkor. S arra a korra
                    is fejletlen volt: még ágaskodnia kellett, ha az asztalon keresett valamit.</p>
				<p>Kelesse megint a cégérnek indult.</p>
				<p>- Az istenfáját annak a papnak, - panaszolta, ottan - olyan a házam, mint a
                    siralomház.</p>
				<p>Aznap azonban félreszólította a kocsmáros:</p>
				<p>- Tudja kend: halandók vagyunk. Én is meghalhatok, kend is meghalhat, Isten
                    őrizze. De az adósságot nem szokták melléje temetni senkinek. Nem azért, hogy
                    fizessen kend, én nem mondtam. Szorítottam én valaha kendet, hogy fizessen?
                    Soha, egy szóval se. Igaz? Dehát lássa én is meghalhatok, kend is meghalhat, -
                    éljen százhúsz esztendőt, - de nem lehet tudni... Aztán lássa, ha valamelyikünk
                    meghal, különbözés támadhat: az én maradékaim talán többet követelnek, mint
                    amennyit a maga maradékai gondolnak: legjobb írásba tenni, betáblázni...</p>
				<p>- Mán megint?</p>
				<p>Dolfi vállat vont:</p>
				<p>- Ötszáz korona és hetven fillér, Kelesse gazda. Itt a könyv: tessék megnézni.
                    Itt nincs hamis betű. Itt nincs hamis szám. Mondta énrólam valaha valaki?...</p>
				<p>- Dehát mennyi most mán egysummába, Dolfi?</p>
				<p>Dolfi fogja a plajbászt: számít.</p>
				<p>- Háromezer korona és százhat fillér, Kelesse gazda. Bizony sok. Dehát kértem én
                    valaha? Fizet kend, amikor akar.</p>
				<p>Kelesse homloka elborul.</p>
				<p>- No sok.</p>
				<p>S bújában aznap kétszerannyit ivott.</p>
				<p>Végre a papnak meg a rokonságnak sok unszolására Kelesse is elfogadta, hogy meg
                    kell mentenie, ami menthető. Az asszony is engedett. A pap kezességet vállalt,
                    hogy a fiú se el nem vész az úton, se tengerbe nem esik, sem az oroszlánok meg
                    nem eszik: három-négy év, s visszakerülnek: a földekről letisztul az adósság.
                    Éshát ami fő: Kelesse elszokik az italtól is. Kelesse ezt esküvel ígérte:
                    megesküdött a papnak, hogy Amerikában nem kocsmáz.</p>
				<p>- Isten engem úgy segéljen, hogy soha többet én se borra se pálinkára sem
                    nézek.</p>
				<p>A búcsúzás nehéz volt: mikor a vonatra ültek, az anya azt jajgatta, hogy
                    megszakad a szíve. Százszor megcsókolta a fiát.</p>
				<p>- Oh, egyetlen elsőszülöttem... oh, magzatom...</p>
				<p>A fia is sírt a kezén. Végtére el is ájult az asszony. A vonat indulását nem is
                    látta.</p>
				<p>Pali erre mindig elnehezülő szívvel emlékezik.</p>
				<p>Hét éve is elmúlt már, hogy Amerikában vannak.</p>
				<p>Kelesse a hajón csak állta a fogadását. Igen hányta a tenger a hajót.</p>
				<p>A legkáromkodóbb száj is úgy imádkozott ottan, mintha nem is Amerikába
                    hajóznának, hanem a radnai búcsúra.</p>
				<p>- Csak mégegyszer tehessük földre a lábunkat, uram Istenem!</p>
				<p>Hát aztán, hogy szerencsésen partra érkeztek, annak az örömére, - már a jó Isten
                    se számíthatja vétkül, - de annak az örömére még tán a kutya is bort ivott
                    volna ottan. Mégis hát behúnyta a szemét, úgy ivott, mert nem feledte el az
                    esküjét, hogy nem néz többé se borra, se pálinkára.</p>
				<p>Dehát nehéz a munka a bányában: hét végén csak le kell öblíteni azt a sok
                    szénport. A jó Isten azért nem haragudhatik. Mire való volna is másra a kocsma a
                    bányászok telepén. Aztán szombat-esténkint csakis ott lehet megbeszélni a hazai
                    ügyeket, politikát, munkabéreket. Kelesse nem maradhatott kívül a társaságon. S
                    vasárnapreggelre mindig pénzetlenül virradt.</p>
				<p>Annyi becsület mégis volt benne, hogy a fia keresetét nem itta el. Ámbátor lehet,
                    hogy nem is becsületből tette, hanem hogy az első szombaton a fiúra bízta a
                    gúnyáját, tarisznyáját, a következő szombatokon is így történt. A fiú megszokta,
                    hogy szombatonkint okosnak kell lennie. Hát ő vizen-élő maradt. A maga keresetét
                    szépen megtakarította.</p>
				<p>Eleinte magánál tartotta. Zacskóban hordozta a nyakán. Később behordta a
                    takarékpénztárba. Mikor már tizenöt éves volt, azon forgott az elméje, hogy
                    farmot szerez majd Amerikában, s akkor az anyját meg az öccsét is
                    által-hozatja.</p>
				<p>Ez a gondolat az apjának is tetszett: a harmadik év végén megszerezte az amerikai
                    polgárjogot.</p>
				<p>- Sok mindenre jó az, - biztatták az odahonosult magyarok, - éshát attól csakúgy
                    visszatérhet, ha akar, amikor akar, az óhazába.</p>
				<p>Hát mármost a fiú is amerikai polgár. Amerikai lovat hajt és amerikai földet fog
                    szerezni, mert Amerikában könnyebb a szerzés. És elhozatja az anyját meg az
                    öccsét.</p>
				<p>Dehát él-e az anyja?</p>
				<p>Levelet csak karácsonkor szoktak írni, - mert derága a billog: huszonöt cent, - s
                    húsvétra érkezik meg reá a válasz.</p>
				<p>A karácsoni levél mindig arról szólt, hogy rossz volt az év, csak Pali keresett.
                    A húsvéti levél hazulról mindig arról szólt, hogy Kelesséné csak épp hogy a
                    kamatot tudta fizetni a kocsmárosnak: a törlesztést Amerikából várja.</p>
				<p>Az utóbbi karácsoni levél se volt más, de hazulról nem érkezett még válasz, pedig
                    már nagypéntek van.</p>
				<p>Meghalt az anyja, bizonyosan meghalt, s talán épp abban az órában temették. Mert
                    mikor Amerikában hajnal van, otthon délután van, - így tanulta az iskolában,
                    tehát igaz.</p>
				<p>Dehát mért csak az a leány állt a koporsónál?</p>
				<p>Hol volt a rokonság?</p>
				<p>Mégse lehet igaz!</p>
				<p>Éshát Biri is ma már nem nyolc-tíz éves. Ma már nem táncolna ő se a
                    majomtáncoltatónak a dudájára.</p>
				<p>Persze, hogy bolondság volt az az álom.</p>
				<p>Mácséktól még igazi temetésre se mennek át őhozzájok.</p>
				<p>- Tolvaj Mács!</p>
				<p>Visszahanyatlott a szalmára és aludt volna még, de az a koporsó...</p>
				<p>Sohse gondolt haza annyira nyugtalanul.</p>
				<p>Éshát az a leány is... Hogy kerül oda ha csak álomban is az az útálatos? Az a
                    vércseszemű béka!</p>
				<p>Tizenkét évtől tizenkilencig nagy-nagy hosszú idő, de a gyűlöletet nem eszi meg a
                    rozsda. Az öregapjuk jó atyafiság volt egymással, csakúgy mint mindenki a
                    faluban. Hanem aztán összeharagudtak.</p>
				<p>Akkor történt az, mikor a szabadságháború volt. A falubeli nemzetőrök szét vertek
                    egy ráccsapatot a határon és elfogták a zsákmányukat. Annyi volt a szekér, hogy
                    minden nemzetőrnek jutott belőle.</p>
				<p>- Hajtsd haza az enyimet is, - kiáltotta az öreg Kelesse Mácsnak, - én még
                    dolgozok a kutya árgyélusát!</p>
				<p>S utána lódult a többivel egy menekülő rác csapatnak. Pedig csupa vér volt már
                    akkor.</p>
				<p>Mikorra hazavánszorgott, bent állt már a rácok szekere az udvarán. A két lovat is
                    megismerte. De a szekér tetején kékcsíkos dunyha volt, holott emlékezett reá,
                    hogy neki egy veres dunyhásat juttattak. Hiába erősködött Mács, hogy a szeme
                    volt akkor veres Kelessének, nem a dunyha, Kelesse nem fogadta el: veres dunyha
                    az, veres. És attól fogva mindig vádolta Mácsot, hogy elcserélte a szekerét.</p>
				<p>A fia-Kelesse is minden megrészegedésekor azt emlegette, hogy az övé volna most a
                    Csirkés-dűlő, ha az öreg Mács el nem lopja. Mert a zsákmányolás után való évben
                    vették Mácsék azt a dűlőt.</p>
				<p>Mindez meghányódott a fejében Palinak is, s ha véletlenül abban a percben lép be
                    oda a barakba a Biri leány, bizony hozzá sujtja az apja csákányát.</p>
				<p>Nem tudott aludni.</p>
				<p>Pedig körülötte ugyancsak altatón horkoltak a munkások. A hold világát hideg
                    reggeli világosság váltotta föl.</p>
				<p>Az anyjára gondolt.</p>
				<p>Maga előtt látta szerető kotlós-szemével, sovány arcával. A két vékony ráncot is
                    az arcán. Még a jó komlós kenyérszagot is érezte rajta. Mindig olyan kenyérszaga
                    volt szombatonkint. De még a hangját is hallotta:</p>
				<p>- Palikám lelkem!</p>
				<p>S a szeme elnedvesült.</p>
				<p>Hej talán nem is hallja többé azt a szerető hangot!</p>
				<p>S megint a koporsó képe állott előtte. S megint csodálkozott azon a leányon is,
                    azon a csúnya szeme-meresztésén. Se apjának, se anyjának nem olyan a szeme, se
                    Lukácsé. Nem tudta maga elé állítani, hogy milyenek?</p>
				<p>Csak Mácsra emlékezett, hogy nagy szőke bajusza lelóg kétfelől, akár
                    összeköthetné az álla alatt. Látta maga előtt, amint ott pipál a kis kapuban, a
                    léckerítéses kiskert mellett, amelyben nincs egyéb virág, csak egy bokor
                    elvadult szegfű, meg egy bokor lapos menta.</p>
				<p>A ház ormán vörös betűkkel:</p>
				<p>ISTEN SEGICSÉGÉVEL ÉPÍT</p>
				<p> ETTE MACS JÓZS</p>
				<p> EP ANNÓ 1839 ESZTENDŐBE.</p>
				<p>A névnek az S-se fordított S mind a hat.</p>
				<p>...Egy alvó az ajtó mellett felcihelődik és kibotorkál.</p>
				<p>Az apja is megmozdul és köhög, nehezen, szinte szakad a melléből.</p>
				<p>Föl is ül, bele is izzad.</p>
				<p>- Apám, - szólal meg aztán a legény, - valami baj van otthon.</p>
				<p>- Baj? Mi baj?</p>
				<p>- Álmodtam.</p>
				<p>S elmondja az álmát az apjának.</p>
				<p>- Valami baj lehet otthon, valami nagy baj.</p>
				<p>Az öreg lógatta a fejét, mint molnár szamara a malom-udvaron.</p>
				<p>- Én is affélét álmodtam, - mormogta, - de már nem tudom mit, csak nehéz rossz
                    álom vót.</p>
				<p>Megint lógatta a fejét. Megint fölemelte.</p>
				<p>- Valami lakodalmat álmodtam. Mintha a Pogányfordító-árok mellett vót vóna, de
                    anyád vót az örömanya, a mi vendégeink a vendégek.</p>
				<p>S a fejét rázta:</p>
				<p>- Nem jó.</p>
				<p>A legény arca elborult: lakodalom mindig temetést jelent.</p>
				<p>Húsvét ünnepét hát bús várakozásban töltötték. Még utána is egy hetet.</p>
				<p>Levél nem érkezett.</p>
				<p>És az öreg Kelesse még a szokottnál is többet ivott. Sírt és ivott.</p>
				<p>- Vétkes ember vagyok, - nyögdécselte. - Hiába: az ördög a gégámban ül és gyötör.
                    Italér kínoz, italér. Mán én nem megyek haza többé, soha ez életben. Nem: nem
                    fér az ábrázatomra, hogy haza álljak üres tarisznyával. De neked Pali van
                    pénzed: eredj te haza. Segíts anyádon, ha él még. Hapedig meghalt, akkor is hát
                    a ház, meg a főd... A zsidó elkaparítja. Ha meg mégis él, kódusbotra jut. A
                    öcséd ki tudja mi sorra? Mán csak te mentheted meg őket.</p>
				<p>Mégis vártak szombatig.</p>
				<p>Akkor érkezett meg a levél, de a kántor írásával.</p>
				<p>Hát csakugyan szomorú volt az a levél, mint a nagypénteki esső. A faluban himlő
                    járt a télen, elvitte Palinak az öccsét is. Az anyjuk is majdhogy utána nem
                    esett az üdvösségbe: ősz óta beteges. Interest se tudott fizetni. A zsidó be
                    akarja táblázni az interest is, és most már a Csala-dűlőre.</p>
				<p>- Eredj haza Pali, - mondta könnyezve az apja. - Váltsd meg a földet. A tiéd lesz
                    most mán ugyis minden. Én majd később. Megpróbálom mégegyszer, hogy nem iszok.
                    Iszen csak az első poharat köllene megtagadnom. Mindig az a kutya első pohár
                    ránt be. De megtagadom, mostantul fogva megtagadom. Aztán majd lesz pénzem nekem
                    is, és én is hazakerülök, böcsülettel. De te csak menj haza mentül előbb. Mert
                    hátha anyád is meghal: a ház is a zsidó kezére jut. Most mán tudom: mit jelent
                    az a te álmod? A fődet jelenti az. Mert a főd is anyánk, - a főd, a mi szép
                    Csala-dűlőnk.</p>
				<p>És pókhálós vén szeméből két nagy könnycsepp ereszkedett alá megvénült
                    orcáján.</p>
				<p>- Erre muszaj egyet innya!</p>
				<p>Azon az éjszakán Pali keveset aludt. Melyik az olcsó hajó? Találkozik-e olyan
                    hajó, amelyiken ingyen térhet haza, hajón való segítő munkáért? Ki szándékozik
                    még haza az ismerősök közül?</p>
				<p>Egy falujabeli legény vetődött az eszébe: Dúló Pista. Nálánál valamivel idősebb
                    legény, nyugodt és eszes szemű fiú. Hosszú orrával a parton nyugvó gémre
                    emlékeztetett, olyan hallgatag volt és olyan tűnődő. Az már tizennégy éves is
                    elmult, mikor eljött hazulról a keresztapjával, Gál Ádám bácsival. Az anyja nem
                    élt már. Az apja beállt béresnek abban az évben a grófhoz, a szomszéd faluba, -
                    mert régi adósságok növekedtek reá, s nem bírta már fizetni. Beleegyezett, hogy
                    próbáljon a fiú szerencsét Amerikában, - ő már nem kezd más életet. S a fiú
                    kilopakodott a lengyel határon át a keresztapjával. Azonban egy hetet se
                    dolgozott a bányában, egy kárpitosnál talált alkalmasabb szegődséget.</p>
				<p>Attól fogva csak vasárnaponkint látták.</p>
				<p>Az a Dúló-fiú az első kintvaló évben gyakorta emlegetett egy leányt: Boczonádi
                    Veront. Együtt járt az a leány Palival az iskolába. Hitványka leány volt, szőke,
                    fehérképű. A hajaszálai olyan vékonyak, hogy a homloka fölött összepöndörödött
                    egynehány szál, mintha egy kismaroknyi csepüt viselne ott. S nem is valami
                    értelmes leány. A nyelvét is kinyujtotta, mikor írt, és arra mozdította, amerre
                    a tollát. Mégse tudott szép betűket írni. Hanem mintha minden betűje részeg
                    volna: egyik jobbra dőlt, másik balra. Pocákat is gyakran ejtett, s olyankor
                    ijedten bámult és szomorúan nyalta el, - csak nevették a társai. Hát lám azt a
                    Veront emlegette vasárnaponkint a Dúló-fiú.</p>
				<p>- Csak mégegyszer haza segítene az Isten, - sóhajtozta, - hogy Veront
                    láthatnám.</p>
				<p>Pali unta a sóhajkodásokat. Neki csak egy leány maradt az eszében, az se azért,
                    hogy megsóhajtsa, hanem hogy időnkint legyen valami öröme is.</p>
				<p>- Ha idekerülne Amerikába, - gondolta, - itt is beleugrasztanám a pocsolyába, itt
                    is ráföccsentenék.</p>
				<p>Hát unta.</p>
				<p>Egyszer hogy már nagyobbak voltak, meg is mondta neki:</p>
				<p>- Mit sóhajtozol azon a kócon? Akármelyik is különb annál.</p>
				<p>A Dúló-fiú elbámult:</p>
				<p>- Melyik, - mondta szinte megbotránkozva, - melyik?</p>
				<p>S igen elkedvetlenült, szótlanná vált.</p>
				<p>Varjú-had jelent meg az éghatáron. Mintha fekete halacskák vergődnének a
                    levegőben. A varjú-had jöttön-jött, és szállt a fejök fölött. Ezernyi ezer
                    varjú, eget borító hosszú fekete vonulásban, nehézkes röpüléssel, némán. Csak
                    mikor már a telep fölé értek, akkor hallatszott a szárnyok suhogása, s egy-egy
                    rekedt kár-kiáltás.</p>
				<p>- Ezek is vándorolnak, - szólalt meg Pali.</p>
				<p>- Kukorica-fődet keresnek, - mondta rá Dúló Pista.</p>
				<p>Pali a fejét rázta:</p>
				<p>- Nem azt keresnek. A varjú gelesztával él.</p>
				<p>Dúló akkor hirtelen megharagudott. Fölkelt és pofoncsapta Palit:</p>
				<p>- Gelesztával? Te szamár! - ordította, - szamár!</p>
				<p>Pali elzöldült. Sehogy nem értette: mit vétett azzal a gelesztával olyan
                    nagyot?</p>
				<p>Azonban mire arra gondolhatott volna, hogy az ősi erkölcsök szerint csókot és
                    pofont azonnal vissza szokták téríteni, a Dúló-fiú már otthagyta.</p>
				<p>- Ezért meghalsz - morogta Pali az ősi erkölcsök szerint.</p>
				<p>Házaló zsidó járt aznap a telepen, magyarországi. Apróságokat árult: kést,
                    imádságos könyvet, fésűt, máseffélét. Revolver is volt nála kettő. Egy új
                    brauning, s egy buldogg. A buldogg oly rövid csövű, hogy a beledugott patronnak
                    az ólma szinte kikukucsált belőle. S micsoda könnyen zsebretehető! Micsoda
                    könnyen előkapható! S nem is lehet drága: a rozsda már kikezdte a belső
                    részeken.</p>
				<p>- Hogy ez a revol?</p>
				<p>- Egy dollár a patronok nélkül.</p>
				<p>- Fél dollár a patronokkal.</p>
				<p>- Hiszen az öt patron maga húsz cent.</p>
				<p>- Nekem csak egy patron kell, - válaszolt Pali sötét pillantással.</p>
				<p>S végre is megvette a revolvert.</p>
				<p>A Dúló-fiú két hónapig nem mutatta a hosszú orrát. Pedig ugyancsak el volt neki
                    készítve egy pofon, s utána a revol, ha vissza meri ütni.</p>
				<p>A második hónap végén egy munkásnak a leánya ment férjhez. Megyéjökbeli volt az a
                    munkás: őket is meghívta a lakodalomra.</p>
				<p>Pali magával vitte a revolverét.</p>
				<p>Ahogy ott ülnek az asztalnál, Dúló Pista fogja a poharát, s rámosolyog
                    Palira:</p>
				<p>- Eb, aki haragszik! - mondja engesztelőn, - itt a pofám: üsd vissza, ha kívánja
                    a gyomrod. De aztán ne neheztelj.</p>
				<p>Pali persze nem ütötte vissza. Kelletlenül, de mégis kocintott vele. Igen
                    hiányzott neki a két hónapban Pista. Ha otthon nem is voltak együtt-futkosó
                    cimborák, a messze idegenben összemelegedtek. A falut nem igen emlegették, csak
                    ha valakinek levele érkezett. Az minden falubelit érdekelt:</p>
				<p>- Mit írnak? Az enyimekrül nincs a levélben?</p>
				<p>S olyankor hosszan beszélgettek az otthonvalókról az öregek is. Hosszan
                    beszélgettek, hosszan elgondolkodtak.</p>
				<p>A két fiú olyankor a pajtásokat is emlegette:</p>
				<p>- Rigó Pesta is megnőtt mán azóta: most mán nem merné a zsidóasszony kilökni a
                    bótbúl.</p>
				<p>- Ács Laci is megerősödhetett azóta, ha ugyan meg nem halt. Emlékszel-e, hogyan
                    felmászott a jegenyefára?</p>
				<p>Mács Lukácsot soha nem említették, pedig a Dúló-fiú gyakorta játszott vele. A
                    szőlejükbe is eljárt, mikor a cseresnye érett.</p>
				<p>Mégis leginkább arról beszélgettek, hogy melyiköknek mennyi a pénze, s hogyan
                    szaporítja? melyik bankba jobb berakni? A Dúló-fiú csak ruhára költött, bár a
                    szivart is szerette. A Kelesse-fiú kenyéren és szalonnán élt minden centet
                    megtakarított.</p>
				<p>- No mennyi? - kérdezték egymást, minden vasárnapon.</p>
				<p>- Ennyi száz s ennyi dollár.</p>
				<p>- Az enyém meg ennyi...</p>
				<p>Jobban mulattak egymással, mint az öregekkel.</p>
				<p>Hát kocintott vele. Arra a Dúló-fiú szivarral is megkínálta Palit, és látszott
                    rajta, hogy ő is igen becsüli a régi barátságot.</p>
				<p>Veront nem említette többé.</p>
				<p>A következő héten el is távozott arról a tájról, és csak kettős ünnepeken
                    látogatott el hozzájok. Vonaton. Másfél órát kellett odáig utaznia vonaton.</p>
				<p>Az évek haladtával lassankint úrrá vedlett: kockás úri ruhában járt, ezüst órája
                    volt és tajtékszipókája. Angolul úgy értett, hogy az odavalók se különben. De
                    azért sohse vetette meg a szűrös gatyás falubelijeit. A keresztapjának mindig
                    hozott egy-két szivart, és érdeklődött az otthonvaló hírek iránt is.</p>
				<p>Hát az a Dúló-fiú ötlött az eszébe Palinak. Most már annak is jócskán lehet
                    pénze, és talán az is csak alkalmat vár, hogy hazajuthasson.</p>
				<p>De hogyan lehessen vele találkoznia?</p>
				<p>Idegen városban lakik ő, Rozmeri kárpitosnál. A vonaton csak oda tudna menni, de
                    hogy találja meg azt a kárpitost? És hát talán hiábavaló is a költség,
                    merthiszen vasárnap bizonyára nem találja otthon. Vagy hogy míg otthon keresi,
                    az meg tán éppen akkor átjő.</p>
				<p>Reggeli hat óra volt. Az ég felhős és esőre komorgó. A városból oda hallatszott a
                    telep reggeli csendjében a harangszó.</p>
				<p>Pali megberetválkozott és felöltözködött.</p>
				<p>Bement a városba és csak ődöngött az útcákon. Minden bolt zárva volt és mindenki
                    esernyővel sétált az útcán. A villamos kocsikon csupa tavaszi új-kalapos nők,
                    cilinderes urak. A cilinder általában igen kedvelt kalap Amerikában. Még a
                    mezítlábas szerecsen is cilinderkalaposan söpri az utcát.</p>
				<p>Egy templom ajtaján sokan betérnek.</p>
				<p>Pali szórakozottan nézte őket. Abban a templomban magyar pap is miséz.</p>
				<p>Bement.</p>
				<p>A pap éppen prédikált odabent. Magyarul. Szikár fiatalember volt, alacsony
                    homlokú, és göndör fekete-hajú. Aranyos-keretű pápaszemével valami igen tudós és
                    méltóságos volt a tekintete. Csak jobb kézzel terjegett. Némely mondása végén
                    rácsapott a prédikálószéknek a szélére.</p>
				<p>Az a templom kicsi volt és hideg. Aznap többen hallgatták, mint szokták.
                    Asszonyok akiknek karjukon volt a piaci kosár, és iparosféle emberek. Szűrösek
                    is.</p>
				<p>Szent János evangéliumából magyarázott valamit a pap, de a papok szokása szerint
                    németszabású mondatokban. A szavak magyarok, a mondatok németek.
                </p>
				<p>Aznap többen hallgatták, mint szokták. Mert húsvét után való vasárnap is sokan
                    gyóntak, éshát erkölcsi kötelességnek érezték, hogy akkor az egyszer
                    meghallgassák a prédikációt, ha értik, ha nem.</p>
				<p>A szeretet szót mégis csak megértették. Máskor is hallották már, hogy ez a szó az
                    Isten szava. Szent János evangelista, aki legjobban megértette Krisztusnak a
                    tanítását, aggságában már nem is prédikált egyebet:</p>
				<p>- Szeretet... szeretet... gyermekeim csak szeressétek egymást...</p>
				<p>Egy csecsemő megsiramlott valamelyik asszonynak a karján. A pap intett, hogy
                    vigyék ki a kisdedet.</p>
				<p>Aztán arról beszélt, hogy aki gyónik, mindig a szeretet ellen való vétségeit
                    gyónja meg először.</p>
				<p>Pali csak bámult a papra.</p>
				<p>Eszébe jutott, hogy húsvét előtt nem gyónt. Mióta Amerikában van, nem gyónt. Mert
                    templomba se igen járt. Arról a telepről senki se járt, mert vasárnap nyolcig
                    is elheverésztek a faházban.</p>
				<p>Templomban mégiscsak megérinti a lelkeket az örökkévalóság fuvalma. Sejtelmek
                    bontakoznak elő a szívekből, hogy ez a földi poros világ valami másik tisztább
                    világgal kapcsolatos. Mint Amerika Európával. A tenger nagy ugyan köztük, de
                    mégis által lehet kelni. Az Ég is tenger, kék tenger. És a túlsó partja látszik
                    is éjszakánkint, hogy ki van világítva. Nagy és láthatatlan szemek irányulnak
                    onnan reánk, és láthatatlan kezek markolnak bele olykor a sorsunkba.</p>
				<p>Pali arra gondolt, hogy útra kel talán már holnap: a végtelen vizű tenger, a
                    feneketlen mélységek... nyugtalan hullámok. Mikor jöttek, hej igen
                    imádkoztak...</p>
				<p>Mise után bement a sekrestyébe:</p>
				<p>- Gyónnék kérem alássan...</p>
				<p>A pap fehér karinget öltött és kék stólát vetett a nyakába. A cipője szinte
                    katonásan kopogott, ahogy áthaladt a szentély vörös-fehér cement-kövezetén.</p>
				<p>Pali gondolkodott, hogy miket is vétett hát ő a szeretet parancsa ellen? A leány
                    jutott az eszébe, meg Lukács.</p>
				<p>Dehát hogy gyónja meg?</p>
				<p>Ha haza tér is, azzal a leánnyal nem beszélhet ő, se Lukácscsal.</p>
				<p>A pap azonban már beült a gyóntatószékbe, s az aranykeretű pápaszem várakozón
                    csillant feléje.</p>
				<p>Palinak oda kellett térdelnie.</p>
				<p>- Én csak egy leány iránt vétkeztem, meg a bátyja iránt, - tördelte susogva, -
                    azokat igen gyűlöltem mindig... Meg is vertem a lányt... sokszor... A bátyja is
                    engem... egyszer karóval a szőlőben... mert ottért, ahogy elszakítottam a huga
                    kalárisát...</p>
				<p>S a szó a torkán fulladt.</p>
				<p>- No, - biztatta a pap, - hát megbékülsz velök úgye? Megkérleled őket, kivált a
                    leányt: megmondod neki, hogy bánod, amiket ellene cselekedtél.</p>
				<p>A legény csak lógatta a fejét.</p>
				<p>- Nem, azt nem lehet, - nyögte.</p>
				<p>- Mért ne lehetne?</p>
				<p>- Nem itt lakik: otthon az óhazában.</p>
				<p>- Hát akkor írsz neki, úgye? Még ma írsz neki: kéred, hogy bocsásson meg, s
                    érezzen testvérének.</p>
				<p>A legény elhalványult.</p>
				<p>- Nem, az nem érezhet...</p>
				<p>- Arról ő felel a másvilágon. Neked mégis meg kell a levelet írnod, keresztényi
                    alázattal vallanod benne, hogy bánod a magadviseletét. A kaláris helyett veszel
                    neki újat...</p>
				<p>A legény a fejét rázta:</p>
				<p>- Nem írhatok én annak...</p>
				<p>A pap megboszankodott:</p>
				<p>- Hát mért mondtad, hogy gyónni akarsz? A bűn piszok és a gyónás mosdás. Aki
                    piszokban akar élni, nem keresi a mosdóvizet.</p>
				<p>- Senkivel se tartok haragot, nyögte a legény, - csak velök.</p>
				<p>A pap fölkelt:</p>
				<p>- Nem oldozlak fel, - mondta szigorún, - bűnbánat nélkül nincs megbocsátása a
                    bűnnek. Majd ha töredelemmel jösz ide, majd ha engedelmeskedel Krisztusnak, ha
                    elküldted a levelet... A jövő vasárnap várlak itt a gyóntatószékben.</p>
				<p>S otthagyta.</p>
				<p>Pali zavarodott fejjel és égő arccal kullogott ki a templomból.</p>
				<p>Sehogyan nem értette, hogy mért kelljen azt az útálatos Mács-leányt megkövetnie?
                    Még kalárist is vegyen neki? Hogyis ne! Ménkü abba a majom táncosába! Mért nem
                    is azt ölte meg a himlő! Vagy iszen lehet, hogy azt is elvitte. Tán Lukácsot is
                    elvitte. Bár elvitte volna mind a kettőt. De még a sírjukon is rúg egyet, ha
                    hazatér.</p>
				<p>Erős csengetés riasztotta szét a gondolatait. Villamos-kocsi csengetett mögötte.
                    Akkor látta, hogy a sínek között ballag. Ijedtében mozdulni se tudott. Idő múlt,
                    míg kiléphetett a sínekből.</p>
				<p>A gyalogjárón ballagott tovább a telep felé.</p>
				<p>De a papon hánykolódott az elméje akkor is.</p>
				<p>- Furcsa ez az amerikai plébános, - gondolta boszusan. Az otthonvaló sohse kívánt
                    efféle bolondságot. Pedig az tudott is arról, hogy ők hogy vannak Mácsékkal.
                    Amerikában hiába, még a gyónás se olyan jó, mint otthon.</p>
				<p>Kedvetlenül bódorgott az útcán, mormogott, dohogott.</p>
				<p>- Isten teremtett mindent. Hát akkor a gyűlöletet is. Hiba a gyűlölet? Akkor
                    Istennek a dolga, hogy eligazítsa!</p>
				<p>Ez a gondolat megtetszett neki. Okosnak érezte magát. Ha előbb ötlött volna az
                    eszébe, ott a gyóntatószéknél, megmondta volna a papnak.</p>
				<p>- Nem az én dógom: Istené. Ha Isten el nem igazítja, mért igazítsam el én?</p>
				<p>És szinte látta a pap elképedt arcát, amint megkövülten néz rá az aranyozott
                    pápaszemmel.</p>
				<p>Tán tovább is fonta volna ezeket az istenes gondolatokat, ha egy mészároslegény
                    oldalba nem törli a gyékény-szatyorjával.</p>
				<p>Húst vitt valahova az a legény, és hússzagot bűzölt maga körül. Hajadonfővel ment
                    és fehér kötény libegett előtte. Igen büszke lehetett valamire, mert úgy
                    lépkedett, mintha király csizmája volna a lábán. Senkinek se tért ki. A húslétől
                    szennyes szatyorral egy reklámosztogató sihedert is meglökött.</p>
				<p>A siheder ráherregett valamit angolul. Új ruha volt rajta, valami diószínű
                    lüszter s a fején cilinderkalap. De csuda, hogy az a vékony legényke rá mert
                    ripakodni arra a tagos-erős mészároslegényre.</p>
				<p>A mészáros megállt és összevont szemöldökkel érdeklődött az iránt, hogy vajjon e
                    reklámok osztogatója hány centiméter fölülről lefelé? és hány alulról
                    fölfelé?</p>
				<p>A sihedernek ez láthatóképpen nem tetszett. Ő is megbecsülte két tekintetben a
                    mészárosnak a hosszát: fölülről lefelé és alulról fölfelé.</p>
				<p>A mészáros morgott.</p>
				<p>A siheder herregett.</p>
				<p>A mészáros feléje topott. A siheder szembe sistergett. Csaknem leharapta a
                    mészárosnak az orrát, úgy rikácsolt a szeme közé.</p>
				<p>No a mészáros is mozdul: balvállára veti a szatyorját. Az öklének jókora
                    lendületével a cilinderre céloz.</p>
				<p>A fiú elkapja a fejét.</p>
				<p>A következő pillanatban a mészároslegény eldobja a szatyort.</p>
				<p>A reklámos eldobja a papiroscsomóját.</p>
				<p>Azután már csak az ökleiket lehetett látni, ahogy egymás arca előtt motólálnak.
                    De úgy motólálnak, mintha azon versenyeznének, melyik tudna a másiknak az
                    orrából több pántlikát kihúzni. Motólálnak ököllel.</p>
				<p>De a reklámos fiúnak az öklén valami fényes is villog. Nem kés, hanem mintha
                    valami nagy nikkel-vas gyűrűk volnának. Nem lehetett jól látni, csak a
                    villogását.</p>
				<p>A cilinder egyszercsak rotty: lapos kalappá rottyan a fiú fején. De a mészáros
                    orra meg épp akkor au: olyan piros paradicsommá változik, hogy még leve is
                    föccsen és csordul le piros zsinórként a mellén.</p>
				<p>A mészáros hanyatt tántorodik.</p>
				<p>- Aú!</p>
				<p>A fiú marad helyben, lihegőn, várakozón, diadalmasan.</p>
				<p>- Hurrá! - kiáltották a nézők. - Hip, hip, hurrá!</p>
				<p>Palinak igen tetszett ez az amerikai mulatság.</p>
				<p>- Ez az, - biccentett rá vígan, - így való a gyűlöletet elintézni, nem gyónással.
                    Hip, hip, hurrá!</p>
				<p>Már dél elmult, mikor a telepre ért.</p>
				<p>A bányalovakat akkor itatták a sztéblmének. A munkások ebédutánt hevertek a barak
                    oldalában, a tavaszi verőfényen. Négyen kártyáztak. A faház végében kártyáztak.
                    Egy hosszúorrú ifjú úr is ült ott. Felfordított széntalicskán ült, amelyre előbb
                    újságot terített, és nézte őket.</p>
				<p>Pali megörvendett.</p>
				<p>- Szerbusz Pista! - kiáltotta neki már messziről.</p>
				<p>Bement a tarisznyájáért. Kenyeret és szalonnát vett elő, és félrehítta:</p>
				<p>- Gyere: valamit kérdeznék.</p>
				<p>Dúló fölkelt és fölvette az újságját is. Egy rossz szivattyú hevert a telek
                    csendesebb felében. Annak a két rúdjára ültek.</p>
				<p>A Dúló-fiú oda is leterítette az újságját. Mert új ruha volt rajta, tavaszi
                    fehérkockás fahéjszínű. A kalapja is új volt, kemény kalap, divatjamult
                    zsibvásári portéka. De ő nem ismerte a divatokat, csak azt nézte, hogy úri
                    kalapja legyen, olcsó és új. A nadrágja alja fel volt hajtva, a bajuszkája hegye
                    angolosra volt nyesve, de a kalapját félfülön viselte, mint az otthonvaló
                    legények szokták.</p>
				<p>- Éppen hozzád mentem volna délelőtt, - kezdte Pali a szalonnáját bontogatva, -
                    de gondoltam: eljösz tán, mert régen nem vótá nálunk. Apám nem mondott
                    semmit?</p>
				<p>- Nem beszéltem vele.</p>
				<p>- Hát az az újság, hogy hazamegyek, haza.</p>
				<p>S várakozón nézett Pistára.</p>
				<p>Az azonban nyugodt maradt, mintha azt mondták volna: Holnap hétfő lesz. Csak
                    éppen hogy pillantott egyet rá.</p>
				<p>Pali mingyárt látta, hogy a cimborát nem érdekli az ügy. Csökkent kedvvel
                    bontogatta tovább a szalonnáját.</p>
				<p>- Hazamegyek, azt mondtam vóna meg. Gondótam: tán te is jösz... Munkát vállalnánk
                    valamelyik hajón...</p>
				<p>A Dúló-fiú a fejét rázta:</p>
				<p>- Én nem mék haza: Itsz obszolutli sur.</p>
				<p>- Mér? Hiszen van pénzed. Tán ezer dollárod is van mán. A multkor kilencszáz
                    ötvenet mondtál.</p>
				<p>- Ezer még nincs, piti.</p>
				<p>- Az is elég otthonra. Szép nagy fődet vehetnél rajta.</p>
				<p>- Prabebli. De minek a nekem?</p>
				<p>- Minek?</p>
				<p>- Minek?</p>
				<p>- Apádra nem gondolsz?</p>
				<p>A Dúló-fiú vállat vont.</p>
				<p>- Megél a...</p>
				<p>Pali kedvetlenül kanyarított a kenyérbe. A szalonnából is szelt egy ujjnyit:
                    ráfektette a kenyérre, és oly hosszan nyelte, mintha kígyót nyelne.</p>
				<p>- Hát Veron? - szakadt ki belőle a szó.</p>
				<p>Nem nézett Pistára, hogy ezt mondta. S nehezére esett, hogy említenie kell azt a
                    leányt. Ráeszüdött már, hogy a varjún mért boszankodott a Dúló-fiú.</p>
				<p>- Hát Veron?</p>
				<p>A Dúló-fiú megint vállat vont:</p>
				<p>- Veron! Csak nem megyek haza Veronér? Egy gyerekkori játszótárs... Nó-nó.</p>
				<p>Palinak a torkán akadt a falat.</p>
				<p>- Játszótársad? Csak játszótársad?</p>
				<p>- Hát mi?</p>
				<p>- Meg is veretted érte magadat. Rózsát loptál neki.</p>
				<p>Dúló ismét megvonta a vállát. Legyintett.</p>
				<p>Egy idegen szerecsen jelent meg a telepen, és tétován tekintgélt. Fekete cilinder
                    volt a fején, és fehér nadrág a lábán. A kabátja zöldsávos lüszter. Rájok is
                    tekintett, mintha mondani szeretne valamit. A Dúló-fiú azonban olyan megvetőn
                    kísérte a szemével, hogy szinte röstelkedve lépett tovább. A Dúló-fiú nézte,
                    míg csak be nem fordult a felügyelők szennyes téglaházai közé.</p>
				<p>- Veron nem az mán, aki akkor vót, - mondta bigyesztve. Csak éppen hogy akkor is
                    paraszt vót, meg most is a. Aj Tenk. Én úr leszek itt. Kapok én miszt is,
                    gazdagot. Különben lehet hogy majd vénségemre haza látogatok. Majd ha handred
                    tauzend dollár lesz a zsebemben.</p>
				<p>S elővonta a zsebkendőjét, - szép kékszegélyű úri zsebkendőt, - s belepökintett.
                    Visszatette a zsebébe.</p>
				<p>S megvetőn nézett Palira is.</p>
				<p>Estefelé a szerecsen újra megjelent a telepen és egy rozsdás bokszert kínált a
                    munkásoknak ötven centért. Felvonta az ujjaira a bokszert, és mutatta, hogy
                    mekkorát lehet azzal ütni.</p>
				<p>Pali egyszerre megismerte, hogy az az a szerszám amelyikkel a reklámos ifjú
                    dolgozott.</p>
				<p>Lukácsra gondolt.</p>
				<p>Megvette a bokszert a szerecsentől tíz centen.</p>
			</div>
			<div type="chapter">
				<head>II.</head>
				<p>Péter és Pál előtt való szombaton érkezett haza. A világnak kettős ünnep, neki
                    hármas: ünnep már az a szombat is.</p>
				<p>Mikor estefelé előtűnt a fák közt a faluja távoli tornya, úgy vert a szíve,
                    mintha a mennyországba menne. Soha olyan gyönyörű tornyot nem látott ő az
                    amerikai messze-világban. De mintha nem is hét éve, hanem hetvenhét éve látta
                    volna utoljára azt a gyönyörű kis tornyot.</p>
				<p>- Vajjon kivel találkozok először? Megismerem-e? Megismer-e?</p>
				<p>És a melle melegedett az örömtől.</p>
				<p>- Oh gyönyörű dombok? A világon sehol nincsenek ilyen szép dombok! Oh gyönyörű
                    gabona-táblák! Mekkora nagy a rozs az idén! Búzaföld ilyen nincs Amerikában. Itt
                    már a patak is, itt a gyönyörű patak! A világon sehol ilyen szép patak nincsen!
                    De furcsa, hogy kisebbedett ez a patak. A dombok is alacsonyabbak. Csak a fák
                    nőttek tekintetes nagyot a hét esztendőben.</p>
				<p>S vert a szíve, hogy előbarnállott a patak mentén a Kati-malom, a görbenyakú
                    Nepomuki szobor a Pogányfordító árok hídja mellett, mind szép egymásután
                    bontakozott eléje.</p>
				<p>De minden, minden megkicsinyült...</p>
				<p>S boldog szemmel tekintgetett, szemlélődött, csodálkozott, el-ellassítva a
                    lépéseit. Még a felhőkre is szeretettel bámult. A fáradtságát elfeledte. A
                    terhét, a nap hevét nem érezte. Szűr volt rajta, virágos. Pörge kalap a fején,
                    azon is virág, viaszos gyolcsból csinált rózsa. De ruhának kék vászon-zubbony
                    volt rajta és ugyanolyan nadrág. Mert bizony a hazai fehérneműje rég elszűkült,
                    lerongyolódott róla. Amerikában nem árulnak affélét. Csaképpen, hogy szűrt
                    árulnak néhol az ócskásoknál, a magyar telepek mellett. Sok magyar viselet
                    váltakozik el ott angolra.</p>
				<p>Pitypalatty-pitypalatty! hangzott a búzatáblákból, - mintha neki kiáltott volna a
                    fürj öröm-üdvözletet.</p>
				<p>Egy veréb előtte szállt le az útszélre hajló kövér búzaszálra. A búzaszál szinte
                    a földig hajlott a súlya alatt. A veréb hintókázott rajta, s vállra billent
                    fejjel barátságosan nézett Palira. Aztán elröppent.</p>
				<p>Pali mosolyogva tekintett utána.</p>
				<p>A Pogányfordító hídján megállt és érdeklődéssel szemlélődött belé. Mély,
                    szakadékos, sárga árok. A víz mosta olyan mélyre, a hegyek vize. A tavaszi
                    olvadás meg a nyári felhőszakadások vize rohan olykor le a völgybe halk hideg
                    morgással. Most is jókora a víz. Bizonyosan zivatar volt délelőtt, vagy az
                    éjjel. A kerékvágások gyüremlései puhák is még. Sok eső járhatott erre
                    mostanában: Minden fű nagy. A gabona is nagy. A legelő is erősen füves. Bokrok
                    is sűrűn levelesek.</p>
				<p>Állt, szemlélődött.</p>
				<p>Mennyiszer szedett fészket itt szanaszét az árok-oldal bokrai között. De akkor
                    mélyebb volt az árok. Most alig kétméternyi.</p>
				<p>Az árok mellett kezdődik a legelő, s túl azon a szőlőhegy.</p>
				<p>Megismerte a kunyhójukat, noha csak a tetejét látta. A vén cseresnyefa is ott áll
                    még a szőlejük sarkán, a hegy vállán.</p>
				<p>- Szerbusz öreg! - kiáltotta vígan.</p>
				<p>De a hegy mégis mintha megszállott volna.</p>
				<p>Egy-két kunyhóról nem tudta már, melyik kié? Kié lehet az a nagy diófa, ott
                    alább? Azelőtt kisdiófa állt ott. Az út azonban csak olyan széles, sárga
                    szalagként övezi a hegyet, és kiszélesedetten ereszkedik le a legelőre, legelőn
                    át a Pogányfordító árok nagy hídjára, amelyen lám új a korlát.</p>
				<p>De hol a bürü? Amoda lejjebb kell annak lennie. A gyalogjárók nem kerülnek a nagy
                    hídnak: nehány száz lépéssel rövidebb a bürün át az út az alvégre.</p>
				<p>Elszemlélődött volna ott lassú ballagtában tovább is, de kolompszó hangzott a
                    közelben: a falu csordája.</p>
				<p>S egyszerre igen érdeklődött a csorda iránt. Takarták még a fűzfák s az árok
                    bokrai. Igen érdeklődött.</p>
				<p>Vígan lépegetett arra, fáradságát, terhét és a nap hevét nem érezve.</p>
				<p>Pedig a tarisznyája is nehéz volt, üresen is nehéz amerikai bőrtarisznya. Az útra
                    bizony gömbölyűre tömődött, s oly súlyos, hogy árkot nyom a vállán. A téli
                    ruháját hozza abban. Gondosan összegöngyölítette. Két rend fehérneműje is benne
                    van a tarisznyájában, meg a revolvere, bokszere is. S a főkincs: ezer és
                    háromszáz egynehány dollárja hazai pénzre váltottan, belőle csengő szép magyar
                    ezüstben hatszáz korona.</p>
				<p>Minden pénzét ezüstben vette volna ki. Az volt a gondolata, hogy odazúdítja majd
                    a tarisznyából az asztalra az anyja elé:</p>
				<p>- Ihol a váltság, édsanyám! Még fölöse is marad.</p>
				<p>De annyi ezüst épp akkor nem volt a fiumei bankban. Ez is sok így vállon.</p>
				<p>A csorda az út közelében legelt, igen elszéledten. Érdeklődéssel szemlélte a
                    teheneket, és csodálkozott, hogy egyet sem ismer meg. Pedig, mintha tegnap járt
                    volna a legelőn, s tegnap még ismerte névről is a falu minden tehenét. Még azt
                    is tudta: melyik melyiknek a borja vagy anyja. Mintha idegen csorda volna! Tán a
                    grófé, a szomszéd faluba való.</p>
				<p>A tehenek nem is érdeklődtek a jövevény iránt. Csak az út mellett kettő emelte
                    föl a fejét, és nézett Palira nyugodtan, jámboran.</p>
				<p>No akkor az egyiket megismerte az egyik kis vörös tehenet, amelyiknek csak a
                    hátán fehérlett egy folt, mintha rongyos zsebkendőt terítettek volna rá
                    tréfából, nyeregnek. A szomszéd Salánkyék tehene! Egyéves üsző volt akkor, mikor
                    utoljára látta.</p>
				<p>- Szegfű! - kiáltotta örömmel, - Szegfű!</p>
				<p>A tehén bámulva emelte föl a fejét, és gondolkodva rágott. Aztán megintcsak
                    lebocsátotta a fejét a fűre.</p>
				<p>Pali úgy örült, mintha ismerőse volna az az állat. Ha a kenyerét meg nem ette
                    volna még a vonaton, bizony neki adta volna.</p>
				<p>Szerette volna a csordást is látni: Szűcs Miska bácsit, de az valahol távolabb
                    lehetett, és neki sietős volt, hogy haza érjen.</p>
				<p>Lépegetett boldogan, terhét és a nap hevét nem érezve.</p>
				<p>A szeme újra a falu tornyát keresgette, bámulgatta a lombok között.</p>
				<p>A felhők arra az ég alján, mintha levegőbe emelkedett óriás havas hegyek
                    volnának. A nap már alájok bocsátkozik és kezdi sárgítani a fényével őket. Az
                    útszéli lombos ákácfákon néhány veréb csiripel.</p>
				<p>De még a veréb-csiripelés is milyen más itthon!</p>
				<p>Kocsi zördül elő a falu felől, afféle bőrüléses falusi úri kocsi, sárga. Egy
                    öreg-forma úr ül rajta, és valami négyszögletes lapos ládaformát tartogat a két
                    térde között.</p>
				<p>A kocsis ismeretlen képű, pörgebajuszos fiatalember, de falujabeli kalap van a
                    fején és kigombolt pitykés mellény a mellén. Ahogy mellette elrobognak, bámulva
                    ismer a kocsiban ülőn az öreg rongyszedő Samura, a boltosnak az apjára. Micsoda
                    úr lett abból a lompos rongyszedőből! Olyan ruha van rajta, akár a bánya
                    pénztárosán. Képrámákat visz valahova, vagy képeket? A maga kocsija-e?</p>
				<p>Sohse vélte volna, hogy azt a Samut is úgy megdobogja a szíve.</p>
				<p>De méginkább dobog a toronynak újból való megpillantására. Ha nem is olyan pompás
                    fedelű, mint azé az amerikai magyar templomé, de azért érezni való, hogy ezt
                    szereti legjobban a jó Isten a világ minden templomai között.</p>
				<p>A háztetők is bontakoznak már elő a lombok közül. Füstöl a kémény néhol. Kinek a
                    kéménye is az?... Sehol olyan érdekesen nem füstölnek a kémények.</p>
				<p>Egy nagy zöld pont, egy rózsabogár keringél lomha röpüléssel előtte az úton,
                    fordultában szinte az orra előtt:</p>
				<p>- brúm-brúm...</p>
				<p>Pali elkapja. Szeretettel nézi a tenyerén: pompás zöld aranyát. Aztán földobja. A
                    bogár fönn is marad: boldog búgással keringél tova.</p>
				<p>Aztán libákat pillant meg a falu alján a legelőn.</p>
				<p>Egyinges apró gyerekek az út mellett, napon barnult pirosképűek. Kezük maszatos,
                    lábuk poros, de az arcuk tiszta. Csak két leánykán van szoknyácska is, - bizony
                    fakócska, piszkoska, dehát őnekik nincs ma ünnep.</p>
				<p>Bürökszárból való síppal játszanak:</p>
				<p>- tű-tű-tű-tú-tú-tú!</p>
				<p>Túlról egy leányka már téríti is a libákat hazamenetelre. Leveles fűzgallyát
                    emelgeti rájok. S a ludak a nyakukat nyújtogatva, sásogva térülnek nagy fehér
                    csoportba a legelőn.</p>
				<p>Megáll és nézi őket.</p>
				<p>Mind ismerős szemű, mind ismerős képű, de mégse ismeri egyiket se, - pedighát ő
                    minden gyereket ismert a faluban. Az egyik fiúcska ragyásképű, s még veres a
                    ragya rajta. Azt éppenséggel nem ismeri.</p>
				<p>Egy négyéves leányka a szájacskáját is elnyitva bámult reá.</p>
				<p>Megszólította:</p>
				<p>- Kinek a lánya vagy?</p>
				<p>- Édsanyámé.</p>
				<p>- Hogy híjják anyádat?</p>
				<p>- Marisnak.</p>
				<p>- Micsoda Marisnak?</p>
				<p>A leányka nem felelt csak bámult, és poros tenyérkéjét az inge melléhez
                    törölte.</p>
				<p>A társai is bámultak.</p>
				<p>A legidősebb köztük, egy hatéves kis piszkosorrú gyerek megszólalt:</p>
				<p>- Tetyeg Tabó a dannya.</p>
				<p>S elvonta a kezefejét az orra alatt.</p>
				<p>Pali elámult:</p>
				<p>- Szabó Maris? Keszeg-Szabó Maris?</p>
				<p>- A.</p>
				<p>Pali csak nézett.</p>
				<p>Szabó Maris vele járt iskolába. Vele egykorús, de fejjel is kisebb nyápic leányka
                    volt, - mindig bágyadt arcú, és keskeny ajka mintha mindig sírásra készülne.
                    Gombos cipőben járt, amelyről azonban minden gomb hiányzott, s oly nagy volt
                    neki, hogy a cipő orra felhajlott, mint a korcsolyáé. Boltoséktól kapta az
                    anyja: felsúrolta érte a szobájok padlóját.</p>
				<p>- Szabó Marisnak a lánya vagy? - képedezett Pali, - Keszeg-Szabó Marisé?</p>
				<p>A leányka biccentett és szégyellősen sandított Palira.</p>
				<p>- Hát az én anyámat ösmeritek-e? Kelesse nénit.</p>
				<p>- Ösmerjük, - felelték élénken a gyermekek.</p>
				<p>- Egészséges-e?</p>
				<p>- Egészséges.</p>
				<p>A gyerekek akkor egyszerre a kocsiútra néztek, és éneklősen kiáltották:</p>
				<p>- Dí-tyér-jük Jé-dutt...</p>
				<p>Egy pap sétál ím az úton, hajlott hátú barna ember, hosszú lüszter-kabátban, és
                    fekete szalma kalap a fején, feketés-kék pápaszem a szemén. Gondolkodó arccal
                    sétál és lassan, mintha valami nyomot követne.</p>
				<p>Pali is megemeli a kalapját, és érdeklődéssel kandít utána.</p>
				<p>Bizonyosan az új pap. A régi még abban az évben elköltözött más parókiába.</p>
				<p>Pali nem kérdezősködik tovább: megindul, hogy mentül előbb hazaérjen.</p>
				<p>Hát őt vajjon megismerik-e?</p>
				<p>Éretlen gyerek volt, mikor elkerült a faluból, most már termetes, erős legény. A
                    bánya őt nem igen viselte meg. Az elején dolgozott a tárnáknak, szellős helyen.
                    S a hét éven át mindig csak lóhajtó volt. A bányában dolgozó lovakat hajtotta a
                    sínek mellett. Csak épp az arca színét szívta el a bánya. De ha színes volna is
                    az arca, akkor is aligha ismernék meg: mikor még ő is libát legeltetett, neki is
                    csak kis arca volt, és mikor Amerikába vitte az apja, akkor is kisborjú volt
                    még, most már a szakálla is mohodzik, bajusza is ütközik. A két végét már hegybe
                    is pödri vasárnaponkint.</p>
				<p>A falu végén négy legény jelent meg. Kaszával ballagtak fel a kertek alól. Csak
                    ing volt rajtok, meg gatya, s a derekukon fenkő. A lehajló nap sugaraiban
                    aranylón villant olykor a vállukon a kasza.</p>
				<p>A szíve megdobbant: bizonyára az ő gyerekpajtásai!</p>
				<p>Tán Ács Laci az a szélső?</p>
				<p>Nem, inkább Rigó Pesta...</p>
				<p>Csak ötvenlépésnyire voltak, s mégsem ismerte meg őket. Pedig azok is
                    rátekintettek. Már az ajkán volt a kiáltás: Megálljatok! Hé! - de egyszerre
                    torkon szorította egy gondolat: hátha köztük van Lukács is?</p>
				<p>Nem szólt nekik.</p>
				<p>Csak elkomolyult szemmel vizsgálta: melyik ki lehet? s melyik lehet Lukács?</p>
				<p>*</p>
				<p>Szombat este minden fáradt. Az anyja csak épp a szomszédba kotkodácsolta át az
                    örömhírt, hogy a fia megjött. A falu mégis tudta negyedóra mulván
                    végighosszat.</p>
				<p>És csakhamar nyüzsgött a sok érdeklődő a házban: rokonok, meg az Amerikában járók
                    honnmaradtjai.</p>
				<p>- Te vagy-e? No lám! Tudsz-e még magyarul? No mennyi pénzt hoztál? Mit kezdel
                    vele?</p>
				<p>Mindenki azon csodálkozott persze legjobban, hogy Pali megnőtt, megemberedett.
                    Mintha éppen őneki nem lett volna szabad megnőnie.</p>
				<p>- Az apjánál is derekabb minden erányba, - vélte János sógor.</p>
				<p>- Csak a színe, - sóhajtotta az anyja - azt Amerikában hagyta.</p>
				<p>- Majd meghozza Kasza Pál, - vigasztalták a sógorok. Tudsz-e még kaszálni
                    Pali?</p>
				<p>Viszont Pali is csodálkozott, hogy a kicsinyek megnőttek, a nagyok
                    megkicsinyedtek. Az anyja is csodálatosan megkicsinyedett, megvénült. A két ránc
                    az arcán négy már. Foga is csorba. Jaj de azért hogy megismerték egymást!</p>
				<p>- Oh kedves egyetlen fiam!</p>
				<p>- Édes anyám...</p>
				<p>Szólni se tudtak az első percekben, de még tán fertályóráig se sokat, úgy
                    elremegett a lelkük. Csak ahogy megcsókolták egymást ott az udvaron, álltak és
                    néztek egymás arcába némán, ostobán, és könnyes szemmel. Aztán félrenéztek, meg
                    a földre néztek, meg megint egymásra néztek.</p>
				<p>- Csakhogy itthon vagy...</p>
				<p>- Édes anyám...</p>
				<p>Nem tudtak többet mondani egymásnak az első percekben.</p>
				<p>Az asztalra bor került, és Pali, életében másodszor, koccintgatott.</p>
				<p>- Hiába, legjobb itthon!</p>
				<p>*</p>
				<p>Másnap már korán kelt és boldogan, hogy akik este nem fordultak meg a háznál,
                    lássa őket, amint a ház előtt elhaladnak, s dicsekedjen nekik a szerzeményével,
                    világlátottságával, embervoltával.</p>
				<p>Az amerikai kék kitli már nem volt rajta. Az anyja font és szövetett telenkint,
                    hát levethette.</p>
				<p>Megberetválkozott, és a bajuszkáját hegyesre fente szappannal. Rágyújtott a
                    diónyi kis matróz-pipájára. S könyökölt a kerítésen.</p>
				<p>- Aggyisten Pali! No meggyüttél?</p>
				<p>- Meg hálistennek.</p>
				<p>S néhány nyájas kérdés következik még: az apja-Kelesséről, meg hogy Pali milyen
                    szerencsével kereste a pénzt? meg hogy mire fordítja?</p>
				<p>S megint másik érkező, megint csakazok a kérdések, csakazok a feleletek.</p>
				<p>Közben Pali végigszemlélődik a túlsó soron.</p>
				<p>Itt is, ott is nyílik az útcaajtó, s megjelenik egy ismert vagy ismeretlennek
                    látszó valaki. Érdekes találgatni, hogy ki lehet?</p>
				<p>Mácséknak a háza előtt egy lógóbajszú ember pipázik csak úgy állton. No azt
                    egyszerre tudja, hogy Mács, Birinek az apja. Pedig a bajusza megfehérült, s most
                    méginkább megköthetné az álla alatt. Az is tekint feléje, de Pali annak nem
                    köszön által.</p>
				<p>Közben harangoznak elsőt, gyönyörűen. Másodikat is gyönyörűen, mintha mennyei
                    angyalok húznák a kötelét.</p>
				<p>- No most már mehetünk.</p>
				<p>A templom előtt már várták legénytársai, akikkel egyívású volt. Valamennyien
                    bőszájú gyolcsingujjban, százráncú gatyában, félvállra vetett ünnepi
                    dolmányban. Ő is úgy volt öltözve az anyja egy katonalegénynek a dolmányát s
                    pitykés lajbiját szerezte meg kölcsön arra az egy vasárnapra. Csak éppen a
                    kalapot nem kérte. Az van a fiának szebb, amerikai magyar kalap, valamivel
                    nagyobb szélű, de antul pörgébb, és ha nem is árvalányhajas, de a viasz-rózsa is
                    csinos dísze a kalapnak.</p>
				<p>A legénytársak örömmel szerbuszoltak vele. Nevették, hogy némelyiket nem ismeri
                    meg.</p>
				<p>- Rigó Pesta vagy te? Most mán, hogy rámnézel, megösmerlek pajtás.</p>
				<p>Csak Lukács nem volt a legények között. A templom másik sarkán állt a gazdák
                    csoportjában. Bakaruha volt rajta, piros süccbojtos, és úgy szemszögletből
                    mustrálgatta az amerikásat. Később meglátta őt Pali is, de amíg háttal állt
                    feléje, nem ismert reá. Elbámult, mikor megfordult: kis zömök legény lett
                    Lukácsból, nálánál fejjel is alacsonyabb.</p>
				<p>Diadalmas öröm lobbant meg erre a szívében.</p>
				<p>A legények látták, hogyan hegyez a szeme Lukácsra.</p>
				<p>- Megismered-e, aki ott áll? - kérdezte az egyik.</p>
				<p>S a másik mingyár rácifrázott a kérdésre:</p>
				<p>- A legkedvesebb cimborádat?</p>
				<p>Rigó Pista nevetett:</p>
				<p>- Ha karó volna az ódalára kötve... Egyszerre megismernéd, ha karó vóna az
                    ódalára kötve.</p>
				<p>Pali levette a szemét Lukácsról.</p>
				<p>- Valami kutyamosó, - felelte megvetőn. - Amerikában szerecsenek mossák a
                    kutyát.</p>
				<p>S hogy ezt mondta: szerecsenek, megvetőn pökintett.</p>
				<p>De a szeme csillogott: örült, hogy így kivághatta az első kártyát.</p>
				<p>Tudta, hogy Lukácsnak hamarosan megmegy a szó. Megviszik. Dehát, csak jőjjön,
                    merje kérdeni, hogy:</p>
				<p>- Ki a kutyamosó?</p>
				<p>A revolver a zsebében ült.</p>
				<p>A legények csodálkozva és becsüléssel néztek reá.</p>
				<p>- Fene legény lett ebből a Paliból, - mondta a tekintetük.</p>
				<p>Újság volt nekik az is, hogy a kutyát Amerikában szerecsenek mossák. Sohse látott
                    szerecsent egy se, hacsak a városi fűszeres ajtaján nem. Azt se tudták, hogy
                    Amerikában terem a szerecsen, és hogy a szerecsen nem éppen kedvelt fajtája az
                    emberi nemzetségeknek.</p>
				<p>Ha nem misére várakoznak ott a templom előtt, bizonyára odakiált valamelyik
                    Lukácsnak: Gyere hát ide miközénk! S öt perc nem telik belé, már szembenéz
                    egymással, a két szikrázó szemű puskaporos ágyú.</p>
				<p>Így csak nyelték a gyönyörűséget, hogy: még ma lesz valami!</p>
				<p>- Hallod-e, - szólalt meg aztán Ács Laci, - káplár em mán...</p>
				<p>Pali megvetőn legyintett: ha káplár is, őneki nem káplárja.</p>
				<p>S az érkezők felé fordult.</p>
				<p>Leányok is szállingóztak már. Kettesével, hármasával, a virágok minden színében.
                    De leginkább rózsaszín apró virággal tarkázott fehér szoknya volt rajtok, s
                    könnyű rojtos selyemkendő simult a keblükhöz. A kezükben csipkés fehér
                    zsebkendő, s benne az imádságos könyv. Könyv mellett egy-két szál szegfű, -
                    fehér szegfű, piros szegfű. Himbálódzva léptek a magassarkú fűzős cipőben, s a
                    szoknyát ugyancsak lengették. Egy-egy csoport belebegése után finom virágillat
                    időzött utánok a levegőben.</p>
				<p>De ők persze nem léptek oda a legényekhez, hogy üdvözöljék ők is a megjöttet.
                    Csak loppal és édesen tekintettek reá.</p>
				<p>Volt olyan, aki vissza is fordult, mintha valakijét nézné: követi-e? A kezét is a
                    szeméhez emelte. Persze csak azért, hogy megint-fordultában mégjobban
                    megügyíthesse Palit.</p>
				<p>A leányok nem beszélnek ma másról a faluban.</p>
				<p>És ő is szemlélte őket, s nem is igen kérdezgette: melyik, kicsoda? megismerte
                    őket. De azért négy is volt olyan, akit nem ismert meg.</p>
				<p>Egyszer aztán jött egy könnyű karcsú leány az anyjával. Tizenhét éves, most-nyíló
                    bimbó.</p>
				<p>Pali csak akkor tekintett rájok, mikor már odaértek.</p>
				<p>Az asszonyt azonnal megismerte kerek képéről, fejfájós szeméről. Csak a járása
                    nehézkesebb. A leány nem hasonlított reá, a leány, az egymásnak emelkedő
                    szemöldökű, nagyszemű leány...</p>
				<p>Azt nem kérdezte: kicsoda!</p>
				<p>Mintha valami nagy ólomtyúk ült volna a mellére. Milyen szép leány lett a
                    cudarból! Gyerekkorában fokozta a gyűlöletét, hogy olyan piros-alma-képű az a
                    leány. Örült, ha sápadni látta. Most meg szerette volna olyan rútnak látni, mint
                    a varangyos békát, - hogy az Isten akárhová tegye!</p>
				<p>A mise folyamán egyre csak őt nézte a kórusról. Nézte keserű érdeklődéssel,
                    bosszankodó csodálkozással.</p>
				<p>Csak fölülről látta és csak hátulról, de még úgy is olyan volt az a leány, mint a
                    virágzó mákföldre tévedt liliom.</p>
				<p>*</p>
				<p>A litániáról zivatarban sietett haza a falu.</p>
				<p>De másnap, Péter és Pál ünnepén, tiszta volt az ég. Litánia után kiment ő is a
                    legényekkel a legelő-szélre, Bazsali Mártonék telke alá, ahol nyári
                    vasárnaponkint külön játszanak a legények is, leányok is.</p>
				<p>A legények bikfagörcsből faragott tekét vetnek fel, és azt célozgatják és
                    találgatják három-négy méter magasságban karnyi kis ütőfákkal.</p>
				<p>A leányok a telek másik sarka alatt körbe-keringőznek. Danolva persze. Mert a
                    lányféle még tán álmában is danol. Később aztán a legények is oda elegyednek és
                    együtt cicáznak, vagy más efféle kedves fogósdi játékokkal vigadoznak.</p>
				<p>Az anyák ott ülnek a telek oldalában az akácfák árnyékán. Ha netán valamelyik
                    lány nagyobbat sikítana a szokottnál, bizony hazavinnék egyszerre
                    valamennyit.</p>
				<p>De ez csak egyszer történt, mióta áll a falu. Akkor is talán csak véletlenül.</p>
				<p>Pali gondolkodott, hogy elmenjen-e ő is?</p>
				<p>Gyerekkorában mindig áhította, hogy bár ő is nagy volna már: viselhetne pitykés
                    lajbit és játszhatna a legények között. De akkoriban csak az asszonyok közül
                    nézhette őket. A születése tizenötödik évfordulója előtt senki se ölthet pitykés
                    lajbit: leszaggatnák róla a legények. Most már tizenkilenc is elmúlt.</p>
				<p>Gondolkodott.</p>
				<p>Végre is kipucoválta kőporral és hamuval a bokszerjét és a jobb zsebébe tette. A
                    revolt is próbálta, hogy beleférne-e a balzsebbe? De kicsi volt a zseb: nem
                    revolnak szabták. Hát, - gondolta, - elég ma még a bokszer is. Ha éppen úgy
                    fordul a sor, majd hazalódul a revoljáért is.</p>
				<p>Lukács, azonban nem volt a legények között. Átallotta-e, hogy a vitézi ruhájában
                    tekézzen? vagy melegellette? vagy másutt volt dolga? - Pali nem kérdezte
                    senkitől. A legények hogy őt meglátták, abbahagyták a játékot, és köréje
                    csoportosultak. Lesték minden szavát.</p>
				<p>Palinak azonban nem volt beszélgető kedve, csak éppen hogy a kérdésekre
                    válaszolt, röviden, büszkén, de azért vidám szemmel, mint ahogy világjárt
                    legénynek illik.</p>
				<p>- Játsszatok hát, - biztatta őket, - minek hagytátok abba?</p>
				<p>- Hát gyere te is, Pali.</p>
				<p>- Én nem. Amerikában nem játszanak effélét.</p>
				<p>- Hát mit?</p>
				<p>- Mindenféle más bolond játékot: lábbal rúgják a labdát, mint a ló. Én nem
                    játszottam ott se.</p>
				<p>Tartott tőle, hogy ügyetlenkedik. De talán azért is nem játszott, nehogy hiba
                    essék a pitykés lajbin, kölcsöndolmányon.</p>
				<p>Csak állt, szívogatta a kis matrózpipáját, s nézte a játékot.</p>
				<p>Olykor a leányokra is tekintgetett.</p>
				<p>A szeme mindig Birin akadt meg. Milyen eleven! Milyen karcsú, milyen hajlékony az
                    útálatos! Milyen könnyen leng rajta az a rózsaszín-virágos rövid szoknya. S
                    piros muskátli van a kebelére tűzve, alig domborodó kebelére. A többi mind
                    szegfűt vagy violát tűzött, csak neki van muskátlija.</p>
				<p>Az asszonyok ott is körbe vették, maguk közé vonták és mindenfélét kérdeztek
                    arról a csodás Amerikáról, ahol a pénz olyan bőven terem.</p>
				<p>És ő szívesen felelgetett.</p>
				<p>Tetszett neki, hogy körülötte forog az érdeklődés. Tetszett neki, hogy ő annyi
                    mindent tud és hogy minden szaván csodálkoznak.</p>
				<p>- Bizony akkora víz az, Örzse néném, hogy tizennyolc napig az égi nap se lát
                    egyebet, se mikor kel, se mikor nyugszik. Vízből kel ott, vízbe nyugszik le.</p>
				<p>S a leányokra pillantott.</p>
				<p>Az asszonyok hitetlenül néztek reá:</p>
				<p>- Már hogyan merülne a vízbe a nap, te? Hiszen a nap csupa tűz, még olyan
                    messzi-magosrul is ver bennünket a lángja. Nem lehet a Pali!</p>
				<p>Pali vállat von.</p>
				<p>- Ap pedig úgy van. Láttam. Lehet hogy el is alszik, reggel megin meggyullad.
                    Csakhogy valahogy van. Láttam.</p>
				<p>S a lányokra pillantott. (Hogy kacag a cudar!)</p>
				<p>S az édes-víg leánykacagásra valami különös kellemes érzés viszolgott végig a
                    testén.</p>
				<p>- Bizony Örzse néném, sok csudát látni ottan. Most mán sárkányon is járnak,
                    gépsárkányon. Olyan fent szállnak, hogy... Még a felhők felett is. Láttam.</p>
				<p>No ezt igen kételkedve hitték.</p>
				<p>- Mán hogy láttál vóna a felhők fölé? Hisz akkor mán a Boldogságos Szűz Máriát is
                    láttad vóna.</p>
				<p>Csak a bíróné bizonyított Pali mellett:</p>
				<p>- Hát a gőzkerekű kocsi, vagy ahogy az urak mondják: zajtómobi, amilyen a
                    szomszéd faluba van a gerófnak: úgye senkise hitte a faluba, hogy ló nélkül is
                    lehet?</p>
				<p>- Hát még ott, - pökintett Pali, - még, az utcát is olyanbúl öntözik.</p>
				<p>Úgy fordult, hogy ne lássa azt a leányt.</p>
				<p>- Hát az igaz-e, - kérdezte egy asszony, - hogy ott olyan igen magosak a házak?
                    Balog Andris azt mondta, hogy tízszerte magosabbak a tornyunknál.</p>
				<p>- Igaz, - bólintott Pali. - Felhőbontóknak híják azokat a házakat. Igaz. Sokat
                    láttam olyat.</p>
				<p>- Dehát akkor hogy jár fel ott a padlásra, aki legalul lakik? Ruhát csak köll
                    szárogatni valahol? Hát a kukoricát, babot hogy hordják föl olyan magosra?
                    Macskának is dolog, hogy olyan padlásra járjon az egerekér.</p>
				<p>A kérdés elintézetlen maradt, mert Biri egy leányt űzött a csomóra kötött
                    zsebkendőjével. Az űzött leány feléjök menekült. Biri ott érte utol, alig
                    háromlépésnyire Palitól, s boldog lihegéssel csapkodott reá. Az arca piros
                    volt, a szeme fénylő, a foga hószín. Az a két egymásnak ágaskodó finom
                    szemöldöke... És az az édes nevetése...</p>
				<p>Pali káprázó szemmel bámulta.</p>
				<p>Ám valami örömkiáltozás hallatszik a falu felől. Két cigánygyereket fogott
                    valamelyik legény. Csakhamar hangzik a hegedű-zengés is.</p>
				<p>A játékok abbamaradnak, s legények, leányok egybeelegyednek.</p>
				<p>Csakhamar nézők gyülekeztek oda a faluból, gyűrű képződött a táncolók körül. Az
                    öregasszonyokból alig kettő maradt hallgatónak.</p>
				<p>Akkor aztán odaballagott Pali is a táncosokhoz.</p>
				<p>Ahogy megyen, a fűben valami piroslik. Megismeri, hogy a muskátlinak egy
                    leszakadt darabja.</p>
				<p>Eltaposta.</p>
				<p>*</p>
				<p>Azon éjjel a leánnyal álmodott.</p>
				<p>Azt álmodta, hogy Oroszlán Jutka a táncosok közé vonja.</p>
				<p>Nem akart táncolni, de erős a leánykéz: nem lehet szabadulni tőle. S alig kezd
                    táncba: elrőkönyödve látja, hogy Jutka helyett Mács Birivel táncol. És Mács
                    Biri odanevet az ő szeme közé. Olyan boldog lihegéssel, olyan pirosan, olyan
                    csillogó tiszta tündérszemmel, miközben előfehérlik a foga piros ajkai közül,
                    mintha gyöngyvirág volna az ajkai között, s a szemöldöke emelkedik.</p>
				<p>Pali megrázkódott: Nem, vele nem táncol!</p>
				<p>S leesik a leányról a keze, - másikat kap el: Kis-Kovács Esztert, mint ahogy a
                    legények váltogatják olykor a táncosaikat. Mikor összekarolkodik Eszterrel,
                    egyszerre megint Mács Biri mosolyog a karjaiban. Minden lány átváltozik, akihez
                    ő ér, Birivé.</p>
				<p>- Megbolondultam! - irtózkodik magában.</p>
				<p>S ellódul onnan. Csak a szőlőbeli csorgónál áll meg. Lehasal, hogy igyék, mint a
                    kutya.</p>
				<p>Mért akar a pocsolyából inni, mikor ott a tiszta forrás a sziklafalban? - a manó
                    tudja.</p>
				<p>Álomban történnek efféle ostobaságok.</p>
				<p>Lehasal.</p>
				<p>Hát lám, a pocsolya tükrében a maga képe is átváltozik a Biri képévé: Biri
                    mosolyog fel a vízből, mint valami vízi tündér, mosolyog Palira azzal a különös
                    hajlású, finom szép szemöldökével.</p>
				<p>- Eredj előlem! - hörgi Pali fulladozva.</p>
				<p>- Nem lehet, - susogja mosolyogva a leány.</p>
				<p>- Eredj!</p>
				<p>- Nem lehet: én a te képed vagyok.</p>
				<p>- Az én képem?</p>
				<p>- Szobád legszebb képe. Szemed legszebb képe. Lelkednek is képe...</p>
				<p>----------</p>
				<p>Ébredtekor hosszan lógatta a fejét:</p>
				<p>- Mit jelenthet ez az álom? Ez a mondás: A te képed vagyok? S milyen gyönyörű
                    volt az arca!</p>
				<p>A háta bizsergett.</p>
				<p>Vajjon, hogy emlékszik az a leány a gyermekkorára?</p>
				<p>Mosdás után azonban minden kioszlott az eszéből. Az anyja a községházára nógatta:
                    kilenckor ott lesz a zsidó is.</p>
				<p>S megfizették azon a délelőttön minden adósságukat.</p>
				<p>*</p>
			</div>
			<div type="chapter">
				<head>III.</head>
				<p>Másnap megkezdődött az aratás.</p>
				<p>Virradatkor már csupa mozgás volt a falu. Fölébredt ő is és a kerítéshez állt:
                    nézte, hogyan indul a világ a miatyánk kenyerének learatására?</p>
				<p>Hát csakúgy, mint gyermekkorában.</p>
				<p>Komoly emberek és legények lépnek ki a kiskapukon. Csak ing és térdigérő gatya a
                    ruhájok. A fejükön ócska kalap. A lábukon bocskor vagy csizma. A vállukon kasza,
                    a derekukon fenkő. A hátukon vászontarisznya és egy csomó szalmakötél. A
                    tarisznyában a reggeli kenyér és szalonna. A szalmakötél kévekötésre való.</p>
				<p>A férfi-emberek nyomában a nők sietnek.</p>
				<p>Őnálok korsó van meg sarló. A sarló vasa ronggyal van körültekerve. A karjuk,
                    lábuk szára is fehér gyolccsal, - karszukával, lábszukával.</p>
				<p>Mennek az élet nagy munkájára szótlanul, komolyan.</p>
				<p>Egyszer csak nyílik Mácsék kapuja is. Mács lép ki rajta, s a nyomában Lukács. Ők
                    is kaszával. Lukács persze nem a bakaruhájában: ingben, gatyában, bocskorban,
                    csakúgy mint mások. Aztán egy fiatal asszony vagy leányféle lebben ki, s vele
                    Biri is sarlóval, korsóval. Biri csak a vállán viszi a kendőt, sárga kendőt. S
                    befordulnak a közbe, fel a bürü felé.</p>
				<p>Az ég már akkor piroslott. A madarak csivegve ébredtek a harmatos akácfákon.
                    Ittak a harmatból. Nyújtózkodtak, ásítottak, - elröppentek. Lombok és mezők
                    zöld-illatának éltető ereje a hűs levegőben. A toronyban a hajnali harangszó
                    kondul és kíséri a szent hang az aratni menőket:</p>
				<p>Üdvözlégy Mária!</p>
				<p>Pali hosszan nézett utánok, mikor már el is tűntek a házak mögött. Csak egy
                    helyen villant még meg a két Mács két kaszája: a licium-kerítés alatt. De a két
                    nőből nem látszott többé semmi.</p>
				<p>Pali nem arat az idén. Az ő gabonájuk feles: Salánkyék vállalták. Azt már
                    visszaalkudni nem lehet. Arra meg nem is gondolt, hogy elmenjen máshova
                    segítőnek. El volt még törődve az út fáradalmaitól. Meg aztán hát nem is tudna ő
                    dolgozni kaszával. Gyerekkorában ugyan próbálgatta, de csak éppen hogy a kert
                    alján kanyarított olykor egy-egy kis füvet. A hét év folyamán nem volt kasza a
                    kezében. Talán már a fogást se tudja.</p>
				<p>Csak ebéd után ment ki az anyjával a szőlejükbe. Már inkább csak a neve szőlő
                    annak a hegynek. Egy egy negyedholdacska az ő szőlejök is. A többi kukorica,
                    krumpli, meg az aljban egy kis lucerna, - a tehén kedvéért.</p>
				<p>Mentek.</p>
				<p>Az anyja kapával, ő csak egy akácról metszett pálcával.</p>
				<p>A Csirkés-dűlő előtt mentek el. Mácsék javában arattak.</p>
				<p>A rozsot aratták.</p>
				<p>Lukács is köztük ingben-gatyában. Biri fején már rajta volt a sárga kendő. A
                    karja meztelenje kifehérlett a karszuka és az ingváll között. Hajladozása
                    könnyű, mint a réti virágé, mikor szél hajlongatja.</p>
				<p>Alig húszlépésnyire dolgoztak az úttól. Pali megállt, mintha megragadták volna
                    ott a két bokáját.</p>
				<p>Megállt, bámult magafeledten.</p>
				<p>Az anyja megrántotta az ingét a karján.</p>
				<p>- No!</p>
				<p>Mert nem szokták ők Mácsékat nézni. Mindig hallgatva járnak el a Csirkés-dűlő
                    mellett.</p>
				<p>Pali felocsudott. Megindult tovább az anyjával.</p>
				<p>- Még nézed őket, - pirongatta az asszony. - Tán Amerikában azt is
                    elfeledted...</p>
				<p>- Nem, nem feledtem el, - röstelkedett a legény. - De hogyan hogy leány még?</p>
				<p>Az anyja egyben megértette, hogy a fiának a leányon állt meg a szeme.</p>
				<p>- A majom táncosa? Hászen éretlen még, - felelte megvetőn.</p>
				<p>S ő is odatekintett.</p>
				<p>- Ámbátor, - folytatta, - a télen akadt vóna mán párja: a szomszédfalubeli
                    kéményseprőlegény. Igen nevettük. Hanem most mégis szerencsefűre hágott.</p>
				<p>- Hogyhogy?</p>
				<p>- Úr veszi el. Csendőr.</p>
				<p>- Csendőr?</p>
				<p>- Az ám. Mégpeg őrmester, csendőr-őrmester.</p>
				<p>Pali nem kérdezett többet. Szótlanul ballagott tovább az anyja mellett, s rá-rá
                    csapott a pálcájával a magasra magzott lósóskára.</p>
				<p>Csak a szőlő aljában szólalt meg ismét:</p>
				<p>- Csendőrőrmester?</p>
				<p>- Az, - felelte kisvártatva az asszony. Húsvétkor hogy itt jártak... Nem
                    hallottad, hogy feltörték itt a bótot a cigányok?</p>
				<p>- Hallottam.</p>
				<p>- Hát akkor jöttek. Aztán pünkösdkor megint erre jártak. Az őrmester otthagyta a
                    társait a kocsmában és ellátogatott Mácsékhoz. Egy pohár vizet kért ott.
                    Másfélóráig itta.</p>
				<p>Pali várta, hogy többet is mond az anyja. Az asszonyt azonban nem igen érdekelte
                    az ügy.</p>
				<p>- Az idén megdőlt a búza, - mondta egy búzatáblára tekintve, - sok vót rá az
                    esső.</p>
				<p>- No és aztán megkérte?</p>
				<p>Az asszony csodálkozva tekintett a fiára.</p>
				<p>- Még nem, - felelte aztán. - De azóta kétszer is járt náluk. Kőszegi a neve.</p>
				<p>Egy ökrös-szekér jött velük szembe. Nyikorgott. Meg volt rakva rozzsal. A gazda
                    előtte ballagott.</p>
				<p>- Aggyisten, - köszönt az asszonynak.</p>
				<p>S elbocsátotta maga mellett az ökreit: a kezét nyújtotta Palinak.</p>
				<p>- Hát most mán gazda leszel-e te is? - kérdezte vidáman.</p>
				<p>Pali vállat vont. Mosolygott, de csak mintha pénzért mosolyogna.</p>
				<p>- Nem tudom még Máté bácsi, nem tudom.</p>
				<p>- Hát csak nem mégy vissza Emerókába?</p>
				<p>A legény hallgatva nézett a földre. Helyette az anyja felelt:</p>
				<p>- Dehogy is megyen. Megjön majd csak az uram is egyszer, aztán megint együtt
                    élünk. Palit megházasítjuk. De majd csak ha az uram is itthon lesz.
                    Ámbátor...</p>
				<p>A legény a fejét rázta:</p>
				<p>- Arra még ráérünk.</p>
				<p>Az ökrösszekér lassan és nyikorgó kerekekkel közeledett a kisárok hídjához. Máté
                    gazda sebten elbúcsúzott, és futásnak lódult a szekere után.</p>
				<p>- Csáli hó!</p>
				<p>- Pedig, - mondta az asszony, - mán én ki is választottam vóna egy neked
                    valót.</p>
				<p>- Kit?</p>
				<p>- Boczonádi Veront.</p>
				<p>A legénynek elnyílt a szeme:</p>
				<p>- Veront? Hát leány még?</p>
				<p>- Leány. Kérték vóna pedig mán, de a Jézus tudja kire várnak ezek a mai lányok?
                    Téged talán elfogad. Pénze van. Háza is van. És se anyós, se após. Nem láttad
                    még?</p>
				<p>- Nem.</p>
				<p>- A papnál szógál. Mióta csak árvaságra jutott, ott szógál. Mer a papunk igen jó
                    ember: gyámolítja az árvát, a beteget. Még a cigányoknak is pénzt ad, ha
                    betegek: - Nesztek orvosra, orvosságra. Nincs is neki pénze soha. Még kocsit,
                    lovat se tart. Hát ott szógál Veron. Másfélezer koronája van az árvaszéknél. A
                    házáért nyolcvan korona bért fizetnek. Tetszeni fog neked. Kicsit vékony-csontú,
                    de azért jó dógos. Jámbor mint a bárány. Vasárnap délután áthívatnám valami
                    szesszel Bokor sógorékho. Nézd meg.</p>
				<p>A csórgóhoz érkeztek, Bábonyiéknak a parlagja alá. Onnan már csak két szőlő
                    mellett kell elhaladniok, s benne vannak a maguk szőlejében. A vén cseresnyefa
                    ott áll a sarkán, mint valami őr. Fehéres-szürke törzsén valami tarisznya
                    lóg.</p>
				<p>- Ráérünk még, - mondta Pali.</p>
				<p>A csorgó pocsolyájából verebek röppentek föl. Az árnyék hűvöse ott a vizes
                    partoldalban kellemesen érintette őket.</p>
				<p>Pali megállt. Nézett.</p>
				<p>A csorgót nézte. A vörhenyeges szürke sziklaköveket. Mennyivel kisebbek, mint
                    ahogy emlékezett rájok! A víz is sokkal alacsonyabban csoronkál az alsó nagy
                    kőnek a válláról, de most is csakolyan kisujjnyi vékonyan. Gyermekkorában a feje
                    magasságában csorgott elő a víz, most derékig érő magasságban. A borostyán
                    azonban több most oldalaslag. A pocséta csakúgy ott van most is, s benne az
                    öt-hat kő.</p>
				<p>Pali átlépkedett a köveken, s begyűrte a kalapja tetejét: oda tartotta a csorgó
                    alá.</p>
				<p>*</p>
				<p>Tán harmadnapra Pali maga ment ki reggel a kapával. Mindig van ott töltögetni
                    való: hol krumpli, hol kukorica. A bakhátakon a répa.</p>
				<p>Későcskén indult, mert az ég felhős volt, s essőre komolyodó. Azonban az esső
                    késett.</p>
				<p>- Kimegyek, - mondta az anyjának, - nem lesz ebből nagy esső, ha esik is.</p>
				<p>S indult.</p>
				<p>Előtte való nap beszélték a faluban, hogy a korona örökösét meggyilkolták a
                    szerbek, s hogy akárki meglássa háború lesz ebből. A kocsmáros zsidó újságolta a
                    hírt. Dehát igaz-e vagy se? Sokan nem hitték. Pali azon gondolkodott, hogy ha
                    háború lenne, eladja a földet, házat: viszi az anyját is Amerikába. Ott vesznek
                    aztán majd házat és földet, - olyan helyen, ahol nincsen kocsma.</p>
				<p>Ekközben kiér a faluból.</p>
				<p>Ahogy föltekint, egy fehércselédet lát. Befele igyekszik a mezőről a
                    fehércseléd.</p>
				<p>Nem ismerte meg, hogy kicsoda, mint valaha kétezer lépésről is. Aztánhát aratás
                    idején a lányok is kendőt kötnek. Karjukat, lábuk szárát gyolcs karszuka
                    lábszuka födi.</p>
				<p>Fel-felpillantott: ki lehet? Bizonyosan leány, mert vékony.</p>
				<p>Hátha Biri?</p>
				<p>S a vér az arcába szállott.</p>
				<p>Nem lehet más, csak Biri. Onnan jön a Csirkés-dűlő felől. Milyen könnyű a járása!
                    Akár a víz színén is járhatna, mint a molnárka-bogár.</p>
				<p>A leány arcát elfödte, árnyékolta a könnyű citromszín kendő. De hogy közeledtében
                    föltekintett, előtűnt az arca, szemöldöke.</p>
				<p>S akkor Pali arcát elhagyta még az a csekély vér is, amelyik ott szokott
                    ülni.</p>
				<p>Csak nézte-nézte a kalapszél alól, hogyan aprózza a járást: pirosas rövid
                    szoknyája hogyan lebeg. Bocskorban van, mivelhogy aratásról jön. A karja
                    könyéken fölül meztelen. Derékon fölül csak ing van rajta, s a karcsúsága abban
                    a vékony ingben méginkább előjátszik.</p>
				<p>Vajjon miért hagyta ott a munkát?</p>
				<p>Tán az apja küldte be dohányért? Délben kell az igen.</p>
				<p>Vagy hogy a pipája eltörött? Nincs pihenése, ha nem gyújthat pipára.</p>
				<p>Vagy hogy az anyja nem tudja kivinni az ebédet? Nehézkes járású már az anyja.</p>
				<p>Melyik ok hozza haza Birit? Vajjon megismerte-e Biri is őt? Bizonyára
                    megismerte.</p>
				<p>De hogyan nem fél?</p>
				<p>Visszapillantott, hogy talán mögötte jön valaki? s azt is látja a leány? s azért
                    közeleg oly bátran?</p>
				<p>De senki.</p>
				<p>Még csak libapásztorok se játszanak arrafelé. Egy kecske legel csak az
                    árokparton. Fához van kötve valami fehér szatyinggal.</p>
				<p>A nagyárok felé közeledtek mind a ketten, a Pogányfordító felé. De nem a hídnak,
                    csak a bürünek. Egy ott ledöntött vén akácfa most a bürü. A régi kettős volt:
                    elkorhadt, vagy a víz vitte el. Az újnak a tetejét laposra faragták. Részeg
                    ember bizony nem is mehetne át rajta, olyan keskeny.</p>
				<p>A leány láttára gyerekkori emlékek mozdultak elő Paliban. Hogyan várta volna
                    akkor, szinte sisteregve. Hogyan hőkölt volna vissza a leány! Hogyan kanyarodott
                    volna vissza el a nagyhídnak, - a majom táncosa.</p>
				<p>Biri jött.</p>
				<p>Pali állt. Állt a bürü végén. Várta, hogy a leány odaérkezzen, átkeljen.</p>
				<p>Állt komoran.</p>
				<p>Az volt a szándéka, hogy nem néz reá. De félvállról látta, hogy a leány
                    meglassúdik a bürühöz közeledve: bizonyosan attól tart, hogy mikor ő a bürü
                    túlsó végére lép, akkor toppan rá Pali is a másik végére, s középen... Mint
                    valamikor.</p>
				<p>Röstellte, hogy a leány ilyet gondolhat felőle, s már mozdult volna is. De csak
                    állton maradt.</p>
				<p>A napfényben szinte rengett a júliusi levegő. Egy aprólégy-dandár halk zengéssel
                    táncolt el előtte. A fűre feketén rajzolódott az árnyék.</p>
				<p>A leány rálépett a bürüre, és sietve közeledett.</p>
				<p>Pali akkor megröstellte, hogy félrenéz. Mért ne is nézzen szembe? Ellenséggel
                    szembe szokás nézni: szembe bátran, megvetőn.</p>
				<p>S fölemelte a fejét: ránézett a lányra, - bátran, megvetőn.</p>
				<p>A lány csak a bürüre nézett, hogy el ne hibázza a lépést. Az arcán nem látszott
                    semmi izgalom. Csak piros volt a nap hevétől, s kissé megbarnult az arca alsó
                    fele a naptól. A kezefeje méginkább. Csak az ingváll alatt fehérlett a bőre. A
                    keblecskéje domborúbb volt, mint vasárnap. Az ing ott nem vetett ráncot.</p>
				<p>Hogy odaért Palihoz, rápillintett.</p>
				<p>Némi aggodalommal pillintett rá, s fekete szemének tiszta szépségével.</p>
				<p>A nézésük egy villanatra találkozott. Pali úgy érezte, mintha valami sugár
                    nyilallta volna lelken.</p>
				<p>S a leány elsuhogott mellette köszönéstelen, szótlanul.</p>
				<p>*</p>
				<p>Vasárnapra virradólag zivatar vonult át a falun. Villámlott, dörgött,
                    zuhogott-löcsögött a zápor. A víz még reggel is csöpögdögélt a nádtetőről, és az
                    úton is hosszú ezüst-rudakként csillogott a kerékvágásokban.</p>
				<p>Palinak volt már maga dolmánya. Hazai kalapja is, árvalányhajas. Rámás csizmája
                    olyan remekbe készült, hogy azt lehetett volna vélni, megzendülne, ha
                    összenyomnák, mint a harmonika. Pillantgatott is rája gyakran.</p>
				<p>Még csak nádpálcája nem volt.</p>
				<p>A legények azelőtt ólmosgombú sárga-pálcával jártak, az következett divatba a
                    fokos után. De míg ő Amerikában távolkodott, a csendőrség elszedte az ólmos
                    pálcákat, és csak spanyolnádat engedett meg. Az nem volt még Palinak.</p>
				<p>Elindult hát még harangszó előtt a boltba.</p>
				<p>Az út a házak mellett csak vékonyan volt sáros. Az akácfák lombja még mindenfelé
                    hajlott a vízgyöngyök terhétől. Nap sütött. A kacsák nagy kedvvel bukdácsoltak
                    az út árka szennyes vizében. A fecskék fekete nyilakként csapongtak az út
                    fölött.</p>
				<p>A bolt jó távolacskán volt tőlük, a piacon. Pali jobbra-balra köszönt. Meg is
                    állt néhol egy szóra.</p>
				<p>Az öreg Oroszlán takács is künn pipázott már a kerítésén könyökölve.</p>
				<p>Az is megszólította.</p>
				<p>- Hova ilyen korán, Kolompos utazója?</p>
				<p>Ahogy megáll egy szóra, s visszapillant a faluvég felé, látja, hogy három csendőr
                    érkezik a faluba. Lépegetnek a házak mellett.</p>
				<p>Elől egy cincérbajszú őrmester. A nyomában két zömök közcsendőr. A
                    kakastoll-bokréta zöldben villog a napfényben.</p>
				<p>Palinak a szeme ráragadt arra az elől-lépkedőre. Nyúlánk termetű ember volt,
                    harminc éves forma, szögletes vállú, hegyes járású. A gombjai aranyosan
                    ragyogtak, minden második lépésnél oldalt tekintett. Mácséknak a házára.</p>
				<p>Mikor odaérkeztek, meg is állott. Mondott valamit a két legénynek. A két legény
                    szalutált, tovább haladt. Az őrmester megsimította a bajuszát, s közben
                    lerugdosta a sarat a lábáról. Benyitott a kiskapun.</p>
				<p>Pali csak nézte.</p>
				<p>Abban a nézésében látta, hogy Mácséknak a kiskertje mennyivel virágosabb, mint
                    gyerekkorában volt. A szögleten szinte az utcára hajlik ki egy nagy
                    labdarózsa-bokor, s az ablakokból muskátli piroslik ki, - mind a két
                    ablakból.</p>
				<p>Otthagyta a takácsot, és kedvetlenül cammogott tovább, befelé.</p>
				<p>- Mi közöm vele! - morogta. - Mi közöm vele!</p>
				<p>Egy asszony sietett a bolt felől. Már ünnepien volt öltözve, csak a lábán volt
                    még papucs. Anyai szemmel nézett Palira:</p>
				<p>- Hová ilyen korán, Pali?</p>
				<p>Pali csak köszönt. Nem felelt.</p>
				<p>S hogy egy másik asszony is közeledett, áttért előle a túlsó házsorra.</p>
				<p>Már közel volt akkor a bolthoz, s egy leányt látott kiperdülni onnan.</p>
				<p>Biri volt.</p>
				<p>A cipőjét óvatosan szedegetve lépegetett a házak mellett. A jobb kezében valami
                    bolti vétel volt fahéjszín papiros-csuklyában. Balkezével a szoknyáját fogta,
                    nehogy hozzáérjen valamelyik vizes kerítéshez.</p>
				<p>S meg-megállt. Kereste a lépést.</p>
				<p>Pali fűlt, zuborgott belől, mint a hajó-kazán. Mikorra a leányhoz ért, a gőz már
                    majdnem szétvetette.</p>
				<p>- Siess hát! - lobbant rá, mintha láng csapna ki a torkán. - A csendőröd mán
                    vár!</p>
				<p>S mintha tüzes lávaként öklött volna ki a száján ez a szó: csendőröd.</p>
				<p>A leány megrökkent. A szeme ijedten nyílt Palira. Az arcából elszállt a vér.</p>
				<p>S hogy az arca már megbarnult a naptól, abban a percben csúnya volt.</p>
				<p>A legény megvetőn sunyorított reá, s ellépett mellette, - a sárban.</p>
				<p>*</p>
				<p>Litánia után az anyja megvárta a templomajtóban.</p>
				<p>- Gyere, - mondotta, - János sógorékho.</p>
				<p>Pali kullogott engedelmesen, mogorván, mint a pórázon vezetett medve. El is
                    felejtette már, hogy mért hívta oda az anyja. Csak mikor a Veron leány is
                    belépett, akkor eszmélt reá.</p>
				<p>Két kisebb leánya volt a sógornak, azok hívták magukkal Veront.</p>
				<p>A leány halványkék kartonba volt öltözve, s réklibe. A szoknyája nem vetett olyan
                    harangformát, mint a falubeli leányoké. A haját azonban úgy fésülte. A cipője
                    is olyan fűzős volt és olyan formátlan. A kezében is a szokásos csipkés szélű
                    fehér kendőcske.</p>
				<p>Hogy meglátta a legényt is, elpirult. Félrehúzódott a lányokkal a
                    kemencepatkára.</p>
				<p>- Meleg van itt, - mondta halkan.</p>
				<p>S pislogva hallgatta a beszélgetést.</p>
				<p>Beszélgettek ott Amerikáról, szerencsepróbákról, termésről, hordásról, meg a nagy
                    adóról.</p>
				<p>A leányok hallgattak.</p>
				<p>Pali odapillantott rájok egykedvűen, s Veronra nem valami érdeklődéssel.</p>
				<p>Pedig csinoska leány volt, kisasszonyosan fehér-képű és kékszemű, noha vállban
                    gyenge. A homlokán most is olyan csepűcsomó a haja. A keze is kicsiny, nem
                    parasztos. S a nap őt nem barnította meg, csak nehány szeplőcskét hintett az
                    orra köré. Ahogy nagyszemérmetesen ráleskelt Palira, látszott rajta, hogy nem
                    rázná ki a legényt a törlő-ronggyal.</p>
				<p>- Milyen gombja van Veronnak! - fakadt örvendő csodálkozásra az egyik leányka. -
                    Hol vetted? A városban vetted-e?</p>
				<p>A két öregasszony is legott fölkelt és bámulta a makk-kopáncs forma gyöngyház
                    rékli-gombot.</p>
				<p>- Szakácsné tésasszonyomtúl kaptam, - felelte Veron boldogan. - Egy fehér-bársony
                    reklijéről való. Nekem adta.</p>
				<p>S akkor a szakács-asszonyra fordult a szó:</p>
				<p>- Mi baja lehet, amit orvos se tud meggyógyítani?</p>
				<p>Veronnak szintén megeredt a szava. Elmondta, hogy a vékonyát fájdítja olykor a
                    szakács-asszony, és hogy a főúr vesebajnak véli a betegséget. De a doktor úr
                    mást mond.</p>
				<p>- A geróf úr orvosa is vót mán ideát: igen körülvizsgálta, de csak diákul mondta
                    meg a tésasszonyom baját a főúrnak. Most mán csak ül a tésasszony a pórhert
                    mellett és csak diktál, hogy ezt csináld, így csináld. A mai ebédet is én
                    főztem.</p>
				<p>És szemérmesen pillogott.</p>
				<p>Palira is rápillantott.</p>
				<p>- Pedig nehéz ott a főzés. Olyan mindenféle úri ételeket esznek ottan...
                    Rizskokkot meg apróra vagdalt gyisznóhúst marhavelővel elegyesen. Májat is,
                    bele. Szitán kell átpaszatolni a májat. Az ám. Gombócformára kell kikerekíteni.
                    De a májat csak a lébe keverjük, fakanállal. Csak úgy: nyersen.</p>
				<p>- Meg nem enném, - mondta János sógor.</p>
				<p>És pökött a pipa mellől.</p>
				<p>- Pedig igen jó, - bizonyozott Veron, - igen jó. Az úri ételek mind igen jók,
                    finomak, csakhogy árosak.</p>
				<p>S amíg beszélt, a csipkés kendőcskéjét babrálta. Az arca oldalt hajlott, s
                    Palinak akkor a leány gyermekkori arca ötlött elő az emlékezetében: mikor Veron
                    úgy írt, hogy a nyelvét is arra mozdította, amerre a tollát.</p>
				<p>- Hát Amerikáról nem kérdezel-e - bökte oda vállról.</p>
				<p>De azért a szeme ráhegyeződött.</p>
				<p>A leány elpirult:</p>
				<p>- Mit kérdezzek?</p>
				<p>- Hát van tán ott ismerősöd?</p>
				<p>A leánynak még a füle is elpirosodott.</p>
				<p>- Ki vóna? - röstelkedett, - ki vóna?</p>
				<p>S maga elé pillogott:</p>
				<p>- Ki vóna?</p>
				<p>- Hát... falubeliek. Legény is van köztük. A lányok leginkább a legényeket
                    kérdezik.</p>
				<p>Veron szinte beleizzadt már a pirosodásba.</p>
				<p>- Nincs olyan legény ott, nincs, - szabadkozott, a kendője csipkéjét szinte
                    szaggatva, - máshol sincs...</p>
				<p>S a szeme csupa könyörgés volt és kíváncsiság.</p>
				<p>- Hát annál jobb, - felelte Pali vállat vonva. - Mert igazis, hogy nincs odaki
                    több legény tőlünk, csak egy. Ap pedig csak ötven esztendő múlva fordul haza.
                    Így mondta.</p>
				<p>Veron nézett. A pirosságot mintha lefújták volna az arcáról, füléről. Valami holt
                    szín ült a helyébe.</p>
				<p>Nézett, mint a jégbe-fagyott ponty.</p>
				<p>S a szobába néhány percnyi csend telepedett. Az óra halkan tiktakkolt.</p>
				<p>Az utcáról gyerekkiáltás hangzott:</p>
				<p>- Ni, milyen magosan száll!</p>
				<p>Aztán a sógor szólalt meg:</p>
				<p>- Megint itt jártak ma a csöndőrök. Vagyhogy még itt is vannak.</p>
				<p>Arra aztán Palit hagyta el a piros.</p>
				<p>- Az ám, - szólt rá az anyja, - a Mács-lány. No onnan ugyan nem kerül a csöndőr
                    úrnak pulitéros húmi meg rizskokknak tányér, meg paszatos gombóc.</p>
				<p>- Meg nem enném, - rázta a fejét János sógor.</p>
				<p>- De aszongyák, - tódította a sógorasszony, - igen ragad a székhö az a
                    csöndőr.</p>
				<p>- No nagy szerencse, - bólintott a pipa mellett a sógor. - A csöndőr: úr. Úr lesz
                    a veje Mácsnak.</p>
				<p>A sógorasszony elmosolyodott:</p>
				<p>- Hogyan áll majd a kalap azon a majom táncosán? Úri ruha... Tán még kesztyűt is
                    húz... El nem képzelhetem, hogyan...</p>
				<p>Veron is megszólalt:</p>
				<p>- Sehogyan.</p>
				<p>Színehagyott volt még, s látszott rajta, hogy szabadulni óhajt a
                    lidércnyomástól.</p>
				<p>- Sehogyan, - mondta élénken, - Birinek nem kell.</p>
				<p>A két asszony egyszerre ráfordult:</p>
				<p>- Nem kell?</p>
				<p>Veron a fejét rázta:</p>
				<p>- Nem. Teljes délelőtt nálunk ült a konyhán. Azt mondta: azér nem megy haza, mer
                    ott a csöndőr.</p>
				<p>Palinak megcsillant a szeme. Tetszéssel nézett Veronra, mintha abban a percben
                    valami csodaképpen megszépült volna Veron. Még kezet is szorított vele
                    búcsúzáskor, mint Amerikában szokták. Mert bizony itthon csak oltárnál szorít
                    kezet a nyilvánosság előtt a legény a lánnyal.</p>
				<p>Mikor hazafelé ment az anyjával, vidáman köszöngetett mindenfelé.</p>
				<p>- No, hogy tetszik? - kérdezte az anyja.</p>
				<p>Palinak Mácsék házán bolygott a szeme, pedig még tíz ház választotta el őket. Az
                    anyja kérdésére megállt, és rábámult a házra.</p>
				<p>A csendőrőrmester lépett ki onnan, s vele Lukács a pirosbojtos bakaruhában.
                    Mögöttük Mács jelent meg, s barátságos kézszorítással búcsúzott a vendégtől.</p>
				<p>Hát mégis! Eddig ott ült e? Ott is ebédelt talán? Vagy csak délután ment el
                    megint?</p>
				<p>A csendőr nagy barátságosan lépked Lukáccsal feléjök a túlsó soron. Szivaroznak
                    mind a ketten. Hova mennek? Bizonyosan a kocsmába.</p>
				<p>- Hogy tetszik neked Veron? - faggatta Palit az anyja.</p>
				<p>- Sehogyan, - böffent meg borult szemmel Pali.</p>
				<p>- Sehogyan? Jó lány, szép lány...</p>
				<p>- Nem nekem való.</p>
				<p>S a szeme rá-rávillant a túlnan ballagó kettőre.</p>
				<p>Lukács feszülő mellel lépked, lépked a nagy bakancsban.</p>
				<p>Az őrmester a földet vizsgálja. Látszik rajtuk, hogy bort ittak, mert mind a
                    kettőnek piros a képe.</p>
				<p>Lukács most elkíséri a vendéget a kocsmáig. A vendég be fogja hívni, hogy
                    viszonozza a bort. Lukács majd kissé vonakodik, aztán mégis csak bemegy...</p>
				<p>Pali nézte sötéten mind a kettőt.</p>
				<p>Az anyja is hallgatott. Nem értette, hogy a fiának mi nem tetszik Veronban? Hát
                    kissé finnyás, az igaz, úri módra szokott. A paszatos gombóc... bár ne említette
                    vóna azt a paszatos gombócot.</p>
				<p>Közben hazaérkeztek.</p>
				<p>Az anya kivette a házkulcsot az ölfák közül, s bement a házba.</p>
				<p>Pali künn maradt. Lement a kertbe, s föl-alá taposta az utat a káposzta között.
                    Meg-megállt, s bámulta hol a hagymaágyat, hol a szilvafatövét, mintha attól
                    tartana, hogy a föld megnyílik előtte.</p>
				<p>Negyedóra múlván ő is belépett.</p>
				<p>- Tíz koronát adjon ide, édesanyám.</p>
				<p>Következett a minek? és egypár talán...</p>
				<p>De Pali nem felelt. Míg az anyja vetkőződött, átment a belső házba, s levette a
                    mestergerendáról a revolverét. Lefújta róla a port. Beletette a dolmánya
                    zsebébe.</p>
				<p>- Tíz koronát...</p>
				<p>Az asszony nem szólt többet. Elvégre a fia szerzeménye, és jó a fiú, derék és
                    okos. Benyúlt a ládába. Kilencszáz korona hever ott egy rozsdafoltos
                    bádogszelencében. A télre tartogatják, hogy akkor majd lovat, kocsit vesznek.
                    Két sűdőt már vettek. Nem akarta kedvét szegni a fiának.</p>
				<p>- Nesze de visszahozd.</p>
				<p>Pali sötét szemmel indul. Minden lépésével mintha szeget nyomna a földbe.</p>
				<p>A túlsó soron egy bozontos szőrű fehér kutya megvakkan rá a kapu előtt. Pali
                    tudja hogy nem fog az a kutya átrohanni onnan az innenső sorra. Csak kutya, hát
                    ugat szokásból, s egyre hangosabban, míg csak el nem halad. Mégis bosszúsan
                    pillant szét a földön, és egy cipónyi követ kap fel. Az eb arra tűzzel-lánggal
                    ugat és várakozón reng a négy lábán, hogy idejekorán ugorhasson félre a kő
                    elől.</p>
				<p>Pali dühös erővel sújtotta rá a követ. A kutyát nem találta el, de a kő olyan
                    erővel duhant a kapuhoz, hogy majd betörte.</p>
				<p>Ebbe az erőpróbába belerándult a válla, s mégis némi jó érzést keltett benne.</p>
				<p>Mit fog cselekedni, most már a kocsmában? nem tudta. Csak annyit tudott, hogy a
                    legénytársainak egy része ott ül már, s hogy ott ül valahol az őrmester is. Hát
                    lehet az az őrmester akárhány likra húzott nadrágszíjjas Vitéz János, de ő
                    megmutatja ma, azt a hét csillagát! hogy Amerikában mi a szokás! Neki is,
                    Lukácsnak is!</p>
				<p>S betoppant.</p>
				<p>Az ajtót úgy belökte, hogy szinte visszarúgódott a faltól.</p>
				<p>Mingyár az első szétpillantásban látta, hogy az ivóban csak egy az asztal.
                    Hosszú, nehéz asztal. Egyik végén ül az őrmester s mellette belől Lukács, kívül
                    a két közcsendőr. A puskájok a sarokban. Az asztal másik végén vagy öt legény:
                    Rigó Pesta, Ács Laci s a többi cimbora. Középen, se a falnál, se kívül nem ül
                    senki.</p>
				<p>Nem köszönt.</p>
				<p>Szándékosan nem köszönt. Várta, hogy az őrmester megszólal: Micsoda barom tévedt
                    ide be? Arra aztán majd ő odalép, éshát a jobb kezét mingyár a dolmánya zsebébe
                    dugja, a revolverre. S mond valamit, ami jön.</p>
				<p>- Alább uram! Amerikai polgár vagyok én!</p>
				<p>Mondja, ahogy jön.</p>
				<p>Az őrmester erre... ahogy a csendőrök szoktak... Csak azt várja ő. A felét se
                    kapja el. Akkor aztán a törvény előtt meg van a mentség: maga védelmére
                    cselekedett.</p>
				<p>Mindezt már az úton meghányta-vetette, elkészítette. A dolmányát is magára
                    öltötte kint a kocsma előtt, hogy könnyebb legyen a zsebbe-nyúlás. A legények
                    tanúi lesznek, hogy nem ő kezdte.</p>
				<p>Az őrmester azonban csak éppen hogy rápillantott. Szótlanul ültek ott mind a
                    négyen az áporodott borszagban, dohányszagban egy üres literes palack mellett.
                    Szivaroztak mind a négyen, s bámulták a szivarjuk füstjét, mintha aznap érkezett
                    volna át Amerikából a dohányzás találmánya.</p>
				<p>Lukácsnak az arca vörös volt, mint aki meleg fürdőből jött ki. Az őrmesteré már
                    nem volt vörös, hanem fakó, mint aki hideg fürdőből jött ki.</p>
				<p>A kocsmáros az ablaknál ült, és újságot olvasott, amelyen nagy fekete betűkkel
                    állt ez a szó: VILÁG. Az ivóban olyan csend volt, hogy a legyek zümmögését
                    lehetett hallani.</p>
				<p>Az asztal túlsó végén az öt legény csak mint öt zsák. Bizonyára a csendőrök iránt
                    való tekintetből viselkedtek olyan hallgatagon. Előttük azonban nem literes
                    palack állott, hanem a szokott félliteres nyakas üvegek.</p>
				<p>Pali betoppanására a legények megvidámultak.</p>
				<p>- Szerbusz amerikás!</p>
				<p>Öt kéz nyúlt egyszerre a keze szorítására, s az asztalfőn ülő Rigó Pesta legott
                    megtörülte az inge ujjában a maga palackját, - már csak fölül persze. A többi is
                    nyújtotta, koppantotta eléje.</p>
				<p>Palinak az volt az első szétpillantásában a szándéka, hogy középre ül. Se egyik
                    csoporthoz, se a másikhoz, hanem középre a kettő közé. De a szíves mozdulatokra
                    mégiscsak oda kellett telepednie a legényekhez, s mégcsak nem is szélről, mert a
                    két belőlülő beljebb húzódott, s Palinak Rigó Pesta mellett nyitottak
                    helyet.</p>
				<p>No úgy is jó: onnan is át lehet majd vakkantani.</p>
				<p>Ivott egy kortyot a Rigó borából. A kocsmáros fölkelt már és vitte neki is a
                    bort, épp olyan bort, épp olyan nyakas üvegben.</p>
				<p>- Isten hozta Kelesse úr, - nyájaskodott vele.</p>
				<p>S a szeme tán arra való gondolatból vidámult meg, hogy az ifjú Kelesse az öregnek
                    a helyére fog járni.</p>
				<p>Pali megpillogatta az úr szót. Jólesett neki ott és épp akkor. Ült mint a
                    gyertyaszál. Koccintott a legényekkel. Jól meghúzta az üveget. Aztán kettőt
                    hármat szippantott a szivarjából, s az ellenséges csoportra nézett, - mintha
                    csak most látná, hogy mások is vannak.</p>
				<p>Egyikük se ügyelt onnan reá. Lukács vörös képpel szívta a szivarját. Látszott
                    azonban a szeme forgásán, hogy ha a csendőrök ott nem volnának, nem idegenkedne
                    attól, hogy Amerikát leszámoltassa Európával.</p>
				<p>Pali ezt várta is.</p>
				<p>Inkább meglepte az őrmester látása. A megeszlek-bajszú vitéz szinte
                    fontyorodottan ült ott az asztalfőn. A szeme bágyadt volt, mint a mételybe
                    szomorodott birkáé. A félbajusza lelógott. Az arcán vénség látszott és
                    szomorúság. Lehetett harmincöt éves. Ahogy félkönyéken bámult maga elé az
                    asztalra, a keze szárának a vékonysága szembeötlő volt. Ha fényképen látja
                    valaki, azt mondja rá: valami szabólegény, aki műkedvelői színjátékban csendőrt
                    játszik.</p>
				<p>A két másik csendőr egészséges, markos, népfia. De azon a kettőn is unalom
                    látszott, mintha hivatali munkának volna rájok osztva, hogy ott üljenek. Igaz,
                    hogy a bor is olyan volt, hogy Noé az olyanért nem ültetett volna szőlőt, hanem
                    még azt is kivágta volna, amit vadon talált.</p>
				<p>- Hát bizony, - szólalt meg Lukács, - valami beszélgetésbe öltve új fonalat, -
                    nálunk se tejfel. De aszongyák máshol jobb. Máshol még egy katona se likasztotta
                    át a mellét a kaszárnya mián.</p>
				<p>Az egyik közcsendőr szólt rá csak vélekedésképpen:</p>
				<p>- Amilyen az ezredes...</p>
				<p>A másik közcsendőr ásított.</p>
				<p>Az őrmester megegyenesítette a derekát és fölkelt. Vele együtt a két közlegény
                    is. Mind a hárman meghúzgálták a kabátjuk alját, hogy buggyosan ne éktelenkedjen
                    az övszíj fölött.</p>
				<p>Lukács is fölkelt.</p>
				<p>Az őrmester a sarokba dobta a szivarja csutakját, és a kezét nyújtotta
                    Lukácsnak.</p>
				<p>- No Isten áldja meg Lukács. Köszönöm a szíves barátságát. Ha letelik az ideje,
                    aztán közénk akar lépni, csak nekem szóljon.</p>
				<p>A kocsmárosnak csak félvállról bólintott.</p>
				<p>- Isten áldja meg őrmester úr, - felelte Lukács.</p>
				<p>- Alászolgája, - hajlongott a kocsmáros.</p>
				<p>A három csendőr a vállára vetette a puskáját. Kiballagtak az ivóból.</p>
				<p>Lukács is utánok.</p>
				<p>Pali félszemmel az ajtót nézte. Várta, hogy Lukács visszatér. Gondolkodott, hogy
                    ugyan hogy kezdi majd? És hogy ő mit reccsent reá? Voltaképpen nem volt már
                    ingerült Lukács iránt, s az őrmester iránt is enyhült a gőze. Igaz lehet amit
                    Veron mondott.</p>
				<p>A legények beszélgetése megindult, mint a malom, mikor felvonják a zsilipet!</p>
				<p>- Hé Dolfi! - kiáltotta vígan Rigó Pista.</p>
				<p>S kopogott az üres üveggel az asztalon.</p>
				<p>Pali oda-odapillantott az ajtóra.</p>
				<p>- Mit beszélgettek? - tudakolta félvállról.</p>
				<p>- Csak Lukács beszélt egyet-mást, - felelték a legények, - hogy jobb a temetőbe,
                    mint náluk a kaszárnyába.</p>
				<p>- Hát az őrmester?</p>
				<p>- Az nem igen beszélt. Csak sóhajtozott.</p>
				<p>Rigó nevetett:</p>
				<p>- Aligha kell annak a majom táncosának.</p>
				<p>Pali megpillogatta a megjegyzést, de nem szólt. Lesett oldalt az ajtóra.</p>
				<p>- Mán aligha, - mondta Ács Laci, (tekefejű és bikanyakú fiú,) - kétszer is ott
                    járt ma.</p>
				<p>A három másik csak pipázott. Vékonyabbak és fiatalabbak voltak valamivel, de mind
                    az öten közel a katonasorhoz. Pipáztak, pökedeztek, gondolkodtak.</p>
				<p>- Mit tudod te? - szólalt meg a harmadik, Sós Jancsi. (Bajusztalan és kiálló
                    pofacsontú siheder.) - Ha kétszer is ott járt, nem ültették gerebenre. Azt
                    gondolom én, hogy pénzt tudakolt a csöndér, azér felhődzött úgy a feje.</p>
				<p>S tovább-fonták a beszélgetést.</p>
				<p>- Lehet ott pénz is.</p>
				<p>- No nem vékával.</p>
				<p>- Öt hold szakad rá.</p>
				<p>- De mikor?</p>
				<p>- Ád arra a zsidó.</p>
				<p>- Abba Lukácsnak is van szava.</p>
				<p>Pali az ajtóra pillantott.</p>
				<p>A kocsmáros újságot olvasott a söntés mellett az ablaknál. A vagyoni kérdésekre
                    kiemelte a fülét az újságból, s megszólalt:</p>
				<p>- A csendőr úr kilép, ha neki lesz adva a leány. Késes ipart űz. Az jobb
                    üzlet.</p>
				<p>A legények szinte egyszerre fordultak reá:</p>
				<p>- Hát neki-adják?</p>
				<p>A zsidó vállat vont:</p>
				<p>- Én nem tudok semmit. Csak a közlegényektől hallottam. Késes a mestersége.
                    Leveti a csendőrruhát. Semmit se tudok többet.</p>
				<p>S a lába közé eresztette a pipáját és tovább olvasott.</p>
				<p>Rigó megcsapta az asztalt:</p>
				<p>- A hiszekegyit annak a majom táncosának: ha el tanálja venni, hát szóba se áll
                    velünk.</p>
				<p>- Tésasszony lesz.</p>
				<p>- Penicilusné tésasszony.</p>
				<p>- Megtanálta a majmát - röhögött Rigó.</p>
				<p>Pali megmoccant:</p>
				<p>- Ne mondjátok már annyiszor majom táncosának. Tudjátok, hogy én hogy vagyok
                    velök, de Amerikába leányra nem mondanak csúfszót. Ellenség se mond
                    csúfszót.</p>
				<p>A legények Rigóra néztek, hogy mit koppant erre?</p>
				<p>Hát Rigónak meg is meredt egy percre a szeme.</p>
				<p>- Amerikában, - mondta a félvállán rántva, - itt nincs Amerika.</p>
				<p>Pali lepöccintette a hamut a szivarjáról:</p>
				<p>- Ahol én vagyok, ott Amerika is van, - felelte keményen.</p>
				<p>A legények elképedtek.</p>
				<p>A zsidó felnézett az újságjából.</p>
				<p>Pali megérezte a levegőváltozást. Szétpillantott rajtuk, és valamivel
                    barátságosabban folytatta:</p>
				<p>- Nem azért mondom... Hanem iszen tudjátok, hogy Amerikában sok mindent
                    tanulhatunk. Én ott azt tanultam, hogy leánynak ne-bántsd a neve. Mer a leány
                    nem védelmezheti magát. Szerbusztok.</p>
				<p>S Rigó elé koppantotta a palackját annak jeléül, hogy nem akar beléjekötni.</p>
				<p>Hát a Rigó fiú ivott is belőle, de mégis nem hagyta semmibe a szót:</p>
				<p>- Van bátyja a lánynak: megfelelhet érte.</p>
				<p>- Hászen arra várok én, - fakadt ki Pali. - Hát mér nem gyön vissza?</p>
				<p>A legénytársaknak egyszerre megvilágosodott, hogy mért hányja Pali a fejét?
                    Hosszú kortyokban ittak a borból, és becsülőn néztek az amerikásra.</p>
				<p>Zsidó fiúcska dugta be a fejét az ajtón:</p>
				<p>- Papa... Megjöttek a grammofon-lemezek.</p>
				<p>A kocsmáros fölkelt és kisietett.</p>
				<p>- Lukáccsal mernél te? - szólalt meg Rigó.</p>
				<p>S hegyezte a szemét. Rámarkolt Palinak a karjára.</p>
				<p>A fejét rázta.</p>
				<p>Pali megbotránkozva nézett reá:</p>
				<p>- Mit rázod azt a tököt a nyakadon? Nem a vastagság az erő. A szíj vékonyabb a
                    kötélnél, de igaz-e erősebb? A derót vékonyabb a szíjnál is, de mindennél
                    erősebb. Aztán én nagyobb is vagyok...</p>
				<p>Rigó a fejét rázta:</p>
				<p>- Ha szíj vagy is, derót vagy is, azér csak egy vagy. Mánpedig Lukács nem
                    egy.</p>
				<p>- Nem egy?</p>
				<p>- Nem-nem.</p>
				<p>- Hát hány?</p>
				<p>- Kettő.</p>
				<p>- Kettő?</p>
				<p>- Az. Mer egyik ű, a másik a bagnétja, aki az ódalán fityeg. He.</p>
				<p>A legények nevettek.</p>
				<p>Pali komoly maradt. Szinte méltóságosan pökött a szivarja mellől:</p>
				<p>- Hát én meg hét vagyok.</p>
				<p>- Hét?</p>
				<p>- Hét. Öttel több.</p>
				<p>S kifeszítette a mellét. Rácsapott a tenyerével.</p>
				<p>- Ihol van egy e.</p>
				<p>- Jó, jó, hát azt látjuk.</p>
				<p>- Ha en nem ölég, itt a másik.</p>
				<p>S az asztalra koppantotta a bokszerját.</p>
				<p>Aztán körülpillantott, hogy a zsidó bent van-e? Még nem tért vissza. Hát
                    diadalmasan folytatta:</p>
				<p>- Ez se ölég? itt van még öt.</p>
				<p>S kivette a revolverét is. Körülkanyarította az orruk alatt.</p>
				<p>- Tedd el a fenébe, - mondták elhőkölve.</p>
				<p>S elhűlten pillogtak Palira, s a kurtafurcsa szerszámjára.</p>
				<p>Revolverre nem volt szabadsága a faluban senkinek. Bokszert meg sohse láttak.
                    Érdeklődéssel forgatták.</p>
				<p>- Mi ez?</p>
				<p>- Hiába mondom meg, - felelte Pali büszke vállvonással. - Mestersége van ennek,
                    amerikai.</p>
				<p>S eltette a bokszert is.</p>
				<p>- Hát azt a revolt mutasd. Durrants vele egyet no: hadd lássuk.</p>
				<p>- Majd ha köll. Ez nem olyan patron, mint a hazai. Öt patron: öt halál. Drága is.
                    Nem mulatságra való.</p>
				<p>A házban náthás trombitahang szólalt meg: kocsmároséknak a grammofonja. Recsegve
                    és pöfögve fújt valami idegen nótát.</p>
				<p>- Fene ezt a nyekergő ládát - mosolygott Pali, - hát mán itt is van?</p>
				<p>S hogy a kocsmáros belépett, kivette a tíz koronását:</p>
				<p>- Máma Amerika fizet.</p>
				<p>Másnap már minden legény tudta a faluban, hogy Pali hét ember. Csak Lukács nem
                    tudta: még azon éjjel átment többedmagával a szomszéd faluba a grófhoz a részes
                    aratókkal. Van még vagy három hete: pénzt fordít rajta.</p>
			</div>
			<div type="chapter">
				<head>IV.</head>
				<p>Pali azokon a heteken úgy járt-kelt, mintha az orrát vesztette volna el, s azt
                    keresné. Ami kevés munka volt a háznál, a szőlőben, elvégezte, de még se
                    kocsija, se lova, - aratás idején ki ád el kocsit, lovat? - nem találta helyét a
                    világban.</p>
				<p>Éjjel-nappal az a leány foglalkoztatta az elméjét.</p>
				<p>Ha nem látta, kereste.</p>
				<p>Ha látta, kerülte.</p>
				<p>Az övé nem lehet. Az a gondolat meg, hogy a másé lesz, úgy rágta a szívét, mint
                    valami láthatatlan éhfarkas.</p>
				<p>Már reggel, hogy a mindennapi kis tüzelőfát aprogatta, el-eldobta a fejszét, s
                    ki-kiállott a kapuba. Leste Mácsék kapuját: mikor nyílik?</p>
				<p>Ha Biri vízért ment, vagy a boltba, mintha egy láthatatlan kéz meglökte
                    volna:</p>
				<p>- Fogd a kalapod!</p>
				<p>Mintha egy másik nagy, erős kéz kilódította volna az utcára. Mintha egy harmadik
                    erős kéz utána lökte volna Birinek.</p>
				<p>S ő csak kullogott Biri után szomorú-engedelmesen.</p>
				<p>Egyszer aztán arra kezdett, hogy útjába fordult. Ha alulról jött a leány, ő
                    fölülről került, úgy indult eléje. Ha fölülről jött a leány, ő alulról
                    igazította eléje a vitorláit. De valami gonosz ördög mindig rákésztette, hogy
                    találkozzon vele, amikor csak meglátta a szoknyáját.</p>
				<p>A leány minderről nem tudott semmit: mindig olyan egykedvűen járt el mellette,
                    akárcsak egy kiszáradt akácfa mellett.</p>
				<p>Lányok köszönni szoktak a legénynek, sőt néha a legények is a lányoknak. Aztán
                    következik:</p>
				<p>- Hova Böske?</p>
				<p>Amire a lány csak szemérmes tovább-lebbentében válaszolhat.</p>
				<p>S meg is lehet állítani a leányt - egy percre, - ha éppen a lány is azt
                    óhajtja.</p>
				<p>- Egy szóra, kedves! Ne szaladj úgy tűlem!</p>
				<p>S más mindenféle nyájas beszélgetések is következhetnek, - egy percre.</p>
				<p>De persze Biri nem köszönt. Ő meg hát hogy köszönhetett volna!? Hogy szólhatna
                    már neki:</p>
				<p>- Egy szóra kedves...</p>
				<p>Nem, nem lehet. A nem-lehetnél is lehetetlenebb! S ha mégis tenné, Biri azt
                    vélné, hogy megbolondult. Elrémülve nézne rá, vagy elfutna. Nem, nem lehet!</p>
				<p>Csak nézte, falta lángoló szemmel. Maga is érezte, hogy keserves ostobaság.
                    Sóhajtozta is:</p>
				<p>- Oh, hogy az Isten éppen őrá bolondította az eszemet!</p>
				<p>De mintha gúzsba kötötték volna, mikor a leány közeledett, csak megállt, s nézett
                    a földre, mintha az esze esett volna épp ott ki a földre, s tűnődne: hogyan
                    találhatná meg? Ritkán, ha fölpillantott reá. S mikor a leány elsuhant mellette,
                    mintha egy virágbokor suhant volna el, valami mennyei rózsabokor, amelynek
                    leány-lába van.</p>
				<p>Egy percnyi gyönyörűség volt s utána még bolondítóbb szomorúság.</p>
				<p>Az ő szőlejükből oda lehetett látni a Kelesséék szőlejére, ahol krumpli, kukorica
                    termett az aljon, s egy öreg diófa árnyékolta a kunyhót.</p>
				<p>Ha Biri is kint volt, Pali kapája bizony hevert. Ott álldogált, üldögélt estig is
                    a cseresnyefa mellett, és nézte hogyan jár-kel, hajladozik a leány.</p>
				<p>Aztán, ha Biri fogta a korsót, és a csorgóra indult, a szíve szinte az ingét
                    verte a dobogásával. Lement ő is, mintha neki is arra volna dolga. Eléje került,
                    s elmentek egymás mellett szótlanul, mint két árnyék.</p>
				<p>- Hátha mégis szólnék neki, - tünekedett olykor.</p>
				<p>S egyszer hogy ezen tűnődve andalog a szőlőaljban, a vadbokrok között egy magasra
                    nyúlt vadmályván áll meg a tekintete. A mályva virágos, fehéren virágos.</p>
				<p>- Hátha mégis, mégis szólhatnék neki? - tűnődik Pali.</p>
				<p>S nézi a mályvát búban borongó szemmel, mintha az a mályva volna Biri, s mintha
                    ott állnának a csorgónál, s Biri arra várna hogy megtelik a korsaja.</p>
				<p>Nézte bús-szerelmesen a mályvát.</p>
				<p>- Aggyisten Biri, - remegte mámorosan.</p>
				<p>S képzeletében a mályva, azaz-hogy Biri feltekint. Csodálkozik.</p>
				<p>S Pali hallani véli, hogy Biri a szemét szemérmesen lesütve feleli:</p>
				<p>- Aggyisten...</p>
				<p>Pali néz és sóhajt. A fejét csóválja:</p>
				<p>- Hej dehogy feleli, dehogy feleli. Egy szót se mukkant ő. Úgy nem szól ő, mint
                    ahogy ez a kő nem szól.</p>
				<p>- De hátha úgy megyek mintha nem látnám, hogy ott áll a csorgónál? Ő csak áll.
                    Elfordul, ha meglát. Ha elfordul, nem tudhatom: kicsoda? Rég nem voltam itthon:
                    nem ösmerek mán meg hátulról senkit se.</p>
				<p>S elment a mályvától vagy húsz lépést. Megindult ismét feléje. Fütyörészve, a
                    kalapját félfülre csapva, mint akinek legényes a kedve.</p>
				<p>- Aggyisten szép lány! Hagysz-e nekem is? Vagy a korsódból adsz, ha jó a
                    szíved?</p>
				<p>S várakozón nézett a mályvára.</p>
				<p>Mi történhetik? - tűnődött aztán maga elé, - mi történhetik? Biri megfordul.
                    Meglepődök.</p>
				<p>- Engedelmet kérek: nem ösmertelek meg.</p>
				<p>Mármost Biri vagy szép engedelemmel néz rám, vagy haragosan.</p>
				<p>Ha szépen néz rám:</p>
				<p>- Mér is haragunnánk mink Biri? Nyújtsd a kezed, ha akarod.</p>
				<p>A fejét rázta:</p>
				<p>Hej nem nyújtja ő, dehogy is nyújtja. Megfordul, és úgy néz rám, mint a döglött
                    békára. Valóságosan úgy, mint a döglött békára, amelyik hassal van felfelé. De
                    bár én is olyan döglött béka vónék!</p>
				<p>S lehevert nagy gyász-szomorúsággal a gyepre. Sóhajtott akkorákat, hogy majd
                    széjjelment a melle.</p>
				<p>Attól fogva mégis többnyire a mályva előtt hevert, - ha Mácsék nem voltak künn a
                    szőlejükben, - úgy hevert, hogy a mályván állt a szeme.</p>
				<p>- Aggyisten Biri.</p>
				<p>Annyira Birinek érezte olykor, hogy így is szólt:</p>
				<p>- Virág ha vónál, rózsa vónál.</p>
				<p>S tovább fonta szerelme mámorában:</p>
				<p>- Madár ha vónál, galamb vónál. Leány ha nem vónál, angyal vónál...</p>
				<p>A szőlőaljban egy kis lucernájok nődögélt. A tehénnek vetette azt az anyja, s
                    maga sarlózgatta, maga hordta haza a hátán. Hogy a fia már otthont volt,
                    lehozta neki a padlásról a kaszát, fenkövet.</p>
				<p>- Eredj ki Palim reggel: kaszáld le délelőtt azt a kis lucernát. Az ebédet
                    kiviszem majd. Délután aztán kapálgatunk.</p>
				<p>S másnap délben vitte is neki az ebédet: bablevest kantáros fazékban. De még
                    túrós csuszát is egy tányérkában.</p>
				<p>Ahogy odaér, csodálkozva tekint a kis lucerna-táblára.</p>
				<p>- Mi a fenét csináltál eddig?</p>
				<p>Mert a lucernából nem volt lekaszálva egy ház árnyékánál nagyobb.</p>
				<p>- A szőlőkarókat vertem, - mentegetődzött búsan Pali.</p>
				<p>- De hiszen arra azután is ráértél vóna.</p>
				<p>- Igen megdőlt egypár, - mondta Pali olyan komolyan, mintha legalább is a falu
                    tornya dőlt volna meg, s neki volna dolga, hogy helyre egyenesítse.</p>
				<p>- Igen megdőlt.</p>
				<p>És sóhajtott.</p>
				<p>Amerikát sajolja, - gondolta az anyja, - az apját.</p>
				<p>Pali csak evett kelletlenül, szótlanul.</p>
				<p>Mikor felére jutott az ételnek, benne hagyta a kanalat.</p>
				<p>- Elég.</p>
				<p>- Mán megint nem eszel?</p>
				<p>- Nem kívánom.</p>
				<p>- Nem jó? Iszen azért tettem bele kétujjnyi szalonnát is. A császár is megnyalná
                    a kanalát utána. Hát itt ez a csusza: ez majd tán jobban ízlik.</p>
				<p>Pali a fejét rázta.</p>
				<p>Fölvette a tarisznyája mellől a pipáját. Rágyújtott és végigheveredett a gyepen:
                    pipázott lógó fejjel, szótlanul.</p>
				<p>- Mács is ma kaszál lucernát, - mondta az asszony a völgyön áttekintve. - Neked
                    is jobb ápitusod vóna, ha kaszáltál vóna.</p>
				<p>S a maga ölébe vette a tésztás tányérkát: jó étvággyal villázgatta a szájába.</p>
				<p>Pali megszítta a pipáját.</p>
				<p>- Hogy is vót azokkal a Mácsékkal? - kérdezte unatkozó színnel. - Gyerekkoromban
                    hallottam, de mán elfeledtem.</p>
				<p>- Hogy vót? Hát úgy vót af fiam, hát... hogy is vót? Úgy vót, hogy öregapádék
                    hallották, hogy hazafelé tartanak a rácok, mer mán akkor hazafelé tartottak. Sok
                    kocsi, sok szekér. Mind meg van rakva rablott húmival. Elibük kerültek éccaka.
                    Ki puskával, ki pisztollyal, ki csak kaszával. Öregapádnál is av vót: egyenesre
                    kovácsolt hosszúnyelű kasza. A boldogult Simon jegyző vezette őket, Balogh
                    Simon. Én még ösmertem. Sokat játszottam az udvarába, a kis Ilonka lányával.
                    Kasznár vette el, Pispeky nevű.</p>
				<p>Hát lesbe állnak, a Varga-erdő alatt. Mán nincs meg az az erdő: felszántották.
                    Ott álltak lesbe. Aztán hát szétverték ott a rácokat. A zsákmánybul minden
                    családnak jutott, akik ott vitézkedtek. A sebesült nemzeti őröknek osztották a
                    szekereket, kocsikat. Akik nem sebesültek meg a harcban, azoké a pénz vót, meg
                    az óra, meg a fegyer, amit a rácoktul elszedtek. Öregapádnak be volt hasítva a
                    képe, úgy hogy a foga is kifehérlett. Az öreg Mács Józsepnek meg a jobb karját
                    lőtte át egy rác, pisztollyal. Hát ahogy elkiáltja a boldogult Simon jegyző úr,
                    hogy az öregapádé ez meg ez a kocsi, Mácsé meg a másik, öregapád megpillantja,
                    hogy az erdő egy tisztásán szöknek még rácok.</p>
				<p>- Utánok! - rikkantja dühösen. Csak vidd az én kocsimat is, - mondja Mácsnak, -
                    állítsd be az udvaromba.</p>
				<p>S lódul a többivel a rácok után. Verték őket agyon, mint a sáskát. Pedig mán
                    akkor úgy folyt a vére öregapádnak, hogy a dolmánya zsebe is vérrel vót tele. A
                    szabó varrta aztán itthon össze a képit, az Oroszlán szabó, a takácsnak az apja,
                    no kontárul: azér állt hóttig olyan ferdén szegény öregapádnak a szája.</p>
				<p>Hát mikorra haza vánszorgott, benn állt az udvarunkon a szekér. De nem az, akit
                    öregapád kapott. Mács elcserélte.</p>
				<p>Pali a fejét rázta:</p>
				<p>- Dehát bizonyos-e az?</p>
				<p>- Hogyne vót vóna bizonyos! Öregapád emlékezett rá, hogy az ő szekerén veres
                    dunyha vót legfölül, azon a szekéren meg, akit betoltak, kékcsíkos. Mács
                    bizonyosan megvatatta útközbe a két szekeret: látta, hogy a mienken úribb
                    helyről való a zsákmányolt portéka. Adott is el hat ezüstkanalat, egy zsák kávét
                    meg ki tudja mi mindent a városban. A mi szekerünkön csak liszt vót, meg borsó,
                    meg három hordó rossz bor.</p>
				<p>Pali megint rázta a fejét:</p>
				<p>- Ha akkor éccaka vót, hogyan látták, hogy melyiken mi van? meg hogy milyen színű
                    a dunyha?</p>
				<p>- Hódvilágnál láthatták.</p>
				<p>- Látta más is, hogy veres vót az a dunyha?</p>
				<p>- Sz’épp av vót a baj, hogy nem talált rá öregapád tanút. Veres dunyhát egy se
                    látott, csak kéket meg fehéret. Mer, tudod, nem igen nézték.</p>
				<p>Pali a fejét rázta:</p>
				<p>- Tévedés lehetett. Abba a zavarodásba öregapám is csak tán egy pillantással
                    nézhette azt a szekeret. Avval a pillantással meg bizonyosan inkább a lovakat
                    nézte.</p>
				<p>- A lovakat is nézte. A lovakat nem cserélte el Mács.</p>
				<p>Pali kiverte a hamut a pipájából. Belevizsgálódott, mintha abban keresné a két
                    lovat, veres dunyhát. Aztán unalommal dugta zsebre.</p>
				<p>- Lehet hogy ártatlan vót az a Mács.</p>
				<p>Az asszony elképedt:</p>
				<p>- Ártatlan vót?</p>
				<p>- Ártatlan vót, lehet hogy ártatlan vót. És az a nagy gyűlölség semmibül
                    fakadt.</p>
				<p>- Te tán jobban tudod?</p>
				<p>- Hát lehet gondolni ezt is, azt is. Akinek a fejiből vér csurog, kéket vöröset
                    összezavarhat. Hát például látott-e mán kend édesanyám ződ kutyát?</p>
				<p>- Ződ kutyát? Mán hogy láttam vóna ződ kutyát?</p>
				<p>- Hát én láttam.</p>
				<p>- Ződ kutyát?</p>
				<p>- Ződ kutyát. Láttam Amerikában. Ződ vót. Ződ kutya. Kicsi vót, ződ vót. Csak a
                    feje vót fehér, meg a farka. Ha csak abba az egy pillantásba láttam vóna, ma is
                    megesküdnék rá, Isten szent oltára előtt, hogy ződ kutya vót. De a kutya megint
                    előfutott az emberek közül, és mán akkor közelebb, hát a csuda verje meg: ződ
                    lajbi vót a kutyán, attul vót ződ. Ott úgy szokták.</p>
				<p>Az asszony csodálkozva mosolygott. Aztán hogy a fia nem beszélt többet, fölkelt
                    és összeszedte az edényt.</p>
				<p>- Hát tudod, - mondta elgondolkodva, - akár ződ kutya, akár fehér kutya, azér
                    mégis csak kutya. A halálos ágyán bizonyosan meg is gyónta vóna, de mikorra a
                    pap odaért, mán csak a szájaszéle mozgott. Essen a pokolba valamennyi!</p>
				<p>*</p>
				<p>Pali nem találta helyét a világban.</p>
				<p>Mácsék akármilyenek is, de Biri olyan köztük mint a galamb a varjak között, -
                    valami angyali, csak épp hogy szárnya nincsen. Aztán mi lesz, ha Lukács hazatér
                    az aratásról? Most már hazatér pedig. Félni nem félt tőle, de a vérére se
                    szomjazott már. Biri siratná...</p>
				<p>És éjjel nappal azon forgott az elméje: hogyan szólhatna Birivel?</p>
				<p>Biri talán már nem is gyűlöli. Hiszen mióta itthon van, nem egyszer találkoztak.
                    Láthatta a leány, hogy ő már nem ellensége. Igaz, hogy egyszer rászólt:</p>
				<p>- Siess: a csendőröd!</p>
				<p>No, azt nem kellett volna cselekednie.</p>
				<p>Elvörösödött, ha rágondolt: igen bánta. Hogy a fenébe is jött ki az a szó a
                    száján? Aztán hát mire volt az jó? Az őrmesteren úgyis kiadott a leány.</p>
				<p>Hej, csak egyszer szólhatna vele. Csak annyit legalább:</p>
				<p>- Biri meghalok érted!</p>
				<p>Egy délután Mácsék babot szedtek künn. Négy óra tájban fogja Biri a korsót. Indul
                    a csorgóra.</p>
				<p>- No most!...</p>
				<p>S Pali nagy szívlükkenéssel nézi. Lódul a hegyről. Pödri a bajuszkáját. A szeme
                    is rebbeg. Úgy siet alá, mintha valakinek a szénája égne lent valahol, s annak
                    az oltására futna.</p>
				<p>- Aggyisten Biri, - így fogja kezdeni.</p>
				<p>Aztán majd csak lesz valahogy.</p>
				<p>A lucernatáblánál véletlenül csigára tapod. Arról eszűdik csak, hogy mezítláb
                    van. Nem: mezítláb még se megy oda. A csizma ott hever a cseresnyefa tövében,
                    ahol ebédelni szokott.</p>
				<p>S odakanyarodik nagysebten. Megtörli hamar a talpát a fűben, s egy-kettő: fenn a
                    csizma.</p>
				<p>De lám a csizma poros. Szakít egy répalevelet, törli vele sebten. Másik
                    répalevelet is. De áldott lapu a répa! Még leve is van: egyszerre fekete tőle a
                    csizma.</p>
				<p>S lódul le tovább.</p>
				<p>A leány már elhaladt a hegy alatt: mingyárt odaér a csurgóhoz.</p>
				<p>Tartja-e vajjon a korsót? vagy csak leállítja, s őmaga leül addig?</p>
				<p>Siet a legény tovább.</p>
				<p>De amint közeledik az úthoz, a két csizma? - mintha az Isten ólommá változtatta
                    volna: nehéz és egyre nehezebb...</p>
				<p>Pali meglassúdik. Az úton már csak ballag. Az arca meleg. A melle is nehezül.</p>
				<p>- Csak azt ne mondtam volna, azt a csöndőrt... A holló vacsorázza meg! Most
                    minden könnyű vóna...</p>
				<p>Egy asszony jön szemben, Bárányné. Putton a hátán. Tököt visz haza, s a kezében
                    kapa.</p>
				<p>- Hova Pali?</p>
				<p>- A csorgóra. Feldűlt a korsóm.</p>
				<p>- Ott a Mács lány, - mondja szemöldök-emelintéssel az asszony.</p>
				<p>S tovább halad.</p>
				<p>Pali megáll. A falu véleménye...</p>
				<p>Nem, nem kezdhet ő szót azzal a leánnyal.</p>
				<p>S áll csüggedten az út közepén.</p>
				<p>Aztán egyszerre mintha valaki felrázná:</p>
				<p>- Most vagy soha! Ki tudja: mikor találom megint így egymagában.</p>
				<p>S megindul ismét, mintha meglökték volna.</p>
				<p>De a csizmák már mázsányi nehezek. A mellében is valami malomkülyü zuhog.</p>
				<p>Felnéz.</p>
				<p>A leány ott áll háttal az útnak. Karcsún. Kék szoknyában. Csak ing fehérlik
                    rajta, mint nyáron, mikor a bürün találkoztak. A fejét ahogy lehajtja hosszú
                    szép nyaka gyönyörű vonalban hajlik a sötétzöld borostyánfal előtt a korsó
                    fölé.</p>
				<p>S körülötte csend. Csak egy harkály kopog valahol.</p>
				<p>Nem bírt tovább menni. Valami soha nem érzett gyávaság nehezedett reá. Jobb lesz
                    tán, ha leül itt az árokparton, s Biri majd erre jön, és szól neki:</p>
				<p>- Aggyisten Biri...</p>
				<p>S Biri valóban megmozdul. Kiloccsant a korsóból, s megindul vele. Fel is tekint.
                    Negyvenlépésnyire van csupán.</p>
				<p>A legény ül az árokparton s néz szomorún, epedő szemmel, mint az útfélre rogyott
                    koldus, akinek egyetlen reménysége a feléje haladó.</p>
				<p>A keskeny kocsiúton két gyalognyomás van kétfelől. Pali annál ül, amelyiken
                    Birinek el kell haladnia, mellette, szinte érintve őt a szoknyájával.</p>
				<p>Biri közeledik.</p>
				<p>Milyen szép! Milyen szép! A vadmályva...</p>
				<p>Már csak húsz lépés. Már csak tizenöt... tíz...</p>
				<p>S Palinak mintha a nap a szemébe sütött volna, s attól káprázna. Káprázott,
                    pillogott.</p>
				<p>- Mi lesz most, mi lesz?</p>
				<p>A csizmája orrára egy dongó száll s legott fésülgeti a szárnyát. Pali azt nézi.
                    Oly érdeklődéssel nézi, mintha a világon semmi se volna más, csak az a csizma
                    meg az a dongó.</p>
				<p>Egyszer aztán árnyék vetődik a keskeny sárgaföldű útra. A dongó elszáll.</p>
				<p>Pali felnéz.</p>
				<p>Biri lépked az út túlsó felén a kis fekete korsóval, fehér ingében, könnyen
                    lebegő kék szoknyában, szép hosszú nyakával, gyönyörű szemöldökével. Lépeget
                    nyugodtan, szépséges egykedvűen. A szemét lesütve halad el Pali előtt.</p>
				<p>*</p>
				<p>Különös kiáltozások hallatszottak aztán a földeken, a szőlőkben:</p>
				<p>- János! Péter bácsi! Máté! Pista!...</p>
				<p>Mindenféle nevek. Más-más hangokon: gyerekhangokon, asszonyhangokon. De
                    veszedelmet sejtető kiáltozások.</p>
				<p>Pali felnéz.</p>
				<p>Futókat lát a falu felől: gyermekek, asszonyok. Azok kiáltoznak.</p>
				<p>Valami történt a faluban.</p>
				<p>De se kongatás, se füst.</p>
				<p>Egy menyecske: Keszeg-Szabó Maris, lobogó szoknyával siet a forrás útján. Sírva
                    rázza a fejét.</p>
				<p>Pali rákiált:</p>
				<p>- Mi baj Maris?</p>
				<p>- Viszik az uramat! Jaj Istenem!</p>
				<p>- Hát mit csinált az urad?</p>
				<p>- Jaj semmit, - lihegte szenvedőn az asszony, - háború lesz!... Most dobolták,
                    hogy azonnal jöjjön haza minden katonabeli... Jaj, jaj, jaj!... Reggel már
                    viszik őket!...</p>
				<p>S tovább-sietett.</p>
				<p>- Jaj, jaj, jaj!...</p>
				<p>A falu olyan volt aznap este, mint a megzavart méhes. Nagy jövés-menés, sietkezés
                    az utcán. Minden ház ablakában világosság. Minden kéményen füst. Minden asszony
                    szemében könny.</p>
				<p>A községházán olyan nyüzsgés, hogy az udvaron a kutya se fért meg. Minden hadbeli
                    személyesen akart beszélni a jegyzővel, hogy nincs-e valami tévedés az ügyben?
                    Hogy csakugyan beszólítják-e őt is? Hogy csakugyan mennie kell-e neki is holnap
                    reggel? Talán később is jó: a cséplés nem hagyható most abba!</p>
				<p>Különösen az obsitosok hitetlenkedtek.</p>
				<p>Azonban se a jegyzővel, se a bíróval nem lehetett beszélni akkor. Bent ültek az
                    esküttekkel sűrű pipafüstben, a község nagy könyvei és háborús nyomtatványok
                    között. A kérdezősködőket a kisbíró fogadta az utca-ajtóban, és százszor is
                    elmondta egymásután amit dobolt:</p>
				<p>- Mindenkinek be kell rukkolnia, aki katona vót, és negyvenhármon innen van. Ahun
                    a király parancsa a falon.</p>
				<p>Hát az ott is volt, és lámpás is égett mellette kétfelől. Olvasták is szünetlen,
                    hangosan. Mikor elvégezte valamelyik, megint másik kezdett bele.</p>
				<p>Az ostor vége mégis csak azon durrant, hogy mennie kell mindenkinek, aki már
                    tudja, hogy hogyan kell beletenni a golyót a manlikerbe. Két napra való élelmet
                    is parancsol a király, hogy vigyen ki-ki a tarisznyájában, - hát ebből tetszik
                    ki, hogy csütörtökön már Szerbiában aprítjuk a rácot.</p>
				<p>- No az árgyélusát annak a kutya rácnak, - szitkozódtak az udvaron, - iszen csak
                    az én markomba kerüljön egy!...</p>
				<p>De persze nemcsak a fegyverre kötelesek érdeklődtek a parancs iránt, hanem minden
                    férfi-ember. Pali is ott pipált az egyik csoportban a községháza előtt. Fülelte
                    a híreket, amiket egy-egy kifelé jövő mondott.</p>
				<p>- A szerbek vezérét már is elfogták Pesten, - kiáltotta ki egy eskütt az
                    ablakon.</p>
				<p>- Éljen! - kiáltották néhányan.</p>
				<p>- Dehogy éljen: vesszen! - mondta Bokor János.</p>
				<p>A kocsmáros zsidó is kifordult a községháza ajtaján. Sápadt volt mint a
                    juhtúró.</p>
				<p>- Feljelentem a jegyzőt, a bírót, postamestert! Már tegnap megjött a parancs.
                    Részeg volt a postamester? vagy a kihordó? Feljelentek mindenkit!</p>
				<p>A sokaságon Lukács nyomakodott át.</p>
				<p>- Utat! Utat!</p>
				<p>Abban az órában érkezett haza valamelyik uradalom aratásáról. Meg se mosdott,
                    csak azon porosan, fáradtan, napon-sülten tört át a sokaságon. Megállt a plakát
                    előtt és ráncolt homlokkal olvasta.</p>
				<p>Palinak rajta állt a szeme. Arra gondolt, hogy háborúban sokan meghalnak...</p>
				<p>És ez a gondolat kellemes volt a szívének.</p>
				<p>*</p>
				<p>Azon a héten történt, hogy Kis-Vargáék is kimentek kapálni. Már hát csak a két
                    asszony. Az ember most már katona. Az idő ugyan essőre formádzik, dehát legalább
                    nincs meleg. Otthon csak a kis hat éves Jóska gyerek maradt, házőrzőnek.</p>
				<p>A kertben ugyanis kékül már a szilva. Csak két fa. De rossz a garád, - régi
                    fűzfonatú garád: korhadt, - és a szomszédba sok a gyerek. Hát ott legyen a szeme
                    mindig a garádon.</p>
				<p>Jóska oda is ült hűségesen. A szomszédnak is van Jóskája: az is odaült túlfelől.
                    Valami két szem gubacs volt a zsebében, azt faragcsálta.</p>
				<p>- Mid van?</p>
				<p>- Gubacsom.</p>
				<p>- Mit csinálsz vele?</p>
				<p>- Pipát, kis pipát.</p>
				<p>- Adj nekem is.</p>
				<p>- Nem adok.</p>
				<p>- Ha adsz, hozok ki dohányt, igazi dohányt, édesapámébul.</p>
				<p>Hamarosan megegyeztek. A gubacspipába szár is került födélből kihúzott
                    nádszálból. Aztán megtömték. Jóska masinát is szerzett. Elbújtak a garád mellé,
                    s úgy eregették, pappogatták a füstöt akárcsak az öregek.</p>
				<p>Hanem egyszer csak a garád valami furcsán ropog mellettök. Füst is csap fel, s
                    nyomban láng is.</p>
				<p>- Jaj!</p>
				<p>A két gyerek próbálta volna leverni kalappal a lángot, de annál jobban nőtt,
                    terjedt. Ijedten futottak el onnan. De hogy szóltak volna, világért se szóltak
                    volna senkinek, hogy ég a garád.</p>
				<p>Csak mikor már a disznóól is égett a szomszédban, s a disznó is sítta a bajt,
                    akkor kezdték a sikítozást az asszonyok is.</p>
				<p>- Jézus segíts!</p>
				<p>Szerencsére csak három ház égett el, meg három kazal élet. Az esső már előbb is
                    szemerkélt: épp akkor zuhogott szépen alá, mintha csak a mennybéli Jézus
                    meghallotta volna, hogy a nevét kiáltozzák.</p>
				<p>Mégis hát nagy volt az ijedelem faluszerte. A kár is töméntelen a három házban.
                    Egy asszony a lángokon át hozta ki az ágyneműjét. Amit kihozott, elégett. A
                    rajtavaló ruha is. Ami bent maradt, megmaradt, mert a mennyezet nem égett
                    be.</p>
				<p>Aznap délután sokan megfordultak ott. Palinak is sógorasszonya a szerencsétlen: ő
                    is benézett délután.</p>
				<p>A sógorasszonyt egy rocska víz megmentette a haláltól, mégishát az arcáról, két
                    kezéről lesült a bőr. Lefektették. Sírt, nyöszörgött.</p>
				<p>- Jaj bizony még meghal!</p>
				<p>Egynéhány asszony ápolgatta. Olajjal kenték a képét, kezét.</p>
				<p>Mácsné is köztük.</p>
				<p>Biri is.</p>
				<p>Pali leült.</p>
				<p>Biri ottvolta annyira megzavarta, hogy semmit se kérdezett. Csak ült és pipázott
                    a kis matrózpipájából. Még hátat is fordított, mint macska az egérnek, amelyet
                    elszalasztott.</p>
				<p>Mégishát látta, hogy Biri nem olyan rózsás képű, mint szokott lenni. Azokban a
                    napokban sok leány és sok menyecske elvesztette a színét. Biriék is siratták
                    Lukácsot.</p>
				<p>- Látjuk-e valaha, vagy soha többé?</p>
				<p>- Karácsonra meggyövünk, - biztatták az otthonvalókat a hadba vonultak.</p>
				<p>Dehát aki háborúba megyen, nem bizonyos annak a kalendáriuma.</p>
				<p>Az ablakon besütött a nap, besütött rézsút az esső-felhők közül. A sugara olyan
                    volt, mint a most mosott aranyráma. Ahogy a tükröt verte a fénye, a szoba
                    megvilágosodott.</p>
				<p>Pali pipázik, de mintha valami vonná a szemét a tükörre.</p>
				<p>Odafordítja a szemét, hát látja, hogy a tükörből Biri csudálkozik reá, Biri azzal
                    a szomorú szép tündérszemével.</p>
				<p>....</p>
				<p>Csak egy pillanat volt. Csak ahogy összecsodálkoztak a tükörben.</p>
				<p>*</p>
				<p>Pali napokig leste: mikor mennek ki Mácsék megint a szőlőbe?</p>
				<p>A sötét keserűséget földerítette már az a tükörbeli napsugár.</p>
				<p>Véletlenül nézett-e Biri is akkor a tükörbe? vagy már előbb is szemlélte őt? A fő
                    az, hogy a szeme nem fejezett ki gyűlöletet. Sőt valami melegség volt a
                    szemében, - legalább úgy tetszett, - valami olyan melegség, mint mikor a lány a
                    leánypajtásának néz a szemébe.</p>
				<p>De talán csak ő képzelte.</p>
				<p>Mégis érezte már, hogy ha még egyszer úgy találkozhatnak a forrásnál, mer neki
                    szólni:</p>
				<p>- Aggyisten Biri.</p>
				<p>És éjjel-nappal csak ezt mondogatta, hol komolyan, hol édesen, hol hangosan, hol
                    halkan. Még mikor délben a kását fujta is:</p>
				<p>- Aggyisten Biri, - lehelte jóízű tikkadozással.</p>
				<p>De el-elfogta a csüggedés is. Ha Biri azt mondaná rá gúnyosan, kegyetlenül:</p>
				<p>- Mit?</p>
				<p>S elnehezült a feje, a melle. Valami nehéz bizonytalanság szállta meg. Megint
                    ingadozott a reménysége, mint a fa, amely fejszecsapásoktól van dűlőfélben.</p>
				<p>- Mit?</p>
				<p>- A halálomat, - fogja felelni reá.</p>
				<p>Azonban egy perc mulván mintha új életre serkent volna: a szeme megcsillant. Mert
                    hátha Biri nem gúnyos-kegyetlenül kérdi, hogy: mit? hanem szép
                    szelíd-szemérmesen kérdi:</p>
				<p>- Mit?</p>
				<p>Akkor ő a lelke minden szerelmével válaszol reá:</p>
				<p>- Téged édes, csak téged! A többit megszerzem én az én két munkás kezemmel.</p>
				<p>S a következő percekben már megint csüggedés szállotta meg: hogy veszett volna az
                    a veres dunyha annál a rácnál!</p>
				<p>Többnyire a szőlőben töltötte már akkor Pali a napjait. S nemcsak a leányért,
                    hanem mert az ő szőlejük volt szélrül, és cigányok is járnak néha arra. S ha
                    cigányok nem, de a szőlőcsőszt is jó szemmel kísérnie: kézen hordja-e ki neki az
                    asszony az ebédet? vagy puttonban?</p>
				<p>Holdtöltekor kint is hált egynehányszor. A revolja mindig vele volt odakünn.</p>
				<p>Végre egy szombati napon Mácséknak a kocsija ott áll megint a szőlő aljában. A
                    vén Kese meg a fiatal Pajtás. A diófán gyerekek mozognak: tehát a diót
                    verik.</p>
				<p>Ott van-e Biri?</p>
				<p>Ott van a gyönyörű! Ott hajladozik, szedi a diót az anyjával. Barna kendő van
                    átkötve a derekán. A lábán csizma: az idő hűvöskés.</p>
				<p>Leste Pali, leste. Még fel is ült a cseresnyefára. Ott pipázgatott reménykedő
                    mély szemlélődésekben, aminőkkel csak a Kolumbus árbocán ülő matróz
                    szemlélhette az eléjük bontakozó partvidék szépségeit.</p>
				<p>Nem indul ő előbb vízre, csak délben. No akkor... akkor bizonyosan! Sohse is
                    emelkedett az égi nap olyan lassan az égboltozat tetejére, mint akkor.</p>
				<p>S délben végre... Hát mi történik délben? Forduljon fel minden szőlőhegy: egy
                    gyerek siet ki Mácsék szőlejéből a korsóval.</p>
				<p>Pali elkeseredetten szállt le a cseresnyefáról. Kibontotta nagybúsan a
                    tarisznyáját. De még a szalonnára is olyan szomorúan nézett, mintha nem is
                    szalonna volna, hanem valami gyászjelentés.</p>
				<p>Délután egyszer csak látja, hogy a gyerekek úgy három óra tájban ellódulnak a
                    szőlőből hazafelé.</p>
				<p>Csak a gyerekek.</p>
				<p>A kocsi, a két ló marad. Mácsék is maradnak. Leverték-e már mind a diót? Mért
                    siettek el a gyerekek? Igaz is: szombat van, litániára kell menniök.</p>
				<p>A reménység újra éledez Paliban hátha még egyszer jön az a korsó? Négy-öt gyerek
                    mindent falogat a szőlőben. A futás, ugrálás is szárítja a torkot. Főztek is
                    talán a vízből...</p>
				<p>Lesi nagy sóváran a cseresnyefáról: mozdul-e Biri a korsóval?</p>
				<p>Egyszer csak egy férfihang szólal meg a fa alatt:</p>
				<p>- Tán cseresnyét szedsz, Pali?</p>
				<p>Pali megrezzen. A bíró áll az úton a fa alatt. Arra van neki is a szőlője.</p>
				<p>S meg se várja Palinak a válaszát, tovább beszél:</p>
				<p>- Jó, hogy itt talállak. Csak azt akarom mondani: nehogy a szentmihályi vásáron
                    ruhára költekezz. Majd ád a császár neked is. Készülhetsz.</p>
				<p>- Bizony nem készülök én, bíró uram, - felel le büszkén Pali a fáról. - Köszönöm
                    különben a szíves jó tanácsot. Nem készülök.</p>
				<p>A bíró szeme elkomolyodik.</p>
				<p>- Hát hallod-e, - mondja méltósággal, - először is, ha velem beszélsz, vedd le a
                    kalapodat. Másodszor: ha velem beszélsz, énnekem ne fatetejéről kukorékolj,
                    hanem szállj le, és beszélj gyalog, illedelmesen. Egy-kettő: gyere ide.</p>
				<p>Pali egy percig haboz, aztán leugrik a fáról. A kalapot a fűre veti. (Ő bizony
                    nem tartja a fülén.) Leereszkedik a parton a bíró elé. Megáll előtte szintén
                    méltósággal.</p>
				<p>- Tessék parancsoljon.</p>
				<p>- Azt mondtam, hogy ne költekezzetek. Mert te is katonasoros vagy. Szent Mihály
                    nap után való nap vizitálnak. Mingyán bent is maradtok. Háború van.</p>
				<p>- Én meg azt mondtam bíró uram: Köszönöm a szíves jó tanácsát: nem készülök. Nem
                    készülök a vizitációra.</p>
				<p>- Nem készülsz?</p>
				<p>- Nem.</p>
				<p>- Hát akkor majd teszünk rúla.</p>
				<p>- Nem tehetnek rúla.</p>
				<p>- A csendőr marka majd tesz rúla.</p>
				<p>- Nem tesz rúla. Mert én amerikai polgár vagyok: énnekem semmiféle csendőr nem
                    parancsol. És a király se parancsol. Mert a király, csak magyar polgárnak
                    parancsolhat. Én pedig amerikai magyar vagyok: ott Ferenc Jóska senki. Az én
                    királyom: Vilzony.</p>
				<p>- Vilzony? - hőkölt el a bíró, - ki a fene az a Vilzony:</p>
				<p>- Kicsoda? Király az is, csakhogy negyvenkilenc országnak a királya. Ferenc Jóska
                    ahho képest csak csizmadiainas.</p>
				<p>Megfordult és visszakapaszkodott a partra. Csak onnan szólt még egyet:</p>
				<p>- Isten áldja bíró uram. Köszönöm a szíves jó tanácsát.</p>
				<p>A bíró elképedten bámult utána. Nohát ez megbolondult, ez a Kelesse-fiú.</p>
				<p>- Van-e írásod? - kiáltotta.</p>
				<p>- Van.</p>
				<p>Megint gondolkodott a bíró.</p>
				<p>- Nem ér semmit, - mondta a fejét felkapva, - háború van. Ilyenkor a békességben
                    kelt írások semmisek. Aki itthon van, fegyverre köteles.</p>
				<p>Pali már akkor fenn állt megint a parton. Fölvette a kalapját és föltette.</p>
				<p>- Semmire nem köteles, - mondta dacosan. - Én csak vendég vagyok itthon. Mehetek
                    vissza, amikor akarok.</p>
				<p>- Jójó: majd a csendőr megoktat.</p>
				<p>- Ha a csendőr hozzám mer nyúlni, azonnal jelentem Pesten Konz úrnak.</p>
				<p>A bíró csak nézett:</p>
				<p>- Ki fene az a Konz úr?</p>
				<p>- Az én uram és védelmezőm, - felelte vállról Pali, - minden amerikai polgár
                    hozzá fordulhat. Ferenc Jóska se parancsol űneki.</p>
				<p>A bíró szinte káprázó szemmel állt: ekkora hetvenkedéssel még nem találkozott
                    másféléves bírói méltóságában. De rémlett neki, hogy csakugyan beszéltek a
                    községben arrúl valami négy esztendeje, hogy Kelesse kilépett a község
                    kebeléből, és hogy nem magyar többé. Dehát hogyan lehessen nem magyar az, aki
                    egyszer magyarnak született? - ezt nem értette akkor se, mikor esküdt volt.</p>
				<p>Lógó fejjel indult útjának, de aztán megint megállt:</p>
				<p>- Mégiscsak hazád ez, - mondta haragosan, - itt születtél, itt vagy. Anyád
                    házában vagy. Ha anyád házát fel akarják gyújtani, te is csak védelmezed.</p>
				<p>- Védelmezem, - hagyta rá Pali.</p>
				<p>- Hát a hazád is anyád! - vágta rá diadalmasan a bíró.</p>
				<p>Pali elmosolyodott:</p>
				<p>- Azt is védelmezem. Ha ide gyön az ellenség, én is kiállok elibe, bíró uram. De
                    akkor se Ferenc Jóska parancsára.</p>
				<p>A bíró a fejét rázta és elballagott.</p>
				<p>Pali diadalmasan ült vissza a lesőhelyére. Beszélt ő már erről a
                    legénypajtásainak is: őrajta nincs hatalma a császárnak. Vilzony nagyobb úr
                    minden császárnál: negyvennyolc vagy negyvenkilenc országnak az ura.</p>
				<p>S másnap valóban, hogy szétküldte a bíró a sorozásra szólító cédulákat, őneki nem
                    vittek. A jegyző írása volt minden cédula. A jegyző is tudta, hogy őneki nem
                    parancsol a király.</p>
				<p>*</p>
				<p>Harmadnap megint megjelentek Mácsék a szőlőben. Mács a kis búzaföldjük tarlóját
                    szántotta. S Biri is künn volt vele. Lehetett látni a cseresnyefáról, hogy
                    gallyat szed dél felé: tüzet rak.</p>
				<p>No most: bizonyos a bizonyos!</p>
				<p>S csakugyan elő is válik Biri a szőlőből: ki a szőlőkapun. Mezítláb.</p>
				<p>Pali szíve akkorát dobban, hogy majd leesik a kalap a fejéről.</p>
				<p>Egyszerre ünnepet érez. Hopp: kapja ő is a korsaját... Csak most ne hozzon mást
                    is a forrásra az ördög!</p>
				<p>Megvigyázta a bokrokból, hogy a leány előtte jusson a vízhez, nehogy
                    megforduljon, ha őt látja, hogy ő is vízért megyen.</p>
				<p>S Biri ellépett a bokrok alatt gyanútlanul, könnyű lebegéssel, ahogy szokott.</p>
				<p>Pali örömmel gondolt rá, hogy a víz azokban a napokban vékonyan csorgott, oly
                    vékonyan, hogy akár lúdtollon jöhetett volna: sok idő míg a korsó megtelik.</p>
				<p>S hogy a csizmája ne kopogjon, a kocsiút közepén szedegette a lépést, a két
                    kerékvágás között nőtt fűben.</p>
				<p>Az arca piros volt. A bajuszkáját háromszor is megpödörte. Halkan köhintett.
                    Nyelt. Bátorítgatta magát: most vagy soha!</p>
				<p>Biri odaért a forráshoz. Macskalábon lépkedett a köveken által. A szoknyáját egy
                    mozdulattal begyűrte elől. S odaigazította a korsaját a vízér alá.</p>
				<p>A nap sütött. Néhány kései pillangó fáradtan lebegett a kis pocsolya fölött.
                    Valamelyik szőlőből tompa pufogás hallatszott: abroncsot ver valaki hordóra.</p>
				<p>Biri tartja a korsót. A lába is azonképpen helyezkedik a kőre, mint
                    gyerekkorában: egymásmellé illesztetten. S tartja a korsót.</p>
				<p>Pali lépked halkan, ájtatosan, félkézzel a bajuszkáját pödörgetve.</p>
				<p>Mikor már csak tízlépésnyire van, Biri megneszeli a közeledést. Visszatekint. Áll
                    tovább, mint előbb: háttal Palinak. Tartja a korsót.</p>
				<p>Pali odaér.</p>
				<p>Megáll a félölnyi pocsolyánál.</p>
				<p>Néz.</p>
				<p>Áll.</p>
				<p>S nehéz melléből remegve, halkan, melegen tör ki a szó:</p>
				<p>- Aggyisten, Biri...</p>
				<p>A leány mintha megrezdült volna... A szótól rezdült-e meg? vagy hogy a lábára víz
                    csöppent? Vagy, hogy egyáltalán meg se rezdült. Áll, ahogy állt: háttal az
                    útnak. Tartja a korsót.</p>
				<p>A nap rásüt. Pirosvirágú szoknyája, formás szép lábaszára a vízben is tükröződik,
                    beh igen gyönyörűn tükröződik!...</p>
				<p>S áll a legény, áll. Áll égő arccal, mint egzámenkor állott az öspörös előtt,
                    mikor szinte bizonyosnak érezte, hogy a válasza után azt mondják: óh te
                    szamár!</p>
				<p>- Biri, - szólal meg újra esdeklőn.</p>
				<p>A leány megfordul és csodálkozva néz reá. A szeme nyugodt, szinte férfias.</p>
				<p>- Mit akarsz? - kérdezte büszkén, szigorún.</p>
				<p>S így mondta: mit akarsz? Világ nem-hallotta éktelen vakmerőség, hogy leány
                    tegezőn szóljon a legénnyel. Ha együtt gyerekeskedtek is, a fiú attól fogva,
                    hogy felöltötte a pitykés lajbit, maga. A nő ellenben: te akkor is, ha a fiú még
                    legény, a leány meg már asszony, - ha egykorúsak.</p>
				<p>Pali azonban nem gondol most erre. Csak néz könyörgő szemmel, mint valami
                    oltárképre, amelytől gyógyító csodát vár a halálos beteg.</p>
				<p>- Csak azt mondtam vóna Biri... Csak azt, hogy...</p>
				<p>- Semmire nem vagyok kíváncsi, amit mondanál.</p>
				<p>S megfordul. A szoknyáját begyűri. Tartja a korsót.</p>
				<p>A legény nézi csüggedt fejjel. Egy fürt haja a szeme elé lóg. Elrázza.</p>
				<p>- Nem tehetek róla Biri, - mondja mély sóhajtásból szakadó szóval. - De nekem se
                    éjjelem, se nappalom... Mióta megjöttem, se éjjelem, se nappalom...</p>
				<p>A leány nem mozdul. Tartja a korsót.</p>
				<p>A legény tovább nyög:</p>
				<p>- Nem tehetek róla Biri, de én úgy vagyok veled... Olyan kimondhatatlanul...
                    Nincs nekem se éjjelem, se... nappalom...</p>
				<p>A leány megint kifordul s néz szigorún:</p>
				<p>- Mintha nem is te gyötörtél vóna mindig kiskoromba! Mintha nem is te csavartad
                    vóna ki a bábum nyakát. Mintha...</p>
				<p>- Igen megbántam, Biri.</p>
				<p>- Mintha nem is te föccsentetted vóna rám a sarat, a szép sárga szoknyámra.</p>
				<p>- Megbántam.</p>
				<p>- A hajamat összeborzoltad Úrnapkor. Útálatosnak mondtad a szememet. Rám
                    uszítottad Barczáék kutyáját, mikor az új piros szoknyát kaptam: lehasította
                    rólam.</p>
				<p>- Bocsáss meg...</p>
				<p>- Csúfoltál: tolvajnak mondtál.</p>
				<p>- Bocsáss meg...</p>
				<p>- A mi kezünkhö soha nem ragadt egy hamis fillér se. Az én öregapám szekerén nem
                    vót veres dunyha. Se pénz, se kincsek. Csak épp hogy az egyik zsákba talált
                    karácson előtt hat ezüst kanalat. Oda vót bedugva a korpába.</p>
				<p>- Bocsáss meg, Biri, iszen...</p>
				<p>- Gyaláztál mindig: utcahosszat kiáltottad rám a tolvajt.</p>
				<p>- Bár némultam vóna meg Biri, mikor...</p>
				<p>- Hát mikor itt ezen a helyen elszakítottad a kalárisomat...</p>
				<p>S nézett igen haragosan. Elfordult. Beigazította a szoknyáját. Tartotta a
                    korsót.</p>
				<p>A legény szomorún pillogott:</p>
				<p>- Bár szakadt vóna el a kezem, Biri. Nem gondótam, hogy így eszedbe tartod...
                    kicsinyek vótunk akkor, és én igen ostoba vótam. Saul vótam én akkor Biri, mint
                    a bibliába tanultuk...</p>
				<p>Nyelt és gondolkodott, hogy hogy is volt az a Saul története?</p>
				<p>A hordó-dongatás újra kezdődött, s olyan volt, mintha koporsót szegeznének.</p>
				<p>Egy kék szitakötő ide-oda cikázott köztük, s nagysebten leült egy hosszú száraz
                    fűszálnak a hegyére.</p>
				<p>A leány fordultan állt, s tartotta a korsaját. Csak félvállról felelt:</p>
				<p>- Semmi beszédem nincs veled.</p>
				<p>A legény mélyet sóhajtott. Hallgatott nehány percet. Aztán megint megszólalt.</p>
				<p>- Hát még mindig gyűlölsz?</p>
				<p>A leány nem felelt.</p>
				<p>A legény rezgő hangon folytatta:</p>
				<p>- Bár itt halnék meg mingyán, ha még most is gyűlölsz...</p>
				<p>- Nem gyűlöllek. Senkit se gyűlölök, - felelte vállról a leány. - De ösmerni se
                    akarlak... mer nagyon is ösmerlek.</p>
				<p>- Dehogy ösmersz Biri.</p>
				<p>- Elég. Tágulj innen. Isten ne verjen meg ahogyan érdemled. Ez az utolsó
                    szavam.</p>
				<p>S feljebb igazította a korsaját.</p>
				<p>A legény hallgatott. Aztán megint sóhajtott:</p>
				<p>- Hej, megvert mán engem. Úgy ahogy érdemlem. Tudom, hogy azért nehezítette meg a
                    szívemet... a te képeddel... hogy se éjjelem, se nappalom...</p>
				<p>És olyat sóhajtott, hogy a melle majd szétszakadt.</p>
				<p>Már látta, hogy a leány engesztelhetetlen. A szeme elnedvesült. Csak nézte a
                    sarat szomorún. A szitakötő már nem ült ott. A hordódongatás úgy hangzott, mint
                    mikor koporsóra hull a göröngy. Pali csak állt és hallgatott.</p>
				<p>A leány is hallgatott.</p>
				<p>Egyszer aztán elvette a korsaját a csorgótól, s kiloccsantott belőle.</p>
				<p>- Eredj előlem, - mondta szigorún, - sohse hittem, hogy ennyit is beszélek
                    veled.</p>
				<p>A legény hátrább állt.</p>
				<p>A leány óvatosan lépkedett vissza a köveken ki a szárazra.</p>
				<p>Pali nézte bús szemmel.</p>
				<p>A leány arca hideg maradt. Csak éppen, hogy pirosabb volt mint előbb.</p>
				<p>Nem pillantott többé Palira. Ellépkedett szaporán a szőlejük felé.</p>
				<p>*</p>
				<p>Palinak elsötétült még az égi nap is.</p>
				<p>- Világgá megyek! Vissza Amerikába! Vagy akárhova! - dünnyögte gyászosan. - Mert
                    hogy én mindennap lássam, mindennap szakadozzon a szívem, nem ezt nem bírom
                    el.</p>
				<p>Csak hevert a cseresnyefa alatt hevert kábultan, mint aki részeg. Nem áll ővele
                    szóba többé az a leány, - a képe. Elveszett a képe. Mi rongy az olyan ember,
                    akinek nincsen képe!</p>
				<p>Nyögött, sóhajtott olyanokat, hogy az ég is leszakadt volna, ha sóhajtás tartaná
                    az eget.</p>
				<p>Nem evett, nem ivott.</p>
				<p>Estefelé már arra gondolt, hogy az ő élete nem ér egy nyeletlen bicskát. Biri
                    nélkül nyeletlen bicska az élet semmire nem jó. És hát sok minden bizonyos a
                    világon, de az az egy a legbizonyosabb, hogy Biri nem lesz az övé. Sem ezen a
                    világon, sem a másikon, nem lesz az övé. Ha Biri meg is engesztelődött volna,
                    Mácsékhoz ő, akkor se mehetne kérőnek. Vasvillával vetné ki Mács a
                    Kelesse-fiút.</p>
				<p>Nem ér az élet egy nyeletlen bicskát.</p>
				<p>S a bicskáról a revolverre gondolt. Kivette a dolmányából. Megnézte. Benne van az
                    öt patron azonképp, ahogy Amerikában megvette.</p>
				<p>Gondolkodott.</p>
				<p>A nap akkor ereszkedett le a hegyeken. Szinte szétfolyt ott egy aranytóban. Aztán
                    lesüllyedt. A völgyben homály keletkezett. Az őszi bogarak elkezdték már a
                    hegyeken bús kis bogár-dalocskájukat:</p>
				<p>- Prii-prii, jön az ősz! Priii-priii!...</p>
				<p>S a másik bogárka felel távolabbról:</p>
				<p>- Priii-priii, jön a hervadás, priii-priii...</p>
				<p>S a harmadik bogárka harmadik felől:</p>
				<p>- Pri-pri, ki telel ki közülünk? prii-priii...</p>
				<p>Pali elgondolta, hogy ő se telel ki. Micsoda tele is lenne, ha még az is történne
                    a télen, hogy új kérő jelentkezne Mácséknál? Aztán hogy ő azt lássa: hogyan jár
                    oda a kérő, hogyan vezeti ki Birit koszorúsan, muzsikaszóval a templomba. Jobb
                    azt meg nem érni. Jobb ha még ma elbúcsúzik az élettől. Reggel majd megtalálják
                    a fűben.</p>
				<p>A szőlőcsősz fogja megtalálni. Elrémül majd mikor megpillantja, hogy valaki ott
                    fekszik hanyatt: piros nagy vérfolt a mellén, a kezében a revol.</p>
				<p>A szőlőcsősz bizonyosan besiet a faluba. És csakhamar megcsendül a
                    lélekharang.</p>
				<p>- Ki halt meg? - kérdik mindenfelől.</p>
				<p>- Kelesse Pali halt meg: mellbe lőtte magát.</p>
				<p>Már akkor jön is érte a szekér. A szekéren szalma lesz és lepedő. A
                    legénypajtások előre sietnek. Rigó Pesta, Ács Laci meg még vagy három. Sietnek
                    könnyes szemmel, szótlanul. A faluban mindenki azt kérdi:</p>
				<p>- Mért cselekedte?</p>
				<p>Csak Biri nem fogja kérdezni senkitől.</p>
				<p>Aztán szépen eltemetik. A legénytársak viszik a vállukon a koporsóját. Ott lesz
                    majd künn a temetőben Biri is. És könnyes lesz a szeme. És vet egy szál virágot,
                    egy marok földet a koporsójára.</p>
				<p>Felvonta a revolver kakasát. Egy rántással szétnyitotta a lajbit a mellén. Az
                    inget is. A revolvert a szívére tette...</p>
				<p>Hideg vas... Bánta is ő már. Egy durranás, és nincs többé se hideg, se meleg. Se
                    Magyarország se Amerika. És főképpen nincs Biri-bú...</p>
				<p>Összeszorította a fogát... És... klakk...</p>
				<p>Csak klakk, és nem durr.</p>
				<p>A revol nem sült el.</p>
				<p>Annyira meglepődött ezen a váratlan életben-maradáson, hogy percekig bámult maga
                    elé.</p>
				<p>A revolból bizonyosan régen nem lőttek. Talán meg kellett volna olajozni? Vagy az
                    a házaló csalta meg? Hogy a szabadság-szobor dűljön rá arra a huncutra!</p>
				<p>Felvonja ismét a kakast, és maga elé próbálja.</p>
				<p>A revolver megint klakk...</p>
				<p>Bosszúsan pattant megint maga elé. A harmadik lövés is csak klakk, a negyedik
                    lövés is csak klakk.</p>
				<p>Az ötödik egyszerre lánglobbanás és durr!... - úgy hogy a keze is megrándult
                    belé.</p>
				<p>S a lobbanástól káprázó szemmel, a durranástól megrettenten bámul a bűzzel
                    füstölgő revolverre.</p>
				<p>- Isten nem akarja, hogy meghaljak...</p>
				<p>Ez volt az egyetlen gondolata.</p>
				<p>Ott ült egy órahosszat is még, és bámult a sárga falevelekre.</p>
				<p>A homály egyre sötétült. Az őszi bogárkák mindenfelől hallatták már panaszos
                    pri-pri éneküket.</p>
				<p>- Priii priii, jön az ősz, jön a hervadás, ki telel ki közülünk?</p>
				<p>A hegyek között ezüstösen kélt a hold sarlója.</p>
				<p>Pali arra eszmélt, hogy fázik.</p>
				<p>Fölkelt mint az alvajáró, és egy nyaláb venyigét vitt a kunyhó elé. Meggyújtotta.
                    Előbontotta a tarisznyájából nagybúsan a kenyerét és a szalonnáját.</p>
				<p>*</p>
				<p>Másnap Pali nem találódott sehol se.</p>
				<p>Az anyja fűtől, fától tudakolta. Nem tudott róla senki se. A csősz látta
                    utoljára, hogy ott ült este a kunyhó előtt a tűznél. De nem tért be hozzá, mert
                    érik a szőlő: nem jó, ha a csőszt látják a tolvajok. Valaki lőtt is.</p>
				<p>Kelesséné az első nap csak nyugtalankodott. Második nap már siránkozva bolygott
                    mindenfelé, a szőlő körül, az erdőn. A Pogányfordító árkot is végigjárta.</p>
				<p>- Hova lett az egyetlen fiam, hova lett? Agyonverték talán? Valaki agyonverte!
                    Pénzt sejtettek nála, hogy magával hordja az amerikai pénzét: agyonverték!</p>
				<p>S gyerekeket küldött le az árokba, hogy kutassák a bokrok, lapuk alját: nem
                    látnak-e holttestet valahol?</p>
				<p>- Oh, egyetlen fiam! Egyetlen édes jó fiam!</p>
				<p>Vigasztaló szívek biztatták, hogy majd csak előkerül. Ha valami baja történt
                    volna, ráakadtak volna már eddig valahol.</p>
				<p>Vélték némelyek, hogy tán visszatért Amerikába: valami lány lehet ott, valami
                    amerikai leány, akihez visszavonta a szíve. Hiszen látnivaló volt, hogy búskodik
                    valamin.</p>
				<p>Hát ez igaznak is látszott. Az amerikai útlevele nem találódott a ládában hát
                    magával vitte. Aki halálba megyen, annak nem kell útlevél. De a pénzből nem
                    hiányzott több húsz koronánál: Amerikába nem húsz korona a költség.</p>
				<p>Ez valamennyire megvigasztalta Kelessénét. Azt is megértette, hogy a fia
                    búcsúzatlanul távozott: már a legénysorbeli nem szereti, ha az asszonyok ellene
                    beszélnek a szándékaiknak.</p>
				<p>Dehát mért ment el? Hova ment?</p>
				<p>- Majd megírja, - biztatta mindenki.</p>
				<p>De hetek múltak, hónapok múltak, a tél is elmúlt,- semmi levél, semmi hír.</p>
				<p>Pünkösd előtt való hétfőn szaladt aztán át Salánkyné az újsággal:</p>
				<p>- Hallottad-e mán? A fiadat...</p>
				<p>- Hol van?</p>
				<p>- Nohát ülj le, mert nagy örömet mondok.</p>
				<p>- Mondd, mondd.</p>
				<p>- Hát megvan. Él.</p>
				<p>- Hol? hol?! hol van?</p>
				<p>- Azt nem tudom. Csak azt tudom, hogy él. Katona.</p>
				<p>Kelesséné a székre esett.</p>
				<p>- Jaj! - lihegte, - katona... Ki mondta? Honnan tudod?</p>
				<p>- Mácsné mondta, Lukács írta nekik, hogy ott van Pali is.</p>
				<p>- A háborúban?! Jézus Mária!</p>
				<p>- Hát ott van.</p>
				<p>- Jézusom, Máriám! Mit mondtak még rúla?</p>
				<p>- Nem mondott egyebet, csak annyit, hogy ott van.</p>
				<p>- Hozd el azt a levelet, az Isten áldjon meg, hozd el! Ne mondd, hogy nem kell,
                    csak hozd el.</p>
				<p>S két tenyérrel törölgette a könnyeit.</p>
				<p>Salánkyné habozva állott.</p>
				<p>- Dehát mit mondjak mégis...</p>
				<p>- Mondj, amit akarsz... Jaj Istenem, hogy épp odament, ahol ölnek!...</p>
				<p>- Dehát mégis valamit...</p>
				<p>- Akármit, csak azt ne, hogy én kéretem. Tudod hogy én nem kérhetem. Istenem,
                    Istenem, ilyen szerencsétlenség!</p>
				<p>Salánkyné ment s visszatért.</p>
				<p>- Nem adják ide a levelet.</p>
				<p>- Oh hogy az Isten égesse meg őket! Mondtad úgye, hogy nekem kellene a levél?</p>
				<p>- Mondtam, hát mondtam.</p>
				<p>- Azért nem adják. Oh a gonoszak. Dehát legalább elolvastad vóna.</p>
				<p>- Nem engedték. De mondták, hogy nincs benne semmi egyéb, csak annyi, hogy Pali
                    is ott van.</p>
				<p>Kelesséné szinte belebetegedett a hírbe. Hol a fiát siratta, hol Mácsékat szidta.
                    Micsoda pogány szívtelenség! Hátha mégis van ott valami a levélben, amit ő
                    jobban megértene. Visszaadná ő a levelet becsülettel.</p>
				<p>S tudakolódott mindenkinél, akiről csak tudta, hogy Mácséknál megfordul látták-e
                    a levelet? Még a papházba is elment, Veronhoz, hogy beszélt-e valamit Biri a
                    levélről.</p>
				<p>- Beszélt, - mondta Veron, - de csak annyit, hogy Pali él és ott van a hadban. És
                    hogy frajter. Magátul állt be katonának.</p>
				<p>No lám, hát mennyivel több van a levélben! Lehet ott mégtöbb is.</p>
				<p>Esdekelt Veronnak, hogy szerezze meg a levelet, kölcsönbe, csak egy
                    megtekintésre. De bizony Mácsék még Veronnak se adták ki a levelet.</p>
				<p>- Elzárta édesapám a sublótba, - mondta Biri, - nem adja ki senkinek.</p>
				<p>Akkor aztán a paphoz ment be Kelesséné, hogy a fiának talán valami
                    szerencsétlensége van a levélben, vagy tán halála is, azért nem adják ki
                    Mácsék.</p>
				<p>A pap elküldte Veront Mácsékhoz a levélért. A levelet maga Mács vitte el.</p>
				<p>A pap elolvasta.</p>
				<p>Mikor Mács elment, behivatta Kelessénét:</p>
				<p>- Nem történt a fiadnak semmi baja. Él és egészséges. Olvastam a levelet. Eredj
                    haza és hálálkodj Istennek, hogy derék fiút adott neked.</p>
				<p>*</p>
				<p>Dehát mért nem adták Kelesséné kezébe a levelet?</p>
				<p>Mert ez volt benne Paliról:</p>
				<p>No máma egy kis öröm is ért: új erőket hoztak. Köztük látom Rigó Pistát is meg
                    Ács Lacit. Ahogy szerbuszolok velök, kit látok még: a Kelesse-fiút. Avval nem
                    szerbuszoltam, csak ahogy szalutált nekem, fogadtam, mert muszáj. De láttam a
                    szemin, hogy tudja mit gondolok. Markomba kerültél! Majd megtudod most mán hogy
                    ki a kutyamosó!</p>
				<p>Mégishát az első nap nem éreztetem vele a tenyeremet, mán csak azér se mer
                    frájter. A csillagot azért kapta korábban, mert maga akaratábul lett katona.
                    Arra ám nem gondolt, hogy a kezem alá teszik. Tudja az Isten, hogy kinek hogy
                    fizessen.</p>
				<p>Lukácstól aztán érkezett még vagy tíz levél. Mindennaposan jöttek a rózsaszínű
                    tábori levélkártyák. De azokban már nem volt szó Paliról. Jobban csak arról írt,
                    hogy a muszka nagy erővel nyomakodik előre. Néha éheznek is. Az idő sáros: nehéz
                    a marsolás. S más efféle apróságokat írt, csak úgy plajbásszal, ahogy térden
                    írnak a katonák.</p>
				<p>Egyszer aztán el is maradtak a levelei.</p>
				<p>Más házakba is érkeztek persze olyan rózsaszínű kártyák, de azok is csak jobban
                    azzal voltak tele, hogy jó egészséget kívánok mindnyájoknak, nekem is jó van,
                    Istennek hála stb. Aztán hogy kiket tisztel a katona, s végül ezzel bezárom
                    levelemet stb.</p>
				<p>Az efféle tiszteletes sorok közé persze kevés hír fér.</p>
				<p>Újév hetében mégis érkezett két olyan levél a faluba, amelyikben Lukácsról is
                    volt szó.</p>
				<p>Egyik azt írta, hogy meghalt az ütközetben.</p>
				<p>Másik azt írta, hogy megsebesült.</p>
				<p>Mármost melyik az igaz?</p>
				<p>Ha nem ír Lukács, akkor meghalt.</p>
				<p>Hát vagy két hónapig nem is írt, és ugyancsak könnyezgették már Mácsék
                    mindennaposan, minden órában. De márciusban végre érkezett levél, téntával írt
                    bőséges szép levél a krakkói kórházból.</p>
				<p>Jó egészséget és hasonló jókat kíván. Most már az övé is jó. Megír mindent,
                    mintha gyónna.</p>
				<p>----------</p>
				<p>...Hát azon napon ütközet előtt való napalkonyat fele kérdi a hadnagy úr:</p>
				<p>- Ki vállalkozna rá, hogy megkémlelje azt a malmot ott a patak mellett, és ha
                    lehet, felrobbantsa? Három ember kell. Aki vállalkozik, vitézségi jegy a
                    jutalma. Aki meghal, a családjának négy ezer korona.</p>
				<p>Hát még közepin se mondja, Kelesse kilép.</p>
				<p>Engem ett a méreg, hogy úgy mindenre kiugrik, és hogy neki már van is egy
                    vitézségije, hát én is ki, lépek, mingyár őutána, a végit se várva a szónak.</p>
				<p>Indulunk hárman. Csúszunk hason. Fele útján se vagyunk, mondom Kelessének:</p>
				<p>- Ne köhögj, mert úgy csaplak pofon, hogy rakétát hány a szemed. </p>
				<p>Megint csúszunk, becsúszunk egy bomba-gödörbe. Mán akkor láttuk a muszka őrt.</p>
				<p>Kelesse megint köhög.</p>
				<p>Még akkor se bántottam. Mert mondok főellenség a haza ellensége, a magunké azután
                    következik. Csakúgy parancsolgattam neki, mint a többinek, de soron kívül nem
                    beszéltem vele.</p>
				<p>- Eredj vissza, - mondok, - küldj magad helyibe mást.</p>
				<p>Nem szól, nem mozdul, mint aki siket.</p>
				<p>- Nem hallottad? Eredj vissza.</p>
				<p>Nem mozdul.</p>
				<p>Avval én neki. Csak állja, a szeme is alig rebben.</p>
				<p>- Vissza, - mondok, - azonnal.</p>
				<p>- Nem megyek, - aszongya, - engem a hadnagy úr parancsolt ide.</p>
				<p>Pedig mán akkor az orra vére is folyt.</p>
				<p>Mán kihúztam a bagnétomat, hogy leszúrom, de ő csak úgy nézett rám, mintha egy
                    cigárétlit húztam volna ki a zsebembül. Állt velem szembe és nézett jámboran,
                    mint aki arra vár, hogy cigárétlival kínálják meg.</p>
				<p>Hát le is szúrtam vóna ott abba a minutába, mer aki nem engedelmeskedik, az a
                    rendje, hogy le kell szúrni, de Rigó Pesta megránt:</p>
				<p>- Kushadjunk, - mongya, - jön a muszka.</p>
				<p>Csakugyan jött is. Ránk találtak, mert Kelesse köhögött.</p>
				<p>Húszan is estek ránk. Vagy ötöt lelőttünk, ők is lövöldöztek ránk. Rigó Pestát
                    fejbe is lőtték. Akkor én kiadtam a puskámat. Kelesséét is kirántottam a
                    kezéből: feldobtam.</p>
				<p>A muszkák bevittek bennünket malomba.</p>
				<p>Ott vótunk éjfélig. Éjfélkor Kelesse kinyomta a deszkát. Felkőtött.
                    Visszaszöktünk, a részeg muszkák közt hason a táborba.</p>
				<p>Hajnalba kezdődik az ütközet. Rettentőn dörög az ágyú, hull a golyó, a safnel, a
                    bomba.</p>
				<p>- Rohamra!</p>
				<p>Egy tarlón csak elbitolyodik a lábam, elesek. Valami bomba-darab csapott meg. Ott
                    maradok.</p>
				<p>A többi tovább rohan.</p>
				<p>Ott hevertem a véremben a tarlón. A szörnyű dörgésben, a golyó, a safnel, a
                    bomba.</p>
				<p>Nagy kínnal mégis ódalt fordulok, hogy mondok kaparok magam alá egy kis gödröt.
                    De úgy el vótam én mán akkor gyengülve, hogy nem bírtam ásni, mert még akkor is
                    hullt körülöttem a safnel, a bomba. A sapkám előttem a fődön karnyújtásnyira.
                    Egyszer csak látom, hogy meggyullad. De nem bántam mán én akkor.</p>
				<p>Órák múltak mintha évek volnának. Vártam a szanitécokat. Közben a tomporomba is
                    esik egy fáradt golyó.</p>
				<p>Vártam.</p>
				<p>Csak nem gyönnek, hogy is gyönnének oda ahun fekszek, a tüzes gyehennába. A képem
                    is csupa vér, mer a homlokomat is súrolta egy golyó.</p>
				<p>Eccercsak futnak a mieink visszafelé. Még a nyakukat is behúzzák, hogy a fejük
                    össze ne ütődjön valami bombával. Futnak.</p>
				<p>Felém is egy, de a nem futott, csak ballagott, mintha kapálni menne.</p>
				<p>Megáll.</p>
				<p>Néz engem:</p>
				<p>- Élsz-e? - aszongya.</p>
				<p>Nem feleltem neki, mert a Kelesse-fiú vót. Még akkor is dagadt vót a fél képe a
                    kezemtül.</p>
				<p>Lehajolt. Látta, hogy pislogok.</p>
				<p>Se szól, se beszél, csak megragadja a szíjat a derekamon, a hátára vet. Le a
                    vőgybe.</p>
				<p>Mikor már kint vótunk a veszedelembül, megszólalok:</p>
				<p>- Tudod-e kit viszel?</p>
				<p>- Tudom, aszongya.</p>
				<p>Vitt tovább.</p>
				<p>Gondoltam letesz valamelyik árokba vagy bokor mellé, aztán megöl.</p>
				<p>Hát le is tett egy bokor mellé. Bekötötte a lábamat. Vizet is adott a maga
                    kulacsából. Ő se beszélt. Én se szóltam.</p>
				<p>Elment. Meg visszagyütt egy szanitéccel. Saroglyára tettek. Bevittek a piros
                    keresztbe.</p>
				<p>Ott szólal aztán meg, ahogy letesznek:</p>
				<p>- Köll-e még valami?</p>
				<p>- A kezed, - mondok.</p>
				<p>Idenyútotta a kezit barátságosan.</p>
				<p>----------</p>
				<p>Ezt a levelet se adták oda Mácsék. Nem is mutatták senkinek, de beszéltek
                    róla.</p>
				<p>Biri elmondta Veronnak. (Csak a pofozást hallgatta el.)</p>
				<p>Veron elmondta Kelessénének.</p>
				<p>----------</p>
				<p>Ismét rózsaszínű kártyák következtek.</p>
				<p>Lukács napról-napra megírta, hogy már a pihenőben van, vagy ahogy katonáék
                    mondják üdülőben.</p>
				<p>Aztán csak két hónap múlván küldött terjedelmesebb levelet:</p>
				<p>Itt vagyok megint a harctéren. Kelesse Pali is velem. Úgy beszélgetünk, mintha
                    sohse haragudtunk vóna. Káplár mán és mind a három vitézségi a mellén.</p>
				<p>- Mi újság otthon? - mondok.</p>
				<p>- Nem tudom, - aszongya, - mer anyám se tudja, hogy itt vagyok. Nem írtam neki,
                    nehogy megijedjen. Hát te?</p>
				<p>- Bizony, - mondok, van má egy hónapja is, hogy nem kaptam hazulról levelet. De
                    ma kaptam megint.</p>
				<p>- Mi van benne? - aszongya.</p>
				<p>- Biri írt, - mondok.</p>
				<p>Nézi olvassa. Mutatom neki a többi levelet is.</p>
				<p>Olvassa.</p>
				<p>Adtam aztán neki szalámit is, akit Karakóból hoztam. Meg dohányt. Eszembe jutott,
                    hogy mikor ott hagyott a szanitéceknél, azt kérdezte:</p>
				<p>- Köll-e még valami?</p>
				<p>Hát mikor megette a szalámit, én is kérdeztem:</p>
				<p>- Köll-e még valami?</p>
				<p>- Köllene, ha ideadnád, - aszongya,</p>
				<p>- Odaadom, mondok, akármit kérsz is.</p>
				<p>Hát csak pislogott, sokáig nem mert szólni. De aztán aszongya, hogy:</p>
				<p>- Adj hát egy levelet.</p>
				<p>- Micsoda levelet?</p>
				<p>- Hát azokbul, amiket kaptál hazulról.</p>
				<p>- Nesze, - mondok, - akár valamennyi. De minek e neked?</p>
				<p>- Hát aszongya, hogy legyen nálam valami a faluból, ha elfognak, vagy ha kórházba
                    kerülök. Mer, aszongya, bíz én egy fűszálat se hoztam el.</p>
				<p>- Hát csak válassz, mondok.</p>
				<p>A te leveledet választotta Biri, amelyikben azon könyörögsz, hogy ne bánjak
                    rosszul vele.</p>
				<p>----------</p>
				<p>Ez már május elején volt.</p>
				<p>Mingyárt utána, megint egy csatáról írtak haza a falubeliek.</p>
				<p>Lukács is írt. Azt írta, hogy Pali elveszett a csatában: vagy meghalt, vagy
                    elfogták.</p>
				<p>Másik legény azt írta, hogy Pali megsebesült.</p>
				<p>Egy harmadik azt írta, hogy a holtak között látta. Az amerikai pipárúl ismerte
                    meg. Még holtan is a szájában volt.</p>
				<p>A vége az, hogy Paliról nem írtak többé, se Lukács, se a többi.</p>
			</div>
			<div type="chapter">
				<head>V.</head>
				<p>Az országúton egy leány sietett, az állomás felé.</p>
				<p>Sietett.</p>
				<p>Lobogott a szoknyája.</p>
				<p>Sietett.</p>
				<p>És egyre jobban sietett, mert a vonat már süvöltött a dombok között. Akkor már
                    futott is. Futott lelkendezve. Futott, ahogy csak szoknyában futni lehet.</p>
				<p>Aztán egyszer csak megállt. Már hiába: a vonat odaért az állomásra: akárhogy
                    futna is, mikorra odaér, jegyváltásra nincs idő. Vagy ha megválthatja is a
                    jegyet, a vonat otthagyja: a jegy kárba vész.</p>
				<p>De aztán arra gondolt, hogy néha hosszasabban is áll a vonat, mint ahogy szokott:
                    megint nekilódult, s futton-futott. Futott lobogó szoknyával, szíve
                    szakadásával. Futott, - jaj engedné Isten, - csak hogy odaérjen!</p>
				<p>No nem ért oda.</p>
				<p>Pedig már csak százméternyire volt az állomástól. A vonat fütyőlt és tova
                    duffogott. Elfüstölt.</p>
				<p>A leány lihegve, szinte aléldozva állt meg az országúton. A keblére szorította a
                    kezét, és kókadtan rogyott a mérföldkőre.</p>
				<p>Lehelődzött.</p>
				<p>Az állomás fái közül egy katona vált elő. Köpönyeg volt rajta, fakó, és batyu a
                    hátán, boton. Távolról is látszott, hogy a fél szeme be van kötve, - fekete
                    kötéssel van bekötve.</p>
				<p>Ballagott.</p>
				<p>Az ég borult volt. Az akácfák már sárgák. Az országúton helyenkint egy-egy kis
                    tócsa, ahogy esső után szokott lenni. Lószagos gyenge sár. Egy szarka cserregve
                    szállt fáról fára a katona előtt.</p>
				<p>A leány ült és nézett: falubeli-e a katona? A melle még zihált. Az arca piros
                    volt a futástól és izzadt. Szőke haja a homloka fölött mint egy kis
                    csepű-csomó.</p>
				<p>Nézett, hogy ismerős-e vajjon?</p>
				<p>Nem látszott ismerősnek. De mikor már csak harminc lépésre volt, a leány
                    egyszerre megismerte.</p>
				<p>- Pali! - rebbent meg, - Pali...</p>
				<p>- Aggyisten Veron, - mosolygott rá a katona, - csak nem rám vártál talán?</p>
				<p>- Nem, nem is tudtuk. Elkéstem. A városba mentem vóna a patikába. Tésasszonyomnak
                    kellett vóna... Elkéstem. Jaj de megszidnak!...</p>
				<p>- No akkor anyám nem kapta meg a levelemet. Vagy baja van?</p>
				<p>- Nincs annak semmi baja. Gyalog kellett jönnöm. Nincs kocsi: szántanak. Kevés a
                    ló a faluban.</p>
				<p>- Nem kapta meg a levelemet. Hát akkor visszagyösz: gyerünk.</p>
				<p>- Mi lelte a szemét, Pali?</p>
				<p>- Kilűtték. Nem baj. Azér adott az Isten két szemet: ha egyiket kilövik,
                    maradjon. Mi újságok vannak otthon? Kik haltak meg? Ki lányok mentek férjhe a
                    tavasz óta?</p>
				<p>- Nem halt meg senki. Csak az öreg Tánczos Lajos halt meg. Meg Szabó Marisnak a
                    kis lánya, Keszeg Szabó Marisé. Oh a kedves. Férjhez meg nem ment senki a tavasz
                    óta. Igaz, hogy Rigó Pista meghalt?</p>
				<p>- A szemem előtt. Ács Laci meg a kórházban. Neki az orrán ment keresztül a golyó:
                    mind a két szemét kilőtték.</p>
				<p>- Jaj!</p>
				<p>- Én késértem ki a temetőbe.</p>
				<p>- Óh Istenem... Pedig milyen szép szobrot állítottunk a templomba, szép Máriát. A
                    plébános úr maga ragasztotta rá egy nagy darázskőre ipsz-szel vagy mivel. Olyan
                    por az mint a liszt, de kővé válik, ha vízzel keverik. Jaj, igen szép... Az
                    anyák adták össze rá a pénzt.</p>
				<p>- Láttam olyat. De hallod, mintha mégis azt hallottam vóna, hogy a tavaszon más
                    lány is férhe ment. Kit is hallottam no? ejnye hogy nem jut eszembe... Tán Mács
                    Birit hallottam... lehet...</p>
				<p>- Birit? Eszi ágába sincs.</p>
				<p>- Hát az a csöndőr aki járt hozzá?...</p>
				<p>- A csöndőr? Birinek nem ízlett.</p>
				<p>- Hát akkor másvalakivel hallottam, hogy kapcsolták a nevit.</p>
				<p>- Mese. Én csak tunnám.</p>
				<p>- De hátha neked se mondja meg.</p>
				<p>- Nekem ne mondaná! Iszen én biztatom legjobban, hogy ne válogasson olyan igen.
                    Mer aztán megvénül. Mikor az a csöndőr-őrmester kerülgette, akkor is én
                    biztattam, hogy mondok ne szalajtsd el a szerencsédet. Kire vársz? Senkire,
                    aszongya, de inkább senki, ha nem a szívem szerint való. Jójó, - mondok, de hát
                    akkor hogy élsz? Lukács mellett, aszongya, oszt az ő gyerekeinek marad majd a
                    részem. Ugyancsak megszedelődzködtek mostanában. Libájok vót sok. Két csikót is
                    neveltek. A vén lovakat eladták. Most mán Mács hordja a városba a jegyzőt,
                    papot, bírót. Az orvos úrér is őt küldözzük. Dehát mit ér most mán a pénz? Most
                    mán aztán ha akarna se mehetne férjhe. Kihő? Iszen minden legény katona. Ki
                    tudja haza gyön-e csak egy is? Sok lány marad pártában.</p>
				<p>- Mint te.</p>
				<p>A leány nevetve rázott a fején:</p>
				<p>- Én mán nem.</p>
				<p>S mutatta a balkezén a gyűrűt.</p>
				<p>Pali meglepődve tekintett oda.</p>
				<p>- Kivel vagy jegyes?</p>
				<p>- A geróf kocsissával: Halasival. Halasi Imrével. Nem fiatal ember mán, de jó
                    ember. Mindenki aszongya hogy jó ember. Pénze is van: másfélezer koronája.
                    Eleinte nem igen tetszett nekem, az igazat megvallva, de aztán sem tudom mán
                    hogyan, de megvette mégis a szívemet.</p>
				<p>- Dehát hogyan járhatott az hozzád: a szomszéd faluból?</p>
				<p>- Mindig ő hozta a doktort a tésasszonyomho.</p>
				<p>Sóhajtott:</p>
				<p>- Most mán nem hozza: ő is katona. Hálistennek, hogy nem ott, ahol ölnek. A
                    lókórházba van: a sebesült lovak mellett.</p>
				<p>- Hát Pesta! Azt hittem őhozzá mégy.</p>
				<p>- Pesta? Micsoda Pesta?</p>
				<p>- Ugyan-ugyan... Mintha nem tudnád kirül van szó.</p>
				<p>- Nem tudom én.</p>
				<p>- Nem tudod? Te nem tudod, éppen te nem tudod.</p>
				<p>- Nem, Isten engem.</p>
				<p>- Éppen te nem tudod, hogy Dúló Pesta kicsoda.</p>
				<p>- Hát kicsoda? Szomszédok vótunk, együtt játszottunk, mikor kicsinyek vótunk.
                    Nincs tovább.</p>
				<p>- És hát ő nem is nézett rád más szemmel...</p>
				<p>A leány vállat vont, s gondolkodva tépegette a kendője rojtját.</p>
				<p>- Lehet hogy kedvelt. Hordott ki nekem gyümölcsöt, aszalt szilvát-mit. Nincs ebbe
                    semmi. Mézeskalácsot vett búcsúkor. Nincs ebbe semmi.</p>
				<p>- Magára vette az iskolában, hogy ő szakította le a tanítóné rózsáját, pedig
                    tudta, hogy megverik. Nincs ebbe semmi. Meg se csókoltad soha.</p>
				<p>Veron legyintett:</p>
				<p>- Az csak olyan gyermekkori izé vót... Bolondság...</p>
				<p>S mosolyogva biggyesztett.</p>
				<p>- Bolondság vót. Kinőttünk belűle.</p>
				<p>Pali mellére tekintett a négy éremre.</p>
				<p>- Beh sok érdempénzt szerzett.</p>
				<p>- Megszógáltam érte, - felelte Pali röviden.</p>
				<p>- Vitézséggel úgye?</p>
				<p>- Akarattal.</p>
				<p>Hallgatva lépkedtek tovább. A leány látta, hogy Palinak nincs beszélgető kedve,
                    hát csak sóhajtott:</p>
				<p>- Bizony...</p>
				<p>Aztán a szakácsasszonyra vitte a szót: hogy mennyi pénzt gyűjtött a pap mellett,
                    s milyen szép ruhái vannak a szekrényében. Csak téli kendője van három. S lám
                    itt kell hagynia pénzt, ruhákat, téli kendőket, - nem éri meg a tavaszt.</p>
				<p>Pali elgondolkodva lépdegélt mellette.</p>
				<p>*</p>
				<p>Vasárnap délután Pali kiindult a szőlőbe.</p>
				<p>Mióta megjött nem igen találta helyét. Birit nem leste már. Ha az utcán
                    találkoztak is, olyanféle érzés nyilallt át a mellén, mintha érzékeny sebe volna
                    belől, s valami gonosz kéz szaggatná a sebet. Köszönt neki, mindig köszönt
                    neki.</p>
				<p>- Aggyisten Biri, - mondta halkan, szomorún.</p>
				<p>A leány soha nem fogadta.</p>
				<p>De azért Pali köszönt. A kalapját is bágyadt mozdulattal emelintve, köszönt
                    neki.</p>
				<p>S a leány olyankor lehajtott fejjel lépett el mellette, mintha attól nem látná,
                    hogy a földre néz.</p>
				<p>Nem is beszélhetnek ők egymással addig, míg Lukács haza nem tér. Az szép
                    cselekedet volt, amit Lukács megírt, dehát a faluban senki se tud róla. Mácsék
                    igen hálásak érte, dehát mit szólna a falu? A falu tudja, hogy megverte egyszer
                    Lukács egy karóval a Kelesse fiút, igen megverte. Nem, addig nem kerülhet
                    nyilvánosságra a levél, míg Lukács meg nem jön, míg Lukáccsal együtt nem látja a
                    falu Palit.</p>
				<p>Addig Mács is, Mácsné is csakolyan nem-látlak formán jár el Pali mellett, mint
                    azelőtt. Biri meg éppen.</p>
				<p>Dehát... hátha nem tér haza Lukács se? Sokan nem térnek haza akik elmentek...</p>
				<p>----------</p>
				<p>Ballagdál Pali kifelé.</p>
				<p>A legelő hervadt már. Nagy kerek pókhálók a gilice-bokrokon, - a felső
                    levélhegytől a föld fűszáláig, - pókhálók mindenfelé. Mintha az Egek figyelmét
                    akarnák fölkelteni a kis takácsművészek, hogy ne jöjjön a télen dér és fagy a
                    földre. Az idő máris kezet kékítő hideges.</p>
				<p>Pali ballag.</p>
				<p>A posztóruhája van rajta és báránybőr süveg a fején. De köpönyegnek a zöldesre
                    fakult katonaköpönyeg. Még az öt lik is azonképp van rajta, ahogy golyók
                    hagyták. A mellén a négy érdemtallér. Balszemén a fekete kötés.</p>
				<p>Az égen darvak vonulnak délnek és rekedt kiáltásuk hangzik a magasból. Egymásnak
                    kiáltanak-e? Vagy hogy a falunak kiáltanak:</p>
				<p>- Isten veled magyar földnek falva!</p>
				<p>Pali ballag.</p>
				<p>Ő is így fog elvándorolni. Egyszer csak se szól, se beszél, csak a tarisznyába
                    tesz a kilencszáz koronából háromszázat, aztán csak a hegyről pillant majd
                    vissza utoljára:</p>
				<p>- Isten veled szép falum határa! Isten veled Biri! A nagy Amerikában végig nincs
                    annyi szomorúság, mint itthon ebben az egy faluban!</p>
				<p>Ballag.</p>
				<p>Ahogy a Pogányfordítónál a bürü végén föltekint, látja, hogy a hegyoldalon egy
                    kocsi jön. Két könnyű járású ló fut előtte.</p>
				<p>Messziről is megismeri, hogy Mácsnak a kocsija. Mácsról ismeri meg, mert maga
                    Mács ül a bakon. Nagy fehér bajszáról hogyne ismerné meg.</p>
				<p>S egyszerre azt is tudja, hogy Mács az orvost hozza a szomszéd faluból, a grófnak
                    az orvosát. Mise előtt beszélgették, hogy a plébános szakácsasszonya most már
                    igen a végén jár, és hogy Veron lesz a szakács, annyira érti már a
                    sütést-főzést. Dehát csak háború végéig, míg a vőlegénye haza nem tér.</p>
				<p>Pali ballag, maga elé gondolkodva ballag. De egyszer csak valami kiáltást hall a
                    távolban.</p>
				<p>Föltekint.</p>
				<p>Hát Mács kocsiját ragadják a lovak. Azt is látni: miért? Egy automobil jelent meg
                    szemben velök az úton: gróféktól valaki. Bizonyosan a vasúti állomásról
                    igyekezett az ajtómobi hazafelé.</p>
				<p>Mács kocsiját elragadták a lovak.</p>
				<p>Már hallani is a robogást-zörgést, lovak dübörgését... A falu felé... A legelőn
                    át... Le a lejtőn, a nagyároknak...</p>
				<p>A kocsin már csak Mács maga hányódik. Hajadonfővel kapkod, fel-felkapaszkodik a
                    lőcsbe, meg elvágódik. Kapkod, ordítoz:</p>
				<p>- Hó! Hóha! hó!...</p>
				<p>De a két táltos se lát, se hall: tajtékot hányva ragadja, mint a fergeteg: a
                    kocsit keresztül-kasul a legelőn, neki az ároknak...</p>
				<p>- Hó! Hó! Hó! - ordítozza egyre Mács a lőcsbe kapaszkodva. Ősz bajusza csakúgy
                    röpköd, le-föl.</p>
				<p>- Hó!</p>
				<p>Mikorra Pali arra gondolt, miként lehetne más irányba téríteni a két megvadult
                    állatot? - már ott-termettek.</p>
				<p>Még egy perc, s a lovak, a kocsi, a kocsiban ülő, minden lerobban-reccsen az
                    árokba.</p>
				<p>- Hó! Hó! - ordítja most már ő is.</p>
				<p>Ledobja a köpenyegét. Lódul. Egy két szökéssel előttük terem. Puff! orrba ököllel
                    az egyik lovat! Elkapja egyben a másik lónak a kantárját...</p>
				<p>Égszakadás... földindulás... lovak forgószéltánca!... Kocsirecsegés...
                    láncszakadás... Pali egy nagy lökkenéssel a lovak lába alá hemperedik.</p>
				<p>- Hó! Hó!...</p>
				<p>De a kantárt akkor se eresztette el.</p>
				<p>*</p>
				<p>No ez nagy történet volt a faluban.</p>
				<p>Mács csak épp eloldta a lovak istrángját. Nyügöt vetett a lábukra.</p>
				<p>Az öreg harangozó, - levélhordó lett a háborúban, - akkorra már szintén ott
                    termett. Fölszedték fölfektették a legényt Mácsnak a kocsijára.</p>
				<p>No nem sok élet látszott benne. Feküdt, mint a holt. Az arca, mint a viasz.
                    Orrán, száján vér. A jobb lába úgy félrefityeg combtul, mintha csak a ruha
                    tartaná.</p>
				<p>Mács zablán vezette a lovait a Kelesse portára.</p>
				<p>A legény sokáig hevert, mint a holt.</p>
				<p>Locsolták.</p>
				<p>- Orvosért! - kiáltotta Mács. - Bizonyosan ott van a papnál.</p>
				<p>Mert az orvos nyilvánvalóképpen leugrott hátulról.</p>
				<p>- Fussatok az orvosért: én fizetem, - rekécselte Mács izzadt homlokkal, - minden
                    kőttségét fizetem. Ha két orvos kell, hozzák át a járási orvost is. Ha három
                    kell, hozzanak a városbúl is. Fizetem.</p>
				<p>S hogy ott állt a legény ágyánál, nézte sápadtan, csüggedt fejjel. S lógó ősz
                    bajuszát marokkal vonogatta.</p>
				<p>Az orvos hamarosan odaérkezik. A térdén el van repedve a nadrág és sántít. Kutya
                    kedvetlen. A szobából mindenkit kizavar. Csak János sógor maradhat bent.
                    Végigtapogatja, megforgatja a legényt, hallgatódzik mellén, hátán. Gipszért küld
                    a paphoz. (A papnál van tán még gipsz: a lurdi Mária gipszéből.)</p>
				<p>Kelesséné ott ájuldozott az ajtóban:</p>
				<p>- Oh, hogy ez az egyetlen fiam is!... Meghal, úgye meghal? doktor úr. A csatákbúl
                    kigyütt elevenen, itt meg elpusztul, mint az eltaposott féreg!</p>
				<p>- Ne óbégassanak itt, - kiáltott ki az orvos szigorún.</p>
				<p>Mikor a gipsz megérkezett, nagy tálat kért meg egy rosszlepedőt. A lepedőt
                    összehasogatta hosszában.</p>
				<p>A legény aztán elaludt.</p>
				<p>Csak valami negyedórát aludt. Akkor egy kis rés nyílott a szeme pilláin. Csak
                    annyi, mint mikor az ajtónak egy hajszálnyi kis nyílásán ki lehet látni, hogy
                    napos-e az idő, vagy borult?</p>
				<p>- Doktor úr, - sivákol az asszony. - megmarad-e a fiam? Mondja meg igazán...</p>
				<p>S a választ meg se várva borul az ágy fejére.</p>
				<p>- Oh egyetlen fiam, egyetlen szép derék fiam... az én szép reménységem...</p>
				<p>- Így jó nekem, - gondolja bágyadt fejjel a legény. - Ezt keresem én mán
                    esztendeje.</p>
				<p>Mégis szólni akar, hogy az anyját vigasztalja, de a nyelve nem mozdul. Csak a
                    szemét hogy épp megnyithatja kissé.</p>
				<p>Mintha négy árnyékot látna: valakik ott állnak. Aki az ágyfejnél jajgat, az
                    bizonyára az anyja. A négy ott álló közül is egyiknek zsebkendő van a szemén. Nő
                    az. A feje mozgásáról látszik, hogy az is sír.</p>
				<p>És meg is szólal, sírástól remegő halk hangon:</p>
				<p>- Doktor úr, úgye nem hal meg?</p>
				<p>Biri hangja!... Véli, hogy álmodik.</p>
				<p>S egy férfihang is szól szintén halkan:</p>
				<p>- Én minden kőttséget teljesítek. Ha Pestre köll vinni, azt is megfizetem.</p>
				<p>Megismeri, hogy Mács az, aki szól.</p>
				<p>- Álom ez, álom, - révedezik magában.</p>
				<p>S fekszik, mint a holt. Az orvost is csak árnyékképpen látja. Látja, hogy az
                    ablak előtt áll: fél lába a széken. Egy asszony férceli a nadrágját.</p>
				<p>Az orvos a vállát vonogatja:</p>
				<p>- Vért nem köhög: jó jel.</p>
				<p>- Oh Istenem? - zokogja Biri. - És én hogy bántam vele!... hogy bántam
                    vele!...</p>
				<p>Pali szeme megnyílik.</p>
				<p>- Él, - rebben meg Salánkyné.</p>
				<p>Biri csak térdére esik, odaborul az ágyra, a legény fejéhez.</p>
				<p>- Pali... Ne halj meg Palim, - sírja, - ne halj meg!...</p>
				<p>A legény csodálkozva néz rá, és az ajka megmozdul. Alig hallhatóan, boldogan
                    rebegi:</p>
				<p>- Aggyisten Biri...</p>
				<p>- Életet neked, - fakad örömre Biri.</p>
				<p>S odaszorítja könnyes arcát Palinak az arcához. Nyomja gyöngéden a tenyerével a
                    legény arcát, a magáéhoz.</p>
				<p>- Életet neked!... Egészséget, életet!...</p>
				<p>- Te mondod-e? - rebegi a legény.</p>
				<p>- Én, én...</p>
				<p>És forró lehelettel pusmogta a fülébe:</p>
				<p>- Hiszen az én szívem mindig a tied volt Pali. Mindig. Már akkor is...
                    gyermekkorunkban... már akkor is...</p>
			</div>
		</body>
	</text>
</TEI>