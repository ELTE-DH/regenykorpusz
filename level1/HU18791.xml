<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU18791" xml:lang="hu">
    <teiHeader>
        <fileDesc>
            <titleStmt>
                <title>A porczellán-comtessek</title>
                <author ref="viaf:43657511">Hrabovszky M. Júlia (1858-1946)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Vida Bence</name>
                    <name>Bajzát Tímea</name>
                </respStmt>
            </titleStmt>
            <extent>
                <measure unit="words">52429</measure>
                <measure unit="pages">137</measure>
                <measure unit="vols">2</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A porczellán-comtessek</title>
                    <date>2018-11-14</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/18700/18791"/>
                    <respStmt>
                        <resp>Original Electronic Edition</resp>    
                        <name>Lipták Éva</name>
                        <name>Erdélyi Zsolt</name>
                        <name>Borcsiczky Krisztina</name>
                    </respStmt>
                </bibl>
                <bibl type="printSource">
                    <author>Hrabovszky M. Júlia </author>
                    <title>A porczellán-comtessek</title>
                    <publisher>Athenaeum</publisher>
                    <pubPlace>Budapest</pubPlace>
                    <date>1900</date>
                </bibl>
                <bibl type="firstEdition">
                    <author>Hrabovszky M. Júlia </author>
                    <title>A porczellán-comtessek</title>
                    <date>1900</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="F"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T4"/>
            </textDesc>
        </profileDesc>
        <revisionDesc>
            <change when="2021-10-19"/>
        </revisionDesc>
    </teiHeader>
    <text>
        <body>
         <div type="group">
                <head>ELSŐ KÖTET</head>
                <p> </p>
             <div type="chapter">
                    <head>I.</head>
                    <p>- Melyik szebb? - kérdezte Heller Géza, monokliját mágnásos sikkel szemére
                        igazitva, mialatt fesztelenül fixirozott két bájos ifju leányt, kik előtt
                        elegáns uracsok hajlongtak.</p>
                    <p>Rátóty Pista vállat vont.</p>
                    <p>- Nekem azelőtt Flóra tetszett jobban, most a kicsibe vagyok belebolondulva;
                        nézd milyen kivánatos!</p>
                    <p>- Flóra azért mégis szebb - vélte Heller műértőleg - elegánsabb, pikánsabb
                        szépség. Nézd azt a karcsu, hajlékony termetet, azt a finom arisztokratikus
                        arczélt. És az a remek szőke haj, ugy csillog mint az arany! Arczbőre finom
                        mint a rózsalevél, a szeme csupa misztérium...</p>
                    <p>- Elbizakodott leány! - jegyezte meg Rátóty - követelő asszony lesz belőle,
                        nem feleségnek való!</p>
                    <p>- Hja! mit akarsz? egy porczellán-comtesse!</p>
                    <p>- Ugyan kérlek, hogy ismételheted te is azt az ostobaságot! - szólt kissé
                        ingerülten Rátóty. - Csakis Horthy Nikinek lehetnek ilyen sületlen
                        viczczei!</p>
                    <p>- Már pajtás, akár mit mondasz is, ez sikerült elnevezés és nagyon találó a
                        Wranek-leányokra. Szépek, finomak, elegánsak, mint a valódi comtessek, de
                        azért ott kisért mögöttük a porczellángyár!</p>
                    <p>- Ott hála Istennek! - mormolá fogai között Rátóty.</p>
                    <p>- Wranek papát sem lehet eldugni; a becsületes morva pedig nem
                        arisztokrata!</p>
                    <p>- Az anyjok régi nemesi familiából származik! - vélte Rátóty Pista.</p>
                    <p>- Bogárfalvy Bogár Flóra!... tudom. Százszor is elmondta nekem, de azt
                        elhallgatta, hogy szegény volt mint a templom egere! A nénéd, az alispánné
                        ösmertetett meg valódi történe­tével, mert a porczellán-mama kissé nagyon is
                        nagy fantáziával emlékezik meg ifjusága első élményeiről.</p>
                    <p>- A néném is okosabbat tehetne, mint hogy a mások multját kolportálja! Mi van
                        abban, ha Bogár Flóra nevelőnősködött? Ez csak becsületére válhat! Ha
                        hozománya lett volna, ma talán ő lenne az alispánné! Asszonyi pletyka...
                        irigykedés... gyülölöm az efféléket! A mi asszo­nyaink mind áskálódnak a
                        Wranek-hölgyekre, mert egyiknek sincs annyi izlése, annyi sikkje, mint
                        nekik. Ugyan kérlek, vedd csak a Varjassy-comtesseket! Látod őket ott a
                        sarokban? A süket Szentpály Feri báró és a hosszu huszárkapitány állnak
                        előttük. Vajjon ki mondaná ezekről, hogy grófi leányok?! Minő piros vaskos
                        karok, duzzadt arcz, széles csipők, falusi tournure! Brrr... ezeknél csak
                        különbek a Wranek-leányok?!</p>
                    <p>- Kétségtelenül. És eszemben sincs őket ezekkel a falusi comtessekkel
                        összehasonlitani, de ugy látom Pista, te nagyon is melegen véded a
                        Wranek-familiát! Komoly szándékaid lennének, fiu?!</p>
                    <p>- Meglehet... nem tudom - szólt Rátóty szolgabiró és mivel e perczben a
                        zenekar rázenditett egy keringőre, ott hagyta barátját és azon csoporthoz
                        sietett, ahol a Wranek-leányok álltak. Mártát akarta tánczra kérni, de az
                        ama perczben, midőn ő oda ért, tova repült egyik tánczosa karján és igy a
                        szolgabiró Flóra előtt hajtotta meg magát. A leány látható örömmel ment
                        vele. Mosolygott. Hófehér apró fogai igézőleg csillogtak piros nedves ajkai
                        között, sötétkék nagy szemei gyöngéden, majdnem kérlelőleg pihentek a
                        szolgabiró férfiasan szép, előkelő arczán, de Rátóty ezt nem látszott
                        észrevenni. Nem nézett a tánczosnőjére, figyelmét mintha egyedül csak a
                        keringő kötötte volna le. Kifogástalanul tánczolt és alakban, mozdulatban
                        annyira jól illett Wranek Flórához, hogy a teremben mindenki őket nézte.
                        Minő összeillő, szép pár! - mondogatták körülöttük.</p>
                    <p>Rátóty is meghallotta és bár szokva volt efféle megjegyzésekhez, még is
                        hizelgett a hiusá­gának és azért már negyedszer keringőzött körül a teremben
                        a leánynyal.</p>
                    <p>Flóra arcza sugárzott a boldogságtól; odaadóan simult tánczosának karjai
                        közé; Rátóty érezte forró leheletét, a leány szőke göndör fürtei koronként
                        érintették arczát; de szive azért nem vert hevesebben.</p>
                    <p>- Jól mulat? - kérdezte hideg udvariassággal, őt helyére vezetve.</p>
                    <p>Rátóty e közönyösen tett banális kérdésére Flóra csalódottan pillantott fel.
                        Arczkifejezése hirtelen megváltozott; ajka szarkasztikusan mosolygott, sötét
                        szeme hidegen, gőgösen nézett végig a tánczolókon és röviden felelé:</p>
                    <p>- Tánczolok.</p>
                    <p>- És megelégedéssel néz végig szerencsétlen hódolóinak tömegén, - jegyezte
                        meg Rátóty kissé gunyorosan.</p>
                    <p>- A hódolókat nem látom, - felelte Flóra nem minden czélzás nélkül tekintve
                        Rátótyra.</p>
                    <p>- Oh! nem magamról beszélek - védekezett Rátóty - az én csekélységemnek már
                        volt alkalma tapasztalni, hogy csillagimádónak lenni hálátlan dolog.</p>
                    <p>- Rátóty! - mondta Flóra remegő hangon - ön azt hiszi...</p>
                    <p>De nem volt ideje szavait bevégezni, ketten-hárman is hajlongtak előtte,
                        Rátóty pedig eköz­ben tánczra vitte a kis pihegő Mártát.</p>
                    <p>Rátóty Pista a legszebb, leggavallérosabb szolgabiró volt a megyében. Jó
                        tánczos, jó lovas, kitünő vivó, jártas minden sportban és szép,
                        ellenállhatatlan fiú, akiért minden asszony bolondult. Ő tudta azt, azért ha
                        udvarolni kezdett, mindég előre meg volt győződve a sikerről. Mikor
                        Rétházára megválasztották szolgabirónak, megelégedéssel vette tudomásul,
                        hogy a helység közel fekszik Kelenvárhoz, a megye székvárosához. Eleintén
                        gyakran be is járogatott, mióta azonban ott egy bálon megösmerkedett a
                        Wranek-családdal, kinek porczellángyára csak félórányira volt Rétházától, a
                        fiatal szolgabiró gyakoribb látogatója lett a porczellángyár mellett levő
                        uri laknak, mint a hegyes kövekkel kikövezett, ódon házu székvárosnak.</p>
                    <p>Wranek Flóra azonnal megtetszett neki.</p>
                    <p>A leány ragyogó szépsége elvakitotta, kissé tartózkodó modora pedig ingerelte
                        a gyors hódi­tás­hoz szokott, elkényeztetett gavallért. De mihamar belátta,
                        hogy Flóra nem az a leány, aki­vel könnyen lehet elbánni. Volt benne valami
                        komolyság, ami még tréfái közben sem hagyta el és feszélyezte a könnyü-vérü
                        Rátótyt, aki nem szerette a társaságban a második szerepet játszani. Már
                        pedig, ahol Wranek Flóra megjelent, ott ő volt a központ. Rendkivül éles
                        esze, gyors felfogása folytán egészen öntudatlanul bizonyos fölényt
                        gyakorolt környezetére. Ez a fölény, ez a felsőbbség hideg zuhanyként hatott
                        Rátóty hirtelen fellobbant szivére, amely egyszerre csak a kisebbik leány,
                        Márta felé hajolt. Márta tökéletes ellentéte volt nővérének.</p>
                    <p>Alacsony volt, mint az apja; pompásan formált, megdöbbentően fehér, telt
                        idomokkal. Fő szépsége csodálatosan szép, üde arczbőrében rejlett; mintha
                        harmatos piros rózsák nyiltak volna azon a hófehér gömbölyü arczocskán. A
                        szája piczi volt és vérpiros, fitos orra Wranek papa szláv eredetét árulta
                        el, de a szemei, azok magyar szemek voltak. Két égő, tüzes barna szem, teli
                        pajkossággal, ártatlansággal, szunnyadozó vágygyal. Még egészen gyermek, de
                        sze­mei­ben már ott lappangott az ingerlő, szenvedélyes asszony. Kedélyes,
                        könnyen megférhető természet, ha nem bántják; tüzről pattant, vig
                        temperamentum, ha jól megy sora. Nála sokkal hálásabb talajra találtak
                        Rátóty bókjai, vele szemben nem kellett a szolgabirónak attól tarta­nia,
                        hogy sokatmondó udvariaskodása elől hideg szellemességgel fognak kitérni.
                        Mikor pedig Wranek Flóra észrevette, minő rövid ideig tartott Rátóty iránta
                        való lelkesedése, még vissza­tartóbb, élesebb lett vele szemben. Bizonyos
                        harczias hangulat fejlődött ki közöttük, anélkül, hogy meg tudták volna
                        mondani, hogyan keletkezett az. A férfi és nő közötti örökös harcz egyik
                        megnyilatkozása volt ez: a gyenge küzködése az erős ellen; a természet
                        törvényei folytán legyőzött hiába való vergődése. Mert Wranek Flóra most,
                        mikor már nem volt többé oka Rátóty udvarlása ellen védekezni, boszusan
                        tapasztalta, hogy ez bántja őt. És amit nem birt nála elérni a férfi
                        széptevése, létre hozta a közönye: Flóra koronként bolond vágyat érzett a
                        rátartó szép fiu gyöngédsége után. Akarata ellen is rá kellett gondolnia,
                        szüntelen keresve kereste a társaságát és este ha lefeküdt, lehunyt
                        szemekkel is csak őt látta; a férfi minden egyes mozdulata, tekintete,
                        szava, hiven bevésődött emlékezetébe. Bármint küzdött is ez érzé­sek ellen,
                        nem birta meggátolni, hogy a szive hevesebben ne verjen, ha <hi
                            rend="italic">ő </hi>lépett a szobába; édes, zavaros nyugtalanság
                        bántotta ilyenkor, ami addig teljesen ismeretlen volt előtte. Szere­tett
                        egyedül lenni. Elvonult nagy parkjok legelhagyatottabb részébe, honnan
                        kilátott a mezők­re, jegenyefa sorra, ami Rétházára vezetett. Kedvencz
                        költőjének, Heinének egyik verskötetét vitte magával, a legszenvedélyesebb
                        verseket kereste ki onnan, kétszer, háromszor is elolvasta egymásután,
                        amiben érzésvilágára vonatkozást talált, aztán ölébe hullott a nyitott könyv
                        és a szép leány misztikusan sötétkék szeme elmerengett a jegenyefák
                        csúcsain, el-elnézte egy-egy madár röpkedését a napsugaras légben, tekintete
                        követte a futó felhőket; hallgatta a bogarak zümmögését, a szellő szerelmes
                        suttogását a bokrok leveleivel és ugy tetszett előtte, a termé­szet most uj
                        titkokat tár fel neki. Azelőtt az ég, a fák, a szellő, a madarak, a picziny
                        virágok sohasem voltak ilyen ékesszólóak, a napsugár nem volt ennyire
                        ragyogó és az ő vére nem keringett ilyen gyorsan... A szivére szoritotta kis
                        fehér kezét, mintha annak heves dobogását akarná meggátolni és ajkai
                        ösztönszerüleg susogtak egy nevet: a Rátóty nevét.</p>
                    <p> </p>
                </div>
             <div type="chapter">
                    <head>II.</head>
                    <p>- Flóra! ne olvass... csevegjünk.</p>
                    <p>A Wranek-lányok a kertben ültek a viritó jázminbokrok között és mig Márta egy
                        himzéssel babrált, Flóra látszólag nagy érdekkel olvasott, de huga
                        megszólitására letette a könyvet és kérdőleg nézett rá.</p>
                    <p>- Zavarlak? - kérdezte Márta bájos tekintettel - nagyon érdekel a
                        könyved?</p>
                    <p>- Meglehetősen... - viszonzá Flóra - érdekes esetet tárgyal.</p>
                    <p>- Miről szól?</p>
                    <p>- Egy leányról, aki akkor szeret bele egyik visszautasitott kérőjébe, mikor
                        az már mást vett nőül.</p>
                    <p>- Hihetetlen történet!</p>
                    <p>- Miért?</p>
                    <p>- Mert a szerelem nem jár ilyen kerülő utakon.</p>
                    <p>- Mit tudsz te a szerelemről!</p>
                    <p>Márta elpirult, himzése felé hajolt és hamiskásan kérdezte:</p>
                    <p>- Gondolod?! és miért ne tudnék? Ha nem is olvasok annyi regényt mint te...
                        de a tapasztalat is ér valamit!...</p>
                    <p>- Vajjon? - szólt Flóra elámulva, aztán hirtelen kérdezte: - Titkaid lennének
                        előttem?</p>
                    <p>- Eddig nem voltak.</p>
                    <p>- És most?</p>
                    <p>- Tőled függ, hogy ne legyenek.</p>
                    <p>- Ne beszélj rejtélyekben. Látom, van valami mondani valód. Miért nem szólsz;
                        eljátszottam bizalmadat?</p>
                    <p>- Azt nem, de egy idő óta megváltoztál irántam!</p>
                    <p>- Én?!... képzelődés...</p>
                    <p>- Igen, igen - erősité hévvel a kisebbik - sokszor már azt hittem, nem is
                        szeretsz. Folyton kerülsz, egyedül sétálsz a parkban; mig azelőtt oly édes
                        volt együtt lennünk egész nap és bizalmasan cseréltük ki minden
                        gondolatainkat.</p>
                    <p>Flóra felsóhajtott.</p>
                    <p>- Bánt valami? - kérdezte részvéttel Márta.</p>
                    <p>Flóra közel volt hozzá, hogy huga nyakába borulva őszintén megvallja neki,
                        ami hetek óta kinozta szivét, de valami megnevezhetetlen érzés
                        visszatartotta. Büszkeség vagy szemérem volt-e az, a mi gátolta, hogy
                        bevalljon egy olyan érzést, a miről nem tudta ő viszonozzák-e?! Kitérőleg,
                        önuralommal felelte:</p>
                    <p>- Bánt az Mártám, hogy ennyire félreértesz! Hogyan teheted fel rólam, hogy
                        kerüllek? Nekem megvannak néha a sajátságaim, néha eltöprengek egy olvasmány
                        felett, vagy más egyeben töröm a fejemet, de azért szeretlek, kis Mártám és
                        rosszul esik a titkolódzásod.</p>
                    <p>- De hiszen én alig várom, hogy mindent elmondjak neked, Flóri! - kiáltotta
                        Márta, ledobva himzését és hevesen megölelve testvérét. - Azt akarom te légy
                        az első aki megtudja, minő boldog vagyok!...</p>
                    <p>- Boldog vagy? - kérdezte Flóra megilletődve - szólj, mi történt?</p>
                    <p>- Ő szeret! - felelte Márta csillogó szemmel.</p>
                    <p>- Kiről beszélsz? - kérdé Flóra és szive összeszorult valami
                        balsejtelemtől.</p>
                    <p>A kis leány zavartalanul, elragadtatással folytatá:</p>
                    <p>- És én is szeretem őt... imádom! Soha sem képzeltem volna, hogy ennyire
                        boldog lehet az ember! Mikor tegnapelőtt megvallotta a szerelmét, azt hittem
                        meghalok! Majdnem elsirtam magamat és csak dadogtam. Ő megfogta kezemet,
                        bátoritott és könyörgött, felelnék neki. De én igazi kis liba voltam...
                        tudod mit szóltam?!</p>
                    <p>- Azt sem tudom kiről beszélsz! - vágott szavába ingerülten Flóra, de Márta
                        zavartalanul folytatá:</p>
                    <p>- Képzeld, azt mondtam neki: »Hogyan, ön nem Flórát szereti?«</p>
                    <p>- Kinek mondtad ezt, szerencsétlen? Ki vallott neked szerelmet? - kiáltá
                        ingerült izgatott­sággal Flóra és megragadta huga karját.</p>
                    <p>Ijedten dadogá Márta:</p>
                    <p>- Ő... Pista... Rátóty!</p>
                    <p>Flóra elsápadt. Elbocsájtá huga karját és erőtlenül dőlt vissza kerti
                        székére. Egy perczre lehunyta szemét... szédült. A fák, a virágágyak, a nagy
                        zöld pázsit, a jázminbokrok: minden tánczolt előtte. Görcsösen kapaszkodott
                        meg az asztalban.</p>
                    <p>- Haragszol? - kérdezte a kisebbik leány félénken.</p>
                    <p>Rövid szünet után Flóra tompa hangon felelé:</p>
                    <p>- Miért haragudnám? Örvendek boldogságodon... De nem kellett volna neki rólam
                        emlitést tenned!</p>
                    <p>- Bocsáss meg - rebegte Márta - de én igazán mindig azt hittem. Te sokkal
                        szebb és okosabb vagy nálamnál és ő is olyan tökéletes... mindenki összeillő
                        párnak nevezett benneteket. Azért mondtam ezt neki!</p>
                    <p>- És ő? mit felelt? - kérdezte Flóra visszafojtott lélegzettel.</p>
                    <p>- Esküdözött, hogy mindig csak engem szeretett, de téged csudál, bámul... azt
                        mondta te egy női tökély vagy, a ki a többi halandó felett áll.</p>
                    <p>- Aztán? - sürgeté Flóra.</p>
                    <p>Aztán megcsókolta a kezemet és ujra elmondta százszor is, mennyire szeret.
                        Erre bátorságot kaptam és mikor megkérdezett, akarok-e a felesége lenni,
                        igent bólintottam a fejemmel. De csak bólintottam, mert szólni nem birtam.
                        És aztán... aztán...</p>
                    <p>- Nos aztán?</p>
                    <p>- Ekkor ő átkarolt, megcsókolt és édes, egyetlen kis menyasszonyának
                        nevezett!</p>
                    <p>- De hol történt mindez?</p>
                    <p>- A terraszon. A bálterem ajtói nyitva voltak a hőség miatt, kitánczoltunk a
                        terraszra és ott egyedül voltunk... nem látott senki, csak a csillagok.</p>
                    <p>- Mióta szereted Rátótyt?</p>
                    <p>- Az első percztől kezdve, hogy megpillantottam - viszonzá Márta
                        lelkesedéssel.</p>
                    <p>- Sohasem szóltál erről nekem.</p>
                    <p>- Nem mertem.</p>
                    <p>- Miért?</p>
                    <p>- Féltem, te is szereted őt!</p>
                    <p>- Én?</p>
                    <p>Flóra hangja élesen, gőgösen hangzott. Aztán egyszerre hangosan felkaczagott.
                        Annyira nevetett, hogy csak szakadozva tudta mondani:</p>
                    <p>- Nem, kis Mártám, ettől kár volt tartanod; én sohasem gondoltam
                        Rátótyra.</p>
                    <p>- Igazán? óh! mennyire örvendek ezen; csak most tudok igazán boldog
                        lenni.</p>
                    <p>- - - - -</p>
                    <p>Rétházán delet harangoztak; a tavaszi szellő a jázminbokrok közé hozta a
                        harangszót és e perczben kocsi robogott be Wranekék udvarára.</p>
                    <p>- Vendég jött - szólt Márta és gyermekes kiváncsisággal széthajtotta a
                        jázminbokrok ágait, hogy megláthassa, ki érkezett.</p>
                    <p>- Az alispánné kocsija - rebegé szivdobogva.</p>
                    <p>- Vajjon miért küldi Rátóty a nénjét? - gondolta Flóra.</p>
                    <p>Wranekék nagy lábon éltek. A porczellángyáros felesége nagyon ambicziózus
                        asszony volt és mivel ifjukori álmai közül csak a jólétet érte el, a fényes
                        név és állásért a pénznyujtotta előnyökkel akarta kárpótolni magát. A férje
                        egészen szabad kezet hagyott neki a háztartásban. Wranek papa csak a
                        gyárával törődött. Flóra asszony aztán élt is a jogaival és a házban
                        mindenki az ő akarata szerint tánczolt. Nagyon sok erélyt és rendkivüli
                        szivósságot fejtett ki czéljainak elérésében és ennek köszönhette, hogy
                        lassanként sikerült neki a megye »haute crême«-jébe befurakodni. Mert sokáig
                        csak úgy félvállról néztek rá a megyében. Nagyon sokan ösmerték őt még abból
                        az időkből, midőn egyik vagy másik gentry családnál nevelő­nősködött. Aztán
                        Wranek József sem volt még akkor a mostani gazdag, tekintélyes gyáros.
                        Egészen szerényen, kicsiben kezdte; vasszorgalma, iparkodása, talpig
                        becsületessége folytán azonban minden évben jobban fellendült a gyára, úgy
                        hogy mire a leányai felnőttek, már fényes fogaton járt a családja és selyem
                        pamlagokkal butorozott termekben fogadhatta látogatóit. Mindazonáltal a
                        megye igazi előkelősége csak ritkán mutatkozott Flóra asszony házában és a
                        főispánné vagy akár az alispánné látogatása is eseményszámba ment nálok. Az
                        alispánné pedig még jóformán gyermekkori játszótársa volt Bogár Flórának.
                        Bogárfalvy Bogár Sanyi, Flóra apja, duhajkodásáról ösmert alak volt, úgy 50
                        év előtt a vármegyében. Addig is duhajkodott és mulatott, hogy mikor
                        behunyta a szemét, dobra került a kis birtoka és a felesége és az akkor 20
                        éves Flóra minden támasz nélkül maradtak hátra.</p>
                    <p>Flóra, hogy anyjával együtt éhen ne veszszen, nevelőnőnek ment; persze csak
                        kisebb gyerme­kek mellé nyerhetett alkalmazást, mert műveltsége nagyon
                        hiányos volt. De az energikus leány, amit nem tanult meg gyermekkorában a
                        nevelőnőitől, megtanulta gyakorlatból, mialatt a mások gyerekeit oktatta.
                        Keserves fiatalsága volt. Alárendelt helyzetét kétszeresen érezte ez az
                        ambicziózus leány, akit csak egy remény kecsegtetett: függő helyzetéből
                        menekülhetni - a házasság által. De ez nehezen ment. Bogár Flóra nem volt
                        szép. Egyedül karcsu s mégis telt alakja és aranyszőke haja tették őt
                        kivánatossá. De a gőgös vidéki gentry házaknál, ahol alkal­mazva volt, az
                        ilyen előnyök miatt a fiatal urak legfeljebb olyan ajánlatokkal ostromolták,
                        amik nem vezették volna Flórát az oltár elé.</p>
                    <p>Az évek multak; a szegény nevelőnő már 28-ik évét is betölté és mindinkább
                        vesztette remé­nyét. Az emberek kevesebb részvéttel bántak már vele; kezdték
                        feledni, hogy nemesi család ivadéka és mindinkább hozzászoktak a nevelőnőt
                        látni benne csupán. Ekkor ösmerkedett meg egy fürdőhelyen, ahol
                        növendékeivel tartózkodott, Wranekkel. A porczellángyáros a leg­kevésbbé sem
                        felelt meg izlésének. Wranek alacsony, zömök ember volt, piros, kissé rezes
                        arczczal, polgári modorral. Ámde a szegény nevelőnő mégis boldog volt, mikor
                        észrevette, hogy a porczellángyárosban komolyabb érdeklődést keltett.</p>
                    <p>Wranek, mint az alacsony termetü férfiak általában, rajongott a magas nőkért.
                        Flóra érett szépsége, és bizonyos előkelősége egész lényében, elbájolták őt,
                        erélyes fellépése pedig az üzletembert nyerték meg. A leány előzékeny
                        viselete felbátoritotta, azért nem is sokáig habo­zott, és mihelyt annak
                        tudatára jött, hogy Flórát szereti, megkérte és rövid idő mulva nőül is
                        vette. Boldog házasságban éltek. Flóra hálás volt férje iránt, amiért ilyen
                        jó módba jutott, Wranek pedig nemcsak a feleségét, de a gyermekeit is
                        valósággal imádta. Wranekné Bogár Flóra hamar beleszokott a jó életbe, ami
                        kövér talaj volt nagyravágyó hajlamainak növelésére és mire leányai
                        felnőttek, el is feledte, hogy valaha keservesen küzdött a mindennapi
                        kenye­réért. A lefolyt nyomoruságos éveket kitörölte emlékezetéből, atyjának
                        kicsiny eladósodott birtoka, rozzant falusi háza ellenben óriási arányokat
                        öltöttek a porczellángyárosné elbeszé­léseiben. Mert Wranekné nemcsak a
                        legbőbeszédübb asszony volt a vármegyében, de a legélénkebb fantáziával is
                        volt megáldva és ha egyszer elkezdte családjának geneologiáját részletezni,
                        nem volt az a hatalom, ami azt a szóárt megakasztotta volna. A leányait nagy
                        gonddal és finoman nevelte. Horthy Niki, a mindig élczes főjegyző, akit
                        általán »a vármegye eszének« hivták, találóan nevezte el őket
                        porczellán-comtesseknek.</p>
                    <p>És ez a név rajtuk is maradt. Mikor a porczellán-mama ezt meghallotta,
                        eleintén nagyon meg­haragudott és jól összeszidta Horthyt, de az ügyes Niki
                        olyan jól ki tudta magát vágni, hogy a végén Wranekné még büszke volt,
                        amiért a leányait <hi rend="italic">comtesseknek</hi> nevezték és nevetve
                        mondá: »Soha se csufolódjék édes Horthy! lehetnek még az én leányaimból
                        valódi grófnék is!«</p>
                    <p>De Wranekné megelégedett volna kevesebbel is. Itt volt például mindjárt
                        Heller Géza, a nagybirtokos. Nem volt gróf, de az egész megyei gentryvel
                        rokonságban állott és a legszebb négy lova neki volt a környéken; na meg
                        aztán abrakja is volt elég a lovai számára. Ideje nagyobb részét a budapesti
                        nemzeti kaszinóban, a kártya mellett töltötte. Ragadt is rá valami a
                        mágnások modorából ugy beszédben mint külsőben és ezt a valamit ő aztán a
                        legnagyobb gonddal igyekezett fejleszteni.</p>
                    <p>Vontatott hanghordozása, kimért modora, sápadt kiélt arcza az elmaradhatatlan
                        monoklival, nagy benyomást tettek Wraneknéra, aki az előkelőség netovábbját
                        látta benne és mivel Heller megkülönböztetőleg bánt a porczellángyáros
                        leányaival, Flóra asszony titokban remélt. De azért Rátótyt is szivesen
                        látta, mint egyáltalán mindenkit, aki a lányait kitüntette és nemesi
                        czimerrel birt; mert ő az embereket első sorban e szerint osztályozta. A
                        polgárságot nem szenvedhette és bár jóindulattal viseltetett férje iránt,
                        sohasem tudta megbocsájtani a sorsnak, miért kellett éppen ő neki polgári
                        származásu emberhez nőül mennie.</p>
                    <p> </p>
                </div>
             <div type="chapter">
                    <head>III.</head>
                    <p>Hamvay Béláné, az alispánné, mindég bosszankodott, ha ifjukori barátnőjét
                        meglátogatta, mert a porczellángyárosné fényüzéséhez nem tudott hozzá
                        szokni. Most is, mialatt felhaladt a szőnyeggel boritott lépcsőn, az
                        irigység bántotta és előre félt, mi minden ujat fog ott ismét látni. Az ő
                        háza nélkülözte azt a sok apró, divatos haszontalanságot, ami olyan érdekes,
                        előkelő szinezetet ad egy lakásnak és ami sokszor több pénzbe kerül, mint
                        maga a butorok. Wranekné élt-halt az ilyen dolgokért és ha a fővárosba, vagy
                        Bécsbe rándult, mindég uj és ujabb eredeti dolgokkal tért vissza. Egyszer
                        egész csomó keleti szőnyeggel, máskor szobrok­kal, képekkel csinositotta
                        lakását, volt idő, mikor a japán holmiért rajongott; akkor mindenféle
                        aranynyal himzett spanyolfalak, bambusznád és gyöngyökből összefűzött
                        áttetsző függö­nyökkel diszitette szobáit, ugy hogy végre egész kis muzeummá
                        változott otthona.</p>
                    <p>Hamvay Béláné feszesen, egyenesen ment végig a diszes lakosztályon; nem akart
                        sem jobbra, sem balra nézni és követte a fehér főkötős szobaleányt, aki
                        tiszteletteljesen nyitotta ki előtte Wranekné boudoirjának ajtaját. Flóra
                        asszony elegáns pongyolában az iróasztala előtt ült és számolt. Mert a
                        gyárosné minden nagyzási hóbortja mellett jó gazdasszony volt.</p>
                    <p>Meglepetve ugrott fel asztala mellől és tüntető örömmel üdvözölte gyermekkori
                        barátnőjét. Hamvayné nála szokatlan szivélyességgel ölelte meg Flórát és
                        rövid bevezetés után azonnal rátért látogatásának tulajdonképeni czéljára.
                        Az öcscséről kezdett beszélni, Rátóty Pistáról.</p>
                    <p>- A szegény fiut egészen megbabonázták azok a kis boszorkák, a leányaid -
                        mondta lekötelező mosolylyal.</p>
                    <p>A gyárosné önelégülten nevetgélt:</p>
                    <p>- Ugyan... ugyan...</p>
                    <p>- De igen, Flórám, mondhatom neked, Pista oda van! Én csak örvendek ezen,
                        mert itt az ideje, hogy a fiu házasodjék. Meg is mondtam neki egyenesen:
                        »menj és kérd meg a kicsikét,« de a fiu bátortalan!</p>
                    <p>- Rátóty! - kiáltotta hirtelenül Wranekné.</p>
                    <p>- Pedig ugy van, édesem. Lásd, a szerelem még a legbátrabb férfit is
                        megváltoztatja. Pista bolondul szereti a leányodat és nem szeretne kosarat
                        kapni!...</p>
                    <p>- De kérlek - vágott közbe a gyárosné - nincs mit tartania, ha ő megnyerte
                        leányom vonzalmát, nem tudom mi ok lenne...</p>
                    <p>- Tökéletesen osztom nézetedet - viszonzá diplomatikusan Hamvayné - minden
                        házasságnál a fő dolog a szerelem, e nélkül mit ér vagyon, fény, minden! De
                        hogy Pistára térjek, ő felkért engem, beszélnék előbb veled és én azért
                        jöttem, hogy mint régi barátnőd...</p>
                    <p>Az alispánné szeretetreméltóan köhécselt, a gyárosné biztatólag
                        mosolygott.</p>
                    <p>- ...mint bizalmas barátnőd megkérdjelek, mit szólnál te a házassághoz?</p>
                    <p>- Rátóty ellen semmi kifogásom, - felelte Flóra - és csak azt ismételhetem,
                        amit már mond­tam, ha Flóra is akarja...</p>
                    <p>- De hiszen nem Flóráról van szó - vágott szavába az alispánné - ő Mártát
                        szereti!</p>
                    <p>- Mártát?!</p>
                    <p>- Csodálkozol ezen? én is ugy voltam vele. Annyira megszoktuk Flórát
                        mindenütt mint királynőt látni és mégis Pista a kicsit szereti, őt akarja.
                        Ámbár Márta éppen olyan bájos a maga nemében, csakhogy még gyermek, egészen
                        gyermek.</p>
                    <p>- Mártám 18 éves lesz a jövő hónapban - vélte Wranekné, aki hamar belétalálta
                        magát a helyzetbe - és már eladó leány ő is, csakis alacsony termete,
                        gyerekes modora miatt a magas, karcsu Flóra mellett nézik gyereknek, a
                        leányok között két év különbség van. Meg fogjuk kérdezni Mártát...</p>
                    <p>- Azt hiszem Pista e tekintetben már tisztában van.</p>
                    <p>- Lám... lám... nézze meg az ember, minő titkolódzók ezek a gyerekek - vélte
                        a gyárosné, a ki magában mind jobban örvendeni kezdett, hogy Rátóty Mártát
                        választotta és Flórát már mint jövendőbeli Hellernét látta.</p>
                    <p>- Igy tehát csakis a ti beleegyezéstekre van szükség.</p>
                    <p>- Az enyémet birja és ami a férjemet illeti...</p>
                    <p>- Ő is akarni fogja, ha te akarod.</p>
                    <p>- Remélem - viszonzá Flóra asszony öntudatos mosolylyal.</p>
                    <p>- Én sem kételkedem, de azért mégis, Flórám, jó lesz, ha érvényesiteni fogod
                        befolyásodat; a férfiak sok tekintetben máskép gondolkoznak, mint mi nők.
                        Nálok nem egyedül az érzelem számit; Pistának pedig nincs vagyona.</p>
                    <p>- Tudom - felelte egykedvüen a gyárosné.</p>
                    <p>- Annál jobb - szólt gyorsan az alispánné - hosszas lenne elmondanom, mi
                        módon vesztették el az egykor gazdag Rátótyak a vagyonukat. Pistát már
                        áldozatok árán nevelték szülei és a szegény fiú, tekintve nevét és
                        társadalmi állását, sok küzdésen ment keresztül és kénytelen is volt magán
                        hébe-korba oly módon segiteni...</p>
                    <p>Az alispánné akadozni kezdett, Wranekné arcza valami rossz előérzet
                        következtében meg­nyúlt.</p>
                    <p>- ...szóval - folytatá Hamvayné - szegény Pistának vannak némi... némi
                        adósságai.</p>
                    <p>- Mennyi? - kérdé a gyárosné.</p>
                    <p>Az alispánné zavartan köhögött.</p>
                    <p>- Nem sok... nehány ezer forint csupán, nektek ez igazi bagatell. Pista ezt
                        el is hallgathatta volna, de ő őszinte ember, rendezett viszonyok között
                        akarja uj életét megkezdeni.</p>
                    <p>- Ez dicséretre méltó törekvés, - mondá nem valami nagy lelkesedéssel
                        Wranekné - de termé­szetesnek fogod találni, hogy én is pontosan szeretném
                        tudni az összeget! Hány ezer? Kettő? három?</p>
                    <p>- Több...</p>
                    <p>- Négy... öt ezer? kérlek mondd ki nyiltan - szólt kissé ingerülten a
                        gyárosné.</p>
                    <p>- Hat ezer - mondá halkan az alispánné.</p>
                    <p>- Ez sok - szólt elgondolkodva Wranekné.</p>
                    <p>- Sok? sok nektek? - kiáltotta hitetlenül Hamvayné - ugyan kérlek! Én azt
                        hittem, az ilyen összeg nálatok számitásba sem jő!</p>
                    <p>- Nem az összeg nagysága teszi - felelte fennhéjázóan az egykori Bogár Flóra
                        - de a férjem elvei. Ő maga szerezte vagyonát, önerejéből küzdte fel magát
                        és tudom, nem lesz inyére olyan vő, a kinek adósságai vannak. A leányai
                        számára más férjet óhajt, ha nem is gazdagot, de leg­alább takarékos
                        iparkodó embert. Rátótynak nincs vagyona, ez ellen nem szólok én, magától
                        értetődik, hogy a piczi fizetésből nem élhetvén meg mint házas ember,
                        segiteni fogjuk a fiatalokat, ha azonban adósságcsináláshoz szokott ember, a
                        Dárius kincse sem lesz neki elég!</p>
                    <p>- De édes Flórám, valld be őszintén, a <hi rend="italic">mi világunkból</hi>
                        - és erősen hangsúlyozta a mi szócskát - melyik garçon embernek nincsenek
                        adósságai? Mindenek előtt <hi rend="italic">ezt</hi> értesd meg a férjeddel.
                        Ha gentry emberhez akarod a leányaidat adni, nem szabad túl szigorúnak
                        lenned. Azt hiszed Heller minden vagyona mellett sohasem csinált
                        adósságokat?</p>
                    <p>- Volt mire, itt a birtoka.</p>
                    <p>- Pistának meg jövője van. Az egész megyében szeretik, a jövő
                        képviselőválasztásnál okvetlen felléptetik. És itt vagyunk mi, én és a
                        férjem, hogy mindent elkövessünk az érdeké­ben. A leányodból képviselőné
                        lehet. És csak legyen egyszer Pista odafenn, tudom kiösmeri magát nem
                        sokára, nem kell őt féltened!</p>
                    <p>A képviselőség egyszerre csillogó délibábként lebegett Wranekné előtt és
                        rögtön más szinben tüntette fel a kérőt.</p>
                    <p>Az ő leánya képviselőné! Ez egészen máskép hangzott, mintha csupán a rétházi
                        szolgabiróról lenne szó! Képviselőné! Fent fog lakni a fővárosban,
                        érintkezni fog az ország első csalá­daival! Ezek kecsegtető kilátások
                        voltak.</p>
                    <p>Élénk képzelőtehetsége villámgyorsan működött és az alispánné azonnal
                        leolvasta arczáról a kedvező hatást, amit szavai keltettek és ügyesen
                        folytatá:</p>
                    <p>- Igen Flórám, ilyenek a Pista kilátásai! És ezt más is tudja a megyében. A
                        fiatal szolga­birónak jövője van, mert van esze, modora, megjelenése. Érzi
                        az öreg Varjassy gróf is, minő komoly ellenféllel állna szemben, azért
                        himez-hámoz, pedig tudja mindenki, mennyire szeretné a néppárt jelöltségét
                        elfogadni. Azonban még szivesebben lemondana Rátóty javára, ha az elvenné az
                        öregebbik leányát. Csakhogy Pistának nem kell!</p>
                    <p>- Mit mondasz? A Varjassy-comtesset hozzá adnák? - kérdezte mohón, némi
                        kétkedéssel a gyárosné.</p>
                    <p>- Meghiszem azt... fülig szerelmes Pistába, de az öcsém olyant akar, akit
                        szeret.</p>
                    <p>- Én is hallottam, hogy Varjassy Klotild belebolondult Rátótyba, de nem
                        hittem, hogy az öreg gróf... tudod az ilyen arisztokraták maguk fajtáju
                        embert keresnek.</p>
                    <p>- Keresnek az igaz... de mikor a leányuk se nem szép, se nem gazdagabb, a mi
                        nemes leányainknál és hozzá nem is lesz fiatalabb, akkor két kézzel kapnak
                        egy Rátótyn. Aztán az öcsém családfája, ha ugy veszszük, régibb a Varjassy
                        grófokénál. Az első Varjassy - folytatá nagy hangon - csak 100 év előtt
                        kapta a grófságot, mig a Rátótyak már 400 éve birják a nemesi levelüket.</p>
                    <p>A kis vézna alispánné egészen bele melegedett mialatt beszélt; arcza kipirult
                        és sovány kezé­vel, amit olcsó szarvasbőrkesztyü fedett, simitgatott végig
                        egyszerü nyári ruhájának ránczain.</p>
                    <p>Wranekné ájtatosan hallgatta; e pontban mindketten egyet értettek. Kicsi
                        koruk óta, lehet mondani már az anyatejjel magukba szivták a vidéki nemesség
                        előitéleteit és végtelen súlyt fektettek oly kicsinységekre, amit más
                        világlátott ember legfeljebb megmosolyog. De ez a két asszony, akinek világa
                        nem terjedt túl a megye határain és az egész előkelőség geneologiáját
                        ösmerte, fanatikusan csüngött az elavult régi előnyökön; az egyik, mert azon
                        kivül nem igen birt egyébbel, a másik, mert a viszonyok által kibukott régi
                        köréből.</p>
                    <p>Nálok első sorban állt a születés és csak akkor jött az érdem. Igy itélték
                        meg, korlátolt világfelfogásuk kicsinyitő szemüvegén át, az embereket és a
                        világot.</p>
                    <p>És Hamvayné azáltal, hogy folyton a képviselőséget és a Varjassy grófokat
                        emlegette, ugy beletüzelte Wraneknét e házasságba, hogy a hiú asszony, mikor
                        az alispánné búcsúzni kezdett, biztatólag mondta:</p>
                    <p>- Beszélni fogok a férjemmel. Mondd meg Rátótynak, hogy remélhet, de még
                        legyen kevés türelemmel. Ha itt lesz az ideje, értesiteni fogom.</p>
                    <p> </p>
                </div>
             <div type="chapter">
                    <head>IV.</head>
                    <p>Szokatlan hangulatban fogyasztotta el az nap a gyáros család az ebédjét.
                        Wranekné szokása ellenére csak futólag emlitette meg az alispánné
                        látogatását, s mig máskor órákig elbeszélt ilyesmiről, ma gondolataiba
                        elmerülve, titokzatosan hallgatott.</p>
                    <p>Márta arcza egyre szint változtatott és várakozásteljesen nézett hol anyjára,
                        hol Flórára; meg nem foghatta, miért nem szól az anyja! Ő azt várta, hogy
                        Hamvayné távozása után azonnal családi tanács lesz, amiben tudatják vele,
                        hogy az ő imádott Pistája megkérte - mert egy perczig sem kételkedett, hogy
                        az alispánnét Rátóty küldötte - és könnyek, csókok, meginditó családi
                        jelenet következik, amiben őt menyasszonynak nyilvánitják. De nem. Semmi sem
                        történt. Az ő másként csacska mamája sokat mondólag hallgatott, az apja
                        közönyösen jóizüen evett, Flóra ellenben mihez sem nyult és ideges ujjakkal
                        galacsintákat gyurt a kenyeréből.</p>
                    <p>Ebéd után aztán, mikor a gyáros visszavonulni készült szobájába, Wranekné
                        szokatlan ünne­pélyes hangon mondta neki:</p>
                    <p>- Elkisérlek, komoly beszélni valóm van veled.</p>
                    <p>A leányok összenéztek. Alig hagyták el a szülők a szobát, Márta félősen
                        simult nénjéhez és izgatottan rebegte:</p>
                    <p>- Flóra! Én félek! az alispánné bizton szólt mamának és a mama olyan furcsa
                        hallgatag volt ma. Ha megtagadná beleegyezését? Ezt nem élném túl!</p>
                    <p>- Micsoda bohó beszéd ez! Miért ne egyeznének szüleink e házasságba, főleg ha
                        megtudják, mennyire óhajtod te azt!</p>
                    <p>- Te azt hiszed? Igazad van, ha ellenkeznének, megmondanám nekik, milyen
                        nagyon... nagyon szeretem Pistát és addig kérném őket, addig könyörögnék
                        nekik... és te is segitenél nekem, ugyebár? Számithatok rád?</p>
                    <p>- Minden körülmények között - felelte Flóra komolyan.</p>
                    <p>- Köszönöm... Köszönöm... Hiszen te olyan jó testvér vagy és én annyira
                        szeretlek! Jer, menjünk a kertbe, beszéljünk <hi rend="italic"
                        >róla</hi>!</p>
                    <p>- A fejem fáj, Mártám, le szeretnék kissé feküdni.</p>
                    <p>- Ugy veled megyek és csendes, egészen csendes leszek, hogy aludhass, de most
                        nem tudnék egyedül maradni! Nézd, hogy dobog a szivem!</p>
                    <p>És Márta nénjének jéghideg kezét a szivére tette.</p>
                    <p>- Ugy-e dobog? Ő érte, ő érte! Istenem, mennyire szeretem őt! Ha majd egyszer
                        te is szerelmes leszel, Flórám, csak akkor fogod megitélni tudni, mit érzek
                        én!</p>
                    <p>Flóra sokkal örömestebb lett volna egyedül, de nem akarta hugának kedvét
                        szegni, aztán került is mindent, amivel gyanut kelthetett volna. Lefeküdt
                        tehát szép csendesen szobájuknak világos szinü, nagyvirágu kerevetére és
                        hagyta a kis Mártát maga körül szorgoskodni. Az izgatott fiatal leány örült,
                        hogy dolga akadt és ez által megröviditheti idejét. Lebocsájtotta az
                        ablakfüggönyöket, csipkés párnát tett Flóra feje alá, elhozta az eau de
                        colognos üveget, aztán leült Flóra mellé egy alacsony karosszékbe és mélyen
                        felsóhajtott.</p>
                    <p>Flóra behunyta szemeit és csendesen, mozdulatlanul feküdt. Ez a nyugalom jól
                        esett neki. Mióta Márta titkát tudta, folyton uralkodnia kellett magán, hogy
                        el ne árulja magát; és ez az erőmegfeszités annyira elővette idegeit, hogy
                        most mintegy megkönnyebbülést érzett fekvő helyzetében a hüvös, besötétitett
                        szobában. De gondolatait azért nem birta megállitani. Szellemileg bent volt
                        atyjának dolgozó szobájában és szinte hallani vélte anyjának élénk,
                        bő­beszédü előadását, a mint Rátóty és Márta ügyét tárgyalja. Vajjon mit
                        mondhatott az alispánné? Mert hogy nem megy minden egészen simán, ezt
                        helyesen sejtette Flóra is. Mi kifogása lehet anyjának e házasság ellen?
                        Ezen töprengett Flóra; aztán megvillant egy perczig agyában az az önző
                        mentőgondolat, hogy talán mi sem lesz e házasságból?! Ha valami komoly
                        akadály merült volna fel? A szép leány szive hevesen dobogott és kénytelen
                        volt be­vallani magának, hogy ez számára nagy boldogság lenne. Borzadálylyal
                        gondolt arra, hogy Rátóty sógora lesz. Szinte elképzelhetetlennek találta,
                        hogy rokonilag mint huga férjét szeresse majd azt, ki nehány hét óta minden
                        ábrándját betöltötte! Rátóty a sógora! És ő végig szenvedje a fiatal pár
                        mátkaságát, folyton együtt lássa őket boldogan, gyöngéd szavakat suttog­va
                        egymásnak... ez majdnem elviselhetetlennek tetszett előtte! Erősen
                        összeszoritotta fogait, hogy hangosan fel ne kiáltson fájdalmában. Mit
                        vétett ő rövid életében, mit? hogy a sors ilyen kegyetlenül bünteti?! Minek
                        volt szép, eszes, a társaságok beczézett királynője, ha nem birta megnyerni
                        annak az egynek a szerelmét, a kit szeretett! Pedig eleintén, ez
                        kétségtelen, Rátótynak ő tetszett jobban! Mivel veszthette el hajlandóságát?
                        Talán megsértette valamivel... az az ingerült hangulat közöttük talán innen
                        keletkezett! Még fülében csengett az alszolgabiró hideg, visszautasitó
                        hangja, mikor az estélyen mondá: »Hálátlan dolog csillag­imádónak lenni!«
                        Pista tehát azt hitte, hiába udvarolna neki, mert hiszen ő mindenkivel olyan
                        rátartóan bánt! És a szegény leány e perczben átkozta szerencsétlen
                        természetét, azt a meg­törhetetlen büszkeséget, a mi félve takarta el minden
                        gyöngédebb érzését, hogy nevető, élczelő szájjal háritsa el magáról a
                        gyengeség látszatát. Erős akart lenni és ime, mit ért el vele!</p>
                    <p>Márta még mindég mozdulatlanul ült, de felemelte fejét és fürkészőleg nézett
                        a lehunyt szemekkel fekvő Flórára és mivel azt hitte, nénje alszik és ő nem
                        birta ki tovább kis szive nyugtalanságát, csendesen kiosont az ajtón.
                        Lefutott a kertbe. Aranyos, forró napsugárban fürdött ott fű, fa, virág. Az
                        utak kavicsai apró gyémántokként csillogtak a déli fényben, hallgat­tak az
                        ágakon a madarak, csak a bogarak s méhek zümmögése volt hallható és fehér
                        pillangók röpködtek szerelmesen az illatos virágágyak felett.</p>
                    <p>A meleg elől az árnyas fák alá szökött Márta, de ott sem volt nyugta és
                        miután ideges kézzel letépett egy csomó jásmint, hogy a másik perczben már
                        unottan dobja el magától, ismét vissza ment a házba. Wranekné e perczben
                        hagyta el férje szobáját és megpillantva Mártát, bevitte őt szobájába.</p>
                    <p>Anya és leány sokáig voltak együtt.</p>
                    <p>Flóra ezalatt fekve maradt a kereveten és százszor is átgondolva a mai nap
                        eseményét, végre sikerült neki lázongó érzéseit megnyugtatni. Fájdalma
                        felett ujra a büszkesége győzött és mikor egy óra mulva kisirt szemmel
                        egészen kétségbeesve belépett hozzá Márta, már egészen a régi, higgadt,
                        átgondolt viseletü Flóra volt, aki okos szavaival vigaszt tudott önteni
                        testvére szivébe. Mert Wranek papa hallani sem akart arról a
                        házasságról.</p>
                    <p>A hatezer forint nem volt ugyan olyan nagy összeg, amit könnyen meg nem birt
                        volna, de nem akarta belátni, minek siessen fiatal gyermekét az olyan ember
                        karjai közé dobni, kinek se vagyona, se valami különös állása, csak adóssága
                        van és kinél még kellő komolyságot sem feltételezett, amivel gyermeke
                        jövőjét biztositva látná. A képviselőség sem kecsegtette, mert tudta, hogy
                        ezt is az ő pénze fizetné meg! Még mit! Azért dolgozott ő egész életében
                        olyan keservesen, hogy egy könnyelmü kis szolgabiró, akinek egyebe sincs a
                        nemesi czimerénél, nagyurasan elköltse az ő keserves keresményét! Semmi se
                        lesz belőle, punktum. Flóra asszony ösmerte a férjét, tudta, hogy nem szabad
                        neki egyenesen ellent mondani, de lassan­ként meg lehet a véleményét
                        változtatni, azért nem is mondott le még egészen e házasságról.</p>
                    <p>Mikor pedig látta, mennyire szivére veszi e dolgot Márta és hallotta kis
                        leánya keserves zokogását, még inkább el volt magában határozva, hogy
                        támogatni fogja gyermekét. Egyelőre azonban lemondásra igyekezett őt birni
                        és szép szóval türelemre intette.</p>
                    <p>Rátóty Pista még a délután folyamán találkozott a nénjével.</p>
                    <p>- Nos? - kérdezte, alig hogy háborithatlanul beszélhettek - mit végzett
                        néni?</p>
                    <p>- Wranekné hajlandó - felelte az alispánné, - de előbb beszélni akar a
                        férjével.</p>
                    <p>- Nem beszélt azonnal?</p>
                    <p>- Nem találta czélirányosnak. Wranek papa ugy látszik zsugori, elő kell őt
                        késziteni az adósságokra.</p>
                    <p>- Az asszonyt tehát nem ijesztette meg az a pár ezer forint?</p>
                    <p>- Sőt ellenkezőleg; ő is meghökkent. Az olyan parvenu népség csak nagyzolni
                        tud, de ha fizetésről van szó, megijed!</p>
                    <p>- Azt hiszem jobb lett volna nem is szólni; előbb hadd vetted volna el a
                        leányt, ha aztán a feleséged...</p>
                    <p>- Nem néni, ilyesmi nem nekem való; szeretem Mártát és nyugodtan akarom
                        tölteni mézesheteimet; jobb ha előbb esünk át minden kellemetlenen. Wranek
                        végre is bele fog egyezni; az összeg csekélység az ő vagyonához képest,
                        aztán szereti a leányát és nem fog tudni neki ellentállni!</p>
                    <p>- Te tehát bizol az ügyedben?</p>
                    <p>- Remélek.</p>
                    <p>- Azt mondta Wranekné is: remélj és várj. De addig, mig ő nem izen neked, ne
                        tégy semmi lépést.</p>
                    <p>- Attól óvakodni is fogok. Köszönöm néném.</p>
                    <p>- Akkor köszönd, ha czélt értél.</p>
                    <p> </p>
                </div>
             <div type="chapter">
                    <head>V.</head>
                    <p>Két hét mult el azóta. Rátóty napról-napra várta a hirt a porczellángyártól,
                        de semmi sem érkezett onnan. Nagyon nyomott hangulat uralkodott ott. Márta
                        kisirt szemmel, hallgatagon járt-kelt. Wranek mogorva és rosszkedvü volt. A
                        gyárosné pedig először életében tapasztalta, hogy a férje nem hallgat reája;
                        pedig több izben megkisérlette őt rábeszélni, mert amilyen hiú kicsinyes
                        asszony, éppen olyan jó anya volt és gyermeke keservét nem tudta nézni. De a
                        gyáros hajthatatlan maradt és mikor felesége gyermekük fájdalmával akart rá
                        hatni, egyre azt felelte: »Jobb, ha a leányom most sir, mint később«.
                        Wranekné nem látta a dolgot olyan sötét szinben és nem értette férje makacs
                        ellenkezését. Ő elfogadhatónak tartotta Rátótyt, mert ha a jelenben nem is
                        volt jó parti, a jövőben annak igérkezett. A képviselőség határozottan jó
                        csalétek volt, a mire Bogár Flóra ráment, de Wranek papát inkább
                        elijesztette.</p>
                    <p>Egy reggel Wranekné igy szólt idősebb leányához:</p>
                    <p>Miért nem szórakoztatod a hugodat? Mióta ez a házassági ügy felmerült, te is
                        olyan vagy, mintha az orrod vére folyna; rád sem ismerek. Tudom, hogy
                        szivedre veszed a hugod baját, de mire való ez a kislelküség? Apa
                        előbb-utóbb majd csak enged, addig azonban szükségtelen agyongyötörnötök
                        magatokat. Fogass be, menjetek kocsikázni. A tegnapi eső leverte a port,
                        pompás sétátok lesz.</p>
                    <p>A Wranek-leányoknak gyönyörü kis ponny-fogatuk volt. Nagyon irigyelték őket
                        ezért a kör­nyék leányai, mert hasonlóval csak a Varjassy-comtessek birtak,
                        de azoknál, mint authen­ti­kus grófnőknél az ilyen fényüzés fel sem tünt,
                        ellenben a porczellán-comtessek fogata sokáig a vidéki társaságok
                        beszédtárgyát képezte.</p>
                    <p>Mikor Flóra a sétakocsizást javaslatba hozta Márta előtt, a kicsike elpirult
                        és kissé zavarodottan felelte:</p>
                    <p>- Minő különös! én is arra akartalak kérni; vágyom a szabadba. Ha tehát ugy
                        akarod, ozsonna után...</p>
                    <p>- Helyes. Mindjárt szólok Jánosnak.</p>
                    <p>János a kis kocsis volt, aki az ilyen alkalomra groomnak öltözve,
                        keresztbefont karokkal foglalt helyet a szalmakosár hátsó inas-ülésén.</p>
                    <p>- Hagyjuk ma Jánost itthon, - vélte Márta; - ha az a fiú ott gubbaszt a
                        hátunk mögött, egy bizalmas szót sem válthatunk.</p>
                    <p>- Amint akarod - szólt Flóra.</p>
                    <p>Öt óra felé aztán a két leány világos nyári ruhában, sárga Girardi-kalappal a
                        fejükön, felszállt a kis kocsiba. Wranekné az ablakból büszkén nézett
                        utánok; de volt is oka rá. Bájos kép volt az az elegáns ponny-fogat, azzal a
                        ragyogó szépségü két leánynyal! Vajjon honnan vette az a prózai külsejü
                        Wranek és az egykoron legfeljebb csinosnak nevezhető Flóra asszony, ezt a
                        szépséges két teremtményt? Márta arczvonásai, alakja emlékeztettek ugyan az
                        apára és Flóra aranyos szőke haját, karcsu termetét mindenesetre Bogár
                        Flórától örökölte; csakhogy e két szép gyermek megfinomodva képviselte a
                        családi hasonlatosságot.</p>
                    <p>Flóra kezébe vette a gyeplőt.</p>
                    <p>- Merre felé menjünk? - szólt kérdően pillantva hugára, de mert az habozni
                        látszott, figyel­meztetőleg mondta: - Rétházát ki kell kerülnünk.</p>
                    <p>- Természetesen, - sietett közbe szólni a kicsike; - ha akarod, menjünk a
                        sibaki erdőbe.</p>
                    <p>Flóra elhúzta a száját.</p>
                    <p>A sibaki erdő Rétházától ellenkező irányban a porczellángyár és az onnan tiz
                        kilométernyi távolságra eső Kelenvár fele útján feküdt. Csinos bükkerdő
                        volt, amin keresztül-kasul kocsi- s gyalogutak vezettek, amiért is séta- és
                        kiránduló helyül szolgált a kisvárosiaknak. Itt tartották meg a tavaszi
                        mulatságokat, a nyári piknikeket, s ide járt vasárnaponként kuglizni a
                        polgár­ság, mert az erdő szélén svájczi stilusban épült tágas vendéglő
                        emelkedett, nagy táncz­teremmel, kuglizóval és társasjátékokra alkalmas
                        gyepes helylyel.</p>
                    <p>- Nem örömest megyek ilyen helyre, ha csak ketten vagyunk, - mondá Flóra; -
                        sok arra az idegen nép és ma még János sincs velünk.</p>
                    <p>- Ha vasárnap lenne, érteném aggályaidat; de ma, egy szerdai napon senkivel
                        sem fogunk arra felé találkozni; aztán elkerülhetjük a vendéglőt! Gyönyörü
                        lehet ma az erdőben... kérlek... az én kedvemért - szólt Márta, bánatos
                        szemével olyan kérlelőleg tekintve nénjére, hogy az nem tudta a kedvét
                        szegni.</p>
                    <p>- Amint akarod - felelte ujra és könnyedén a lovak közé suhintva ostorával, a
                        kis kocsi szélsebesen repült tova az országuton.</p>
                    <p>- Mi lett az ő kaczagó Mártájából? - gondolta Flóra útközben - két heti bánat
                        mennyire meg tudta változtatni azt az életvidor pajkos gyermeket. Fekete
                        karikák rajzolódtak a bágyadt pillantásu szemek alá; a máskor kaczagó száj
                        elnémult és mintha orczáinak piros rózsái is elhalványultak volna. Istenem,
                        mennyire szereti azt az embert! - töprengett az idősb nővér - és milyen önző
                        vagyok én, hogy egy perczig is reménykedni tudtam e házasság
                        meghiusulásá­ban! De hiszen Márta belehalna, ha ez nem jönne létre! Oh! minő
                        végzetszerüvé is vált számunkra ez az ösmeretség! Bár soha se is
                        választották volna meg Rátótyt Rétházára!</p>
                    <p>A két leány nem igen beszélt, mindkettő gondolataiba volt elmerülve. Márta
                        különösen izgatottnak látszott és minél inkább közeledtek a sibaki erdő
                        felé, annál jobban fokozódott az izgatottsága.</p>
                    <p>- Vajjon mit tennék én Márta helyén? - szőtte tovább gondolatait Flóra -
                        vajjon tudnám-e bánatomat ilyen tétlenül elviselni, mint Márta? - És egy
                        benső hang azt sugta neki: nem. Nem és ezerszer nem! ha <hi rend="italic"
                            >engemet szeretne Pista</hi>, én nem tudnék igy bele nyugodni sorsomba!
                        Maga se tudta mit tenne, de érezte, hogy cselekedne, küzdene szerelméért és
                        kivivná azt a maga számára! Homloka hirtelen elborult, mert eszébe jutott,
                        hogy Pista nem őt választotta! Idegesen csapott a lovak közé. A két kis
                        ponny e perczben ért az erdőhöz és bekanyarodott az erdei utra. Balzsamos
                        üde levegő csapta meg a két fiatal leány arczát; akaratlanul is mélyen
                        fellélegzettek és kéjjel szivták be magukba a fák üde kigőzölgését. A fákon
                        madarak csicse­reg­tek, fülemüle trillázott, csattogott a bokorban: az
                        utszélen nefelejtsek kéklettek. Flóra lépésben hajtott tovább.</p>
                    <p>- Jó, hogy ide jöttünk - szólt testvéréhez - itt elfelejti az ember búját,
                        baját!</p>
                    <p>Márta nem felelt csak sóhajtott és félve, kémlelve tekintgetett körül.
                        Mintegy negyedóráig haladhattak igy, midőn egy kereszt-utnál Márta hirtelen
                        megfogta nővére karját.</p>
                    <p>- Nézd... ott... - dadogta.</p>
                    <p>Lángvörös volt, alig tudott szólni az izgatottságtól. Flóra nem tudta mi
                        lelte, de idegesen kezdett verni az ő szive is, mikor megpillantotta egy
                        padon Rátótyt.</p>
                    <p>A szolgabiró ugy látszik rögtön megismerte, sőt mintha várt volna reájuk,
                        mert azonnal felemelkedett és levett kalappal sietett feléjük.</p>
                    <p>Flóra nem térhetett ki előle és kénytelen volt kocsiját megállitani.</p>
                    <p>- Minő kellemes véletlen! - mondta a szolgabiró, némi felindulással. - Erre
                        igazán nem számitottam. Hogy érzik magukat?</p>
                    <p>Márta szó nélkül nyujtott neki kezet, amit Rátóty melegen megszoritott és a
                        kelleténél tovább tartott az övében; ezalatt olyan szemekkel nézve Mártára,
                        hogy az belesápadt. De szint váltott Flóra is. E perczben villámként
                        czikkázott át az agyán, hogy ez nem véletlen találkozás. Bosszus lett.
                        Haragudott Mártára, a miért igy rászedte őt és haragudott merészsége miatt
                        Rátótyra is. De nem akarta mutatni és tőle telhetőleg nyugodtan felelte:</p>
                    <p>- Mi sem számitottunk rá, hogy valakivel találkozzunk ma idekint; mama nem
                        szereti, ha népes helyen kocsikázunk, azért sietünk is vissza.</p>
                    <p>- De hiszen az erdőben egy lélek sincs - veté ellen Rátóty - csak nem én űzöm
                        el kegyeteket?</p>
                    <p>- Mennünk kell, - mondta összeszoritott ajakkal Flóra, - jó napot Rátóty - és
                        ezzel tovább akart hajtani.</p>
                    <p>Márta eddig mit sem szólt, de látva, hogy nénje meg akarja szakitani ezt az
                        édes találkozást, ijedten közbeszólt:</p>
                    <p>- Flóra! édes Flóra, kérlek maradjunk még!</p>
                    <p>- Márta - intette őt feddőleg Flóra - mit szólnak majd szüleink, ha
                        megtudják!</p>
                    <p>- De nem fogják megtudni, ha nem szólunk - esdeklett Márta.</p>
                    <p>- Flóra - mondta most Rátóty kellemes bariton hangján - és a leány
                        megremegett, mikor magát ilyen bensőn, csak nevén szólitva hallá - Flóra,
                        könyörgöm... ne legyen kegyetlen! Enge­dé­lyezzen nekünk csak nehány
                        perczet! Hiszen ön már tudja titkunkat. Mártám már megmondta önnek, mennyire
                        szeretjük egymást! Ne foszszon meg bennünket e nehány boldog percztől; ha
                        tudná, mennyire vágyom két hét óta e pillanat után! Csak nehány szót
                        szeretnék mondani Mártának, itt ön előtt: azt, hogy szeretem őt! szeretem az
                        akadályok daczára és le fogom azokat győzni, arra esküszöm!</p>
                    <p>Flóra erre a heves szerelmi nyilatkozatra megdöbbenve elhallgatott; az arcza
                        sápadt volt, finom szemöldeit könnyedén összeránczolta.</p>
                    <p>- Haragszik reánk, Flóra? - folytatá kérlelő, lágy hangon Pista, - óh kérem,
                        bocsásson meg nekünk! És legyen a mi őrangyalunk, szerelmünk védangyala!
                        Legyen szószólónk szüleinél. Óh! tegye meg azt, kérem.</p>
                    <p>- Flóra nem ellenzi szerelmünket, a mama sem, - szólt hirtelen Márta, akinek
                        az arcza most égett, a szemei csillogtak a belső felindulástól - és én
                        megtartom, amit fogadtam, Pista... és ha a papa nem akar beleegyezni
                        házasságunkba... akkor... akkor...</p>
                    <p>Nem tudta folytatni, sirás fojtogatta torkát, szemei megteltek
                        könnyekkel.</p>
                    <p>- Reméljük a legjobbat, - mondta Flóra komoly hangon; - anyám mindent
                        elkövet, hogy apám beleegyezését megnyerje, de mindaddig nem szabad semmit
                        tennünk, amit ő nem helyeselne; azért Isten önnel Rátóty!</p>
                    <p>A szolgabiró látva, hogy Flórát tovább nem tarthatja vissza, esdeklőleg
                        mondá:</p>
                    <p>- Mikor látjuk ismét egymást? Egyelőre kerülnöm kell házukat! Hová
                        kocsikáznak holnap?</p>
                    <p>- Nem tudom - felelte visszautasitólag Flóra - és egyre kérem Rátóty - mondá
                        most hirtelen, komolyan nézve rá nagy sötétkék szemeivel - kerüljön minket
                        addig, mig mama hirt nem ad önnek. Igérje meg ezt nekem. Higyje el,
                        mindkettőjükre nézve jobb ez igy.</p>
                    <p>- Ön kegyetlen, Flóra... mert nem tudhatja minő kinos feladatra kényszerit...
                        hiszen még sohasem szeretett!</p>
                    <p>Flóra az ajkaiba harapott és kissé remegő hangon felelte:</p>
                    <p>- Lehet, Rátóty, de ha azt akarja, hogy szószólója legyek, szót kell
                        fogadnia. Kettős szerepre nem vállalkozhatom; szüleim előtt még sohasem
                        titkoltam el semmit sem és a jövőben sem akarok!</p>
                    <p>És be sem várva Rátóty feleletét, búcsút intett fejével és gyorsan
                        elhajtott.</p>
                    <p>- Minő jellem! - dörmögé magában a szolgabiró - de egy csepp szive sincs!</p>
                    <p>Flóra a legrövidebb uton kihajtott a sötét árnyas erdőből a világos
                        országútra; csak itt érezte magát biztonságban.</p>
                    <p>- Ettől a jelenettől megkimélhettél volna - mondá hugának, mikor Rátótyt már
                        messze hagyták maguk után.</p>
                    <p>- De... én... nem tehetek róla... - védekezett Márta.</p>
                    <p>- Miért nem vagy őszinte, Márta - mondá szokatlan komolysággal Flóra, - ez a
                        találkozás nem volt véletlen... valld be inkább... engem úgy sem ámitsz
                        el!</p>
                    <p>- Ám legyen - felelte Márta, daczosan felvetve fejét - nem volt véletlen.
                        Látnunk kellett egymást, nem birtuk ki tovább!</p>
                    <p>- És hogyan értesitettétek egymást? - kérdezte Flóra majdnem kiváncsian.</p>
                    <p>- Pista irt és könyörgött e találkáért; Rozi néni, a vajas asszony
                        kézbesitette a levelét.</p>
                    <p>- Istenem, minő emberekre bizod magadat! És előttem titkolódzól!</p>
                    <p>- Meg akartam mondani neked, de féltem, ellenszegülsz és nem jösz velem.
                        Pedig látnom kellett őt - kiáltotta szenvedélyesen - <hi rend="italic"
                            >kellett</hi>!</p>
                    <p>- Márta, te megijesztesz, - szólt Flóra mindjobban elkomolyodva; - hová fog
                        ragadni a szenvedélyed, ha már a kezdetben sem tudod mérsékelni
                        magadat?!</p>
                    <p>- Minek ellenzitek szerelmünket? Te is, te is ellenem vagy már! Miért bántál
                        olyan ridegen Pistával? Miért nem egyeztél bele jövő találkozásunkba?! Mi
                        rosszat teszünk, ha a te jelenlé­tedben látjuk egymást?!</p>
                    <p>- Szemrehányásodat nem érdemlem meg; nem vagyok ellened, sőt, Isten látja
                        lelkemet, szivesen feláldozom... feláldoznám - javitotta ki magát -
                        boldogságomat a tiedért, de ily módon, titokban, szüleink háta mögött nem
                        lehetek segélyetekre!</p>
                    <p>- Ugy szólj hát nyiltan, - vélte Márta, - ha te beszélnél a papával, talán
                        sikere lenne. Ő még jobban hallgat rád, mint a mamára... hisz te vagy az ő
                        okos leánya! Kisértsd meg, Flóra... kisértsd meg, ha nem akarod, hogy
                        bolondságokat kövessek el!</p>
                    <p>- Igazán félteni kezdelek... jó, én szólok papának, ámbár félek, hogy hiába;
                        de egy feltétel alatt: semmit sem fogsz tudtom nélkül, hátam mögött tenni.
                        Nem fogadsz el és nem irsz leveleket. Gondolj a botrányra, Márta! Az ilyen
                        Rozi nénik az egész környéken elmesélik majd, hogy a szolgabiró titkos
                        üzeneteket küldöz Wranek Mártának! Minő szégyen!</p>
                    <p>- Eh mit! ugy is a mennyasszonya leszek!</p>
                    <p>- Még nem vagy az! Tehát válaszsz: vagy megigéred, vagy magadra hagylak és
                        nem elegye­dem semmibe!</p>
                    <p>- Istenem! Flóra, hogy lehetsz hozzám ilyen kemény! Szánj, inkább szánj!
                        Megigérek neked mindent, amit akarsz, csak vidd keresztül, hogy láthassuk
                        egymást!</p>
                    <p> </p>
                </div>
             <div type="chapter">
                    <head>VI.</head>
                    <p>Flóra, daczára huga igéretének, nem igen bizott abban és igazi
                        árgus-szemekkel őrködött felette, másrészt azonban minden törekvése daczára
                        egyik napról a másikra halasztotta saját igérete beváltását, mert nem mert
                        apjával beszélni. Nem tudta, hogyan kezdje és mit mondjon. Ő, aki máskor
                        olyan ékesszóló tudott lenni és apjával könnyedén tárgyalta a legkomolyabb
                        ügyeket is; most ügye-fogyottnak érezte magát. Vagy talán szivének titkos
                        szerelme gátolta őt egészen öntudatlanul! Márta minden este megkérdezte
                        tőle:</p>
                    <p>- Beszéltél a papával?</p>
                    <p>És ő zavarodottan, különböző ürügyeket keresve, mindég azt felelte:
                        »Holnap«.</p>
                    <p>Az ötödik nap aztán Márta már mitsem kérdezett tőle többé és ez annyira
                        hatott Flórára, hogy eltökélte magában, miszerint másnap okvetlen
                        végrehajtja nehéz feladatát. Ámde másnap reggel a gyáros kijelentette, hogy
                        dolga van a székvárosban és egész napra távozik; a felesé­gé­nek is voltak
                        bevásárlásai és azonnal hozzá csatlakozott. A leányok egyedül maradtak
                        otthon.</p>
                    <p>- Igazán sajnálom - mondta Flóra, mintegy mentegetődzve hugához - ma akartam
                        beszélni a papával.</p>
                    <p>- Oh! kérlek, mit sem tesz - felelte Márta megadással - már beleszoktam a
                        türelembe.</p>
                    <p>És Flóra csakugyan tapasztalta, hogy huga e napon kevésbbé levert, párszor
                        nevetett is és nagy buzgalommal fogott egy érdekes regény olvasásához.</p>
                    <p>- Szórakozni akar - gondolta Flóra és egészen boldog volt, hogy Mártát
                        nyugodtabbnak látja.</p>
                    <p>A hirtelen beállt hőség miatt a szobában töltötték a napot; csak este felé
                        mentek le a kertbe.</p>
                    <p>Márta könyvvel kezében fel s alá járt a fák alatt, mig Flóra himzett. Mióta
                        Pista megkérte hugát, nem tudott olvasni. Nem érdekelte őt semmi sem; kínzó
                        gondolatai vonzották egyedül.</p>
                    <p>És most is, amig himzett, minő fantasztikus regényeket szőtt be az átlátszó
                        szövetbe, csak koronként pillantott fel ijedten, de mindjárt megnyugodott,
                        mikor a fel s alá sétáló Márta világos ruháját megpillantotta a zöld bokrok
                        között.</p>
                    <p>Bámulatosan gyorsan mult igy az ideje, felcsigázott képzelete egy álomvilágba
                        varázsolta, amiből nem tudta, nem akarta magát kiragadni. De sötétedett; már
                        alig látta a himzés finom szálait; letette munkáját és ismét Mártát keresték
                        szemei, de a fiatal leány világos ruhája nem volt többé látható.</p>
                    <p>Rossz sejtelem szállta meg, valami oktalan félelem, aminek semmi alapja sem
                        volt. De ő oly ideges lett az utóbbi időben, hogy mindentől megijedt.</p>
                    <p>- Márta! Márta! - kiáltotta beszaladgálva a parkot, de Márta nem volt
                        sehol.</p>
                    <p>Lélekszakadva, elfulva tért vissza előbbi helyére, abban reménykedve, hátha
                        ott találja hugát, ekkor eszébe jutott, hogy Márta egy más uton bizonyára
                        visszatért a házba.</p>
                    <p>És Flóra nevetett önmaga és ijedtsége felett. Gyorsan összeszedte a munkáját
                        és az udvaron keresztül, amerre hugát vélte, ment a ház felé. E perczben
                        érkezett szüleinek kocsija az udvarba. Flóra kénytelen volt segédkezni nekik
                        a leszállásnál és egyenként adogatta le a sok csomagot az elősietett
                        szobaleánynak.</p>
                    <p>- Hol van Márta? - kérdezte Wranekné - miért nem jön elénk?!</p>
                    <p>- A kisasszony a kertben lesz - felelte a szobaleány.</p>
                    <p>- Nem jött be az előbb? - szólt Flóra és ismét erőt vett rajta ideges
                        félelme.</p>
                    <p>- Mióta a kisasszonyék a kertbe mentek, nem láttuk - mondta a szobaleány.</p>
                    <p>- Ugy lent maradt - vélte Flóra, nyugalmat erőltetve - és szaladt vissza a
                        kertbe.</p>
                    <p>Hol keresse? Tudta, hogy a parkban nem volt, a házban szinte nincs, akkor
                        tehát eltávozott. De hová? merre, igy kalap nélkül? Talán a park hátsó kis
                        ajtaján a mezőre ment ki? Hogy erre előbb nem gondolt! Őrült gyorsasággal
                        futott most Flóra a parkajtóhoz. A retesz félre volt huzva: Márta csakugyan
                        erre távozott. Hevesen rántotta fel Flóra az ajtót. Bájos esti tájképet
                        pillantott meg, amit máskor elragadtatással szemlélt volna.</p>
                    <p>A leáldozott nap vereses fényétől csodás szinü felhők uszkáltak az égen; majd
                        aranyosak, majd biborszegélyüek és ez a végtelen szines égboltozat nyugaton
                        összefolyt a buzaföldekkel, melyeknek érett kalászai mint egy sárga tenger
                        hullámoztak az esti szellőben. Zöld legelők sötét foltokat képeztek
                        közbe-közbe és balra, a fehér országút mentén mint egy sereg őrt álló katona
                        húzódott végig a jegenyefa-sor, ami Rétházára vezetett. Ez a fasor ijesztő
                        gondolatot sugallt a fiatal leánynak. Rétházán megkondult az estharang. És
                        Flóra, aki különben nem volt valami nagyon ájtatos, öntudatlanul rebegte:
                        Istenem! háríts el rólunk minden bajt! És mintha buzgó fohászát csakugyan
                        meghallgatta volna az Ég, e perczben megpillantotta a rétet keresztül szelő
                        ösvényen Márta szaladó alakját. A rétházi fasor felől jött. Flóra lábai
                        reszket­tek; egy lépést sem tudott előre tenni, mintegy megkövülve állva
                        maradt a parkajtóban. Márta felhevült arczczal, a szaladásban felbomlott
                        hajjal érkezett meg; ruhájának egyik könnyü fodra nyilván beleakadt valami
                        bokorba és tépetten lógott alá.</p>
                    <p>- Honnan jösz? - kérdezte Flóra ijedten. - hogy nézesz ki!</p>
                    <p>- Szaladtam - felelte Márta némi zavarral - féltem, mamáék megérkeznek és
                        elkésem.</p>
                    <p>Flóra megragadta huga karját és kissé durván betolta őt az ajtón, amit sietve
                        elreteszelt maguk után, aztán felháborodva iszonyattal ismételte:</p>
                    <p>- Hogy nézesz ki!</p>
                    <p>A másik perczben már sietve lehajolt és letépte az áruló fodrot. Kis fésüt
                        vett elő és meg­simitotta huga felborzolt sötét haját, aztán remegő ajakkal
                        dadogta:</p>
                    <p>- Pihenj kissé... törüld le felhevült arczodat... legalább ne sejtsék
                        szüleink... oh! oh! - nyögte fájdalmasan.</p>
                    <p>Márta, ki eddig zavartan, szótlanul türte testvérnénje bánásmódját, most
                        egyszerre sértődve emelte fel fejét:</p>
                    <p>- De mit gondolsz te felőlem? - kérdezte olyan felháborodott, ártatlan
                        leányszemmel, hogy Flóra lesütötte az övét és majdnem alázatosan
                        kérdezte:</p>
                    <p>- Hol voltál?</p>
                    <p>- A »szent fánál«.</p>
                    <p>Még gyermekkorukban nevezték el »szent fának« a rétházi fasor egyik magas
                        jegenyéjét, melyre Wranekné annak emlékére, hogy ott egykor felborultak és
                        semmi bajuk sem történt, a Szüz Mária olajfestésü képét szegeztette. A
                        gyerekek gyakran elvándoroltak e fához és koszorúval, mezei virágcsokorral
                        ékitették az érczre festett, kis pléhfedéllel védett képet s ott végezték
                        ájtatosságukat, ha valami különös kérni valójuk volt a mennyei
                        hatalmaktól.</p>
                    <p>- Egyedül? - kérdezte Flóra gyanakvólag.</p>
                    <p>- Nem, - felelte daczosan a másik - Pistával találkoztunk ott. Te nem
                        segitesz - folytatá szemre­hányóan - egyedül kellett cselekednem.</p>
                    <p>- Mit akarsz tenni?</p>
                    <p>- Azt Pistával beszéltük meg.</p>
                    <p>- Meg akarsz szökni vele? - kérdezte Flóra ijedten. - Istenem! Istenem! -
                        kiáltotta aztán kétségbeesetten. Mivé tett téged az az ember! Ellopta tőlem
                        a szivedet, a bizalmadat!</p>
                    <p>Márta ellágyult. Sirva borult testvére nyakába és dadogá:</p>
                    <p>- Ne hidd, ne hidd... szeretlek. De <hi rend="italic">őt</hi> nem hagyhatom.
                        Segits rajtam, különben <hi rend="italic">megszököm</hi>!</p>
                    <p>Ez a szó csengett az egész estebéd alatt Flóra fejében; sietve kellett
                        cselekednie. Azért, mikor vacsora után Wranek egy kis sétára hivta őt, mert,
                        mint mondá, a lábai egészen elzsibbadtak a sok kocsizásban, készséggel
                        követte apját.</p>
                    <p>A holdvilágos nyári éjben egy ideig szótlanul haladtak apa és leány. Wranek
                        nagy buzga­lommal szítta vastag szivarát, ami szokása volt, ha komoly dolog
                        foglalkoztatta. Flóra éppen azon gondolkozott, miként törje meg a csendet,
                        mikor Wranek egyszerre csak megszólalt:</p>
                    <p>- A jövő héten Bécsbe készülök, volna kedved velem jönni?</p>
                    <p>- Bécsbe? most e melegben! Mit csináljunk ott?</p>
                    <p>- Nem mulatni mennénk, de üzleti dologban, amiben szükségem lenne rád.</p>
                    <p>És Wranek nagy komolyan, mintha csak valami üzlettárssal beszélne, elmondta
                        leányának, hogy többszörös felszólitásra egy különleges zománczozott tégla
                        gyártását határozta el s e téglaminták miatt megy fel Bécsbe. Erősen bizott
                        leánya izlésében.</p>
                    <p>Már több izben segédkezett Flóra minták megválasztásánál, még pedig mindig
                        atyja teljes meg­elégedésére. Flóra csinosan festett. Nem volt ugyan még sem
                        alkalma, sem ideje tehet­sé­gét kellőleg kiművelni, de vele született
                        jóizlése nagy előnyére szolgált. Aztán mindég türelem­mel, érdekkel tudta
                        apjának üzleti terveit meghallgatni, azért a gyáros örömmel tanácskozott
                        vele és helyes megjegyzéseiért vagy ellenvetéseiért sem neheztelt, sőt éppen
                        ezek miatt nevezte őt »az én okos leányomnak«. Bár Mártát is nagyon
                        szerette, Flóra mégis a kedvencze volt. Komolysága miatt nagy bizalma volt
                        hozzá és apai szeme egész tökélyt látott gyerme­kében és Márta nem
                        csalódott, mikor testvére befolyásában bizott.</p>
                    <p>- Nagyon örömest mennék veled papa - felelte a leány - tudod minő öröm az
                        nekem veled utazni, de...</p>
                    <p>- Nos, de?</p>
                    <p>Flóra elhallgatott, aztán hirtelen elhatározással belekapaszkodott apja
                        karjába és gyöngéden hozzá simulva mondta:</p>
                    <p>- Valamit mondani szeretnék neked atyám, de igérd meg, hogy végig hallgatsz
                        és nem harag­szol meg.</p>
                    <p>- Ha olyasmi, a mivel megharagitasz...</p>
                    <p>- Hiszen éppen arra kérlek, hogy ne haragudjál meg...</p>
                    <p>- Kis ravasz! Nos ki vele, hamar!</p>
                    <p>- Mielőtt elutaznánk, nem gondolod, miszerint rendezned kellene Márta
                        ügyét?!</p>
                    <p>- Miféle ügyet? - pezsdült fel a gyáros.</p>
                    <p>- A házasságot... Rátóty feleletet vár.</p>
                    <p>- Micsoda feleletet? - pattogott Wranek - nemet mondtam, punktum.</p>
                    <p>- Lásd, hogy már is haragszol és még végig sem hallgattál!</p>
                    <p>- Mit akarsz mondani? szólj hát!</p>
                    <p>- Csak azt szeretném tudni, mi kifogásod van Rátóty ellen?</p>
                    <p>- Ezer.</p>
                    <p>- Nem papa, csak egy lehet: hogy szegény; különben...</p>
                    <p>- Könnyelmü fráter, szeretné a menyasszonyával az adósságait kifizettetni és
                        az apósa pénzével képviselővé választatni magát.</p>
                    <p>- Ez még nem bűn. Szegény, abban igazad van, de becsületes ember és igazán
                        szereti Mártát.</p>
                    <p>- Elhiszem... nincs rossz izlése...</p>
                    <p>- És Márta is szereti; már hetek óta szenved.</p>
                    <p>- Majd elfelejti.</p>
                    <p>- De nem fogja. Papa, te nem ösmered a leányodat. Én sem ösmertem eddig
                        hugomat. Abban a kis leányban olyan akaraterő, annyi szenvedély van, hogy
                        félek, azt nem fojthatjuk el. Nem mondhatok el neked <hi rend="italic"
                            >mindent</hi>; de tudd meg, hogy <hi rend="italic">reszketek</hi> Márta
                        miatt; ő képes a végletekre, ha bele nem egyeztek házasságába. Édes... édes
                        jó atyám - folytatá hizelkedve - ne légy túlszigoru, hiszen te csak
                        boldogságát akarhatod gyermekeidnek.</p>
                    <p>- Éppen azért.</p>
                    <p>- Rátóty boldogitani fogja Mártát!</p>
                    <p>Wranek nem felelt; erősen szivta szivarját, izgatott léptekben ment leánya
                        mellett. Árnyaik a világos holdas éjjelen hosszu misztikus alakokban
                        rajzolódtak le a fehér országútra. Csend volt körülöttök. A természet aludt,
                        csak a tücskök czirpeltek és egy-egy denevér suhant el koronként a fejök
                        felett. Frissen kaszált széna illatot hajtott feléjök az éji szellő;
                        szerelmesen simultak egymáshoz a sötét bokrok és a félhomályban a fák
                        hivólag látszottak kiterjeszteni zöld karjaikat valami láthatatlan szerelmes
                        felé.</p>
                    <p>Flóra idegeit izgatta ez a pompás holdvilágos éj és folyton Rátótyról
                        beszélve, mintegy maga mellett érezte a szép, hóditó férfit és hallani vélte
                        mély csengésü, érczes hangját.</p>
                    <p>- Te pártját fogod Rátótynak - mondta hosszabb szünet után a gyáros -
                        szeretném tudni, ön­meggyőződésből teszed azt, vagy Márta befolyásolt?</p>
                    <p>- Rátótyt derék, becsületes embernek tartom papa, a kire bármely leány
                        rábizhatja jövőjét.</p>
                    <p>- Rá mernéd bizni te is a tiedet? - kérdezte Wranek megállva.</p>
                    <p>Flóra nem volt erre a kérdésre elkészülve.</p>
                    <p>- Én... én - hebegte, de erőt véve magán, bátran felelé: - ha engem
                        választott volna... ha szeretném...</p>
                    <p>- Soha sem gondoltál arra, hogy megszeresd? - kérdezte most Wranek és
                        fürkészőleg nézett leánya arczába.</p>
                    <p>A hold teljes fényében sápadt volt ez arcz, a világos szőke haj aranyos
                        dicsfényként vette körül a tiszta márványhomlokot; de a sötétkék, titokzatos
                        szempár nyugodtan állta ki az apa tekintetét és határozott, meggyőző hangon
                        mondta a leány:</p>
                    <p>- Soha!</p>
                    <p>A gyáros megkönnyebbülten sóhajtott fel és leánya e perczben megsejté, hogy
                        apja nem egyedül üzleti szempontból ellenezte ezt a házasságot. Megértette
                        apját és az előnyért, amiben őt részesiteni akarta, kimondhatatlan szeretet,
                        hála ébredt a szivében. Minden áron el akarta oszlatni a gyanuját.</p>
                    <p>- Ha valaha erre gondoltam volna, apám - mondta elfogulatlan komolysággal, -
                        lennék-e most Márta szószólója? Nem is akarnék még férjhez menni; előbb
                        szeretném megösmerni a világot. Utazni óhajtanék, látni idegen országokat,
                        embereket, gyönyörködni pompás festményekben, szobrokban, műremekekben,
                        amikről eddig csak olvastam. Olyan szépnek képzelem a világot és olyan szűk,
                        korlátolt mindez itt körülöttem! - hazudott tovább hősies önfeláldozással.
                        Pedig minden vágya az lett volna, hogy egy rétházi kicsiny házban azé
                        lehessen, akiről álmodozott!</p>
                    <p>- Meg lesz - biztatá őt a gyáros - elviszlek utazni... ösmerd meg a világot
                        előbb, aztán találunk számodra egy derék jó férjet, aki érdemes lesz az én
                        Flórámra.</p>
                    <p>- És Márta?</p>
                    <p>Rövid szünet után megadólag felelte a gyáros:</p>
                    <p>- Legyen Rátótyé, ha te is ugy gondolod.</p>
                    <p> </p>
                </div>
             <div type="chapter">
                    <head>VII.</head>
                    <p>Ha a gyáros Flórát szerette is jobban, feleségének mindég a kicsi volt inkább
                        kedvencze. Külsőleg ugyan a nagyobbik inkább anyjához, Márta pedig Wranekhez
                        hasonlitott, de termé­szeteikkel megforditva volt. A mulatni vágyást,
                        nagyzolást, az élénk bőbeszédüséget, a fény­üzésért való rajongást, anyjától
                        örökölte a fiatalabbik, mig Flóra komoly megfontoltságában inkább apja
                        természete rejlett, az ő nézeteit birta. Mert arisztokratikus megjelenése
                        daczára, a gyáros leánya demokratikusan érzett. Vagyis, hogy paradox-al
                        éljek, annyira arisztokrata volt, hogy nem akarva mások felsőbbségét
                        elösmerni, a nemességgel szemben demokratává vált.</p>
                    <p>Egy elfogult, a nemességért rajongó anya mellett, vajjon honnan vette ez a
                        fiatal leány ezeket a nézeteket? Mert apja csupa gyöngédségből neje iránt
                        sohasem feszegetett ilyen kérdéseket. De Flóra sokat olvasott és a tények
                        helyes megitélése talán vele született; mert amint vannak akik vakon,
                        siketnémán, vagy sántán születnek, ugy viszont mások a józan itéletet, a
                        tapin­tatot, a tények helyes felfogását hozzák magokkal a világra.</p>
                    <p>Ő pedig indokolatlannak találta, hogy rajongjon egy osztályért, melyhez csak
                        anyja révén tartozott, amely sokszor félvállról nézett rá és melynek
                        túlzásait, félszegségeit gyakran volt alkalma tapasztalni. Anyja előtt
                        sokszor is kitört belőle ez a meggyőződése és talán az is volt az ok, amiért
                        Flóra asszony kevésbé rokonszenvezett idősebb leányával. Pedig éppen általa,
                        kinek fölényét, nagy szépségét az egész megye elösmerte, remélt
                        emelkedni.</p>
                    <p>Márta öröme, mikor megnyerte apja beleegyezését, leirhatatlan volt és ez a
                        leplezetlenül nyilvánitott végtelen boldogság a gyárost is kibékitette
                        leánya választásával. Flóra asszony diadalmasan fogadta a jó kivánatokat és
                        csak egy vágya lett volna: ugy egészen véletlenül találkozni a
                        Varjassy-comtessekkel. Szerette volna látni a széles csipőjü
                        Klotild-comtesse mindig csattanó piros arczát, mikor a jegyeseket
                        megpillantja! De ebben az örömben nem részesülhetett, mert nagyon is távol
                        éltek egymástól és csak nyilvános vigalmak alkalmával találkoztak. De az
                        alispánné, aki öcscse eljegyzése óta elválhatatlan barátnője lett
                        Wranekné­nak, fontosan ujságolta, hogy a fáma szerint a süket Feri bárónak
                        Rátóty eljegyzése óta emelkedtek a chancejai az érett Klotildnál.</p>
                    <p>Alig nehány napra az eljegyzés után Wranek Bécsbe vitte a leányát. Ez az
                        utazás igazi jótétemény volt Flórára nézve, mert bárminő hősiesen
                        visszafojtotta érzelmeit, idő kellett hozzá, mig az uj viszonyokba
                        beleszokik.</p>
                    <p>A gyáros ezredes fivére Bécsben lakott a feleségével és fiával. Wranek Flóra
                        már gyermek­kora óta nagy előszeretettel viseltetett unokafivére iránt.
                        Wranek Emil, gyenge testalkata miatt, apjának legnagyobb bánatára, nem
                        választhatta a katonai pályát; de hajlamai, vér­mérséklete, félénk
                        természete, minden is inkább a kontemplativ, mint az aktiv életmódra utalta.
                        Tanárnak készült. Már külseje is elárulta benne a jövendőbeli tudóst. Vézna,
                        kissé meghajlott alakjával, szőke hajával, álmodozó, réveteg világos
                        szemeivel, tipusa volt a fiatal német filozofernek. A társaságban félszeg,
                        ügyetlen, visszatartó volt, de olyanokkal szemben, kiket ösmert és
                        szeretett, feltárta szive és esze tárházának rejtett kincseit.</p>
                    <p>Flóra is ezek közé tartozott; de Emil eddig csak baráti, rokoni érzéseket
                        táplált szép cousineja iránt; ez alkalommal azonban igazi rajongó bámulatot
                        mutatott ki iránta és nyugodt tekintetü, világos szemei sajátszerüen
                        villantak fel olykor-olykor. A nők különös, finom tapintattal azonnal
                        kiérzik, ha szerelmet keltenek egy férfiban. Nem kell oda sem vallomás, sem
                        magya­rázat, ezer subtilis részlet; ami másnak fel sem tünik, nekik
                        magyarázatul szolgál. Flóra is azonnal észrevette, hogy unokafivére viselete
                        most egészen <hi rend="italic">más</hi> iránta, tudatára jött annak, hogy
                        abban a fiúban szerelmet ébresztett és keserüen gondolta: »Olyan könnyen és
                        gyakran hóditok, miért éppen az az <hi rend="italic">egy</hi>, akit én
                        választottam, fordult el tőlem?«</p>
                    <p>De azért Emil ébredező szerelmét nem vette komolyan, tudta, hogy unokafivére
                        nehány évig ugy sem gondolhat házasságra, és azért ezt a kis ártatlan
                        jellegű flirtet csupán szórakozásnak vette, ami más irányt ad gondolatainak.
                        Minden szórakozást örömmel ragadott meg; feledni akart minden áron. A
                        véletlen segitségére jött e tekintetben. Wranek ezredesné testvér huga,
                        Hofrichterné, egy gazdag özvegy asszony, téli tartózkodásra Olaszországba
                        készült egyetlen leányával, Bertával; ezt az alkalmat felhasználta a gyáros
                        és mivel az özvegy felajánlotta neki, hogy szivesen magával viszi Flórát, ha
                        rábizni akarja, Flóra olaszországi utja hamar el lett határozva. Ez a
                        kecsegtető, kellemes kilátás túlboldoggá tette a leányt, mert ezuttal
                        nemcsak régi vágya teljesült, de alkalma nyilott a fiatal pártól távol
                        élhetni az első hónapokban.</p>
                    <p>Márta esküvője novemberre lett kitüzve. A gyáros csinos házat vett Rétházán a
                        fiatalok számára, mert azt óhajtotta, akár megválasztják vejét képviselőnek,
                        akár tovább szolgabirós­kodik Rétházán, meg legyen a saját fészke. Flóra
                        asszony egy tábornokhoz illő erélylyel és tevékenységgel intézkedett, Flóra
                        pedig olyan odaadással segédkezett, mintha ő várná leg­türelmetlenebbül az
                        esküvő napját. Márta ellenben semmit sem csinált, vőlegényén kivül mi sem
                        létezett számára. Mint két hirtelen kigyult szalmakazal, ugy lángolt
                        egymásért Rátóty és a menyasszonya; szerelmesebb mátkapárt képzelni sem
                        lehetett; ugy tetszett nekik, soha sem jövend el a nap, mely őket végre
                        egyesiti. De elérkezett az is. Márta fejére feltüzték a meny­asszonyi
                        koszorut és a szerelmes menyasszony ábrándos szemekkel sugta nénjének:</p>
                    <p>- Ugy érzem, mintha a menyország kapui tárulnának fel előttem! Sokat kibir az
                        emberi sziv, hogy nem szakad meg ennyi boldogságtól!</p>
                    <p>Nehány heti nászutazásra indult a fiatal pár, Flóra pedig ez alatt készült
                        olaszországi utjára. Wranekné nem örömest vált meg leányától, csak az
                        vigasztalta, hogy nagyon előkelő dolog a telet délen tölteni, mert ezt a
                        fényüzést nem mindenki engedheti meg magának. És még mi­előtt a fiatalok
                        visszatértek, Flóra már útban volt az olaszok szép hazája felé.</p>
                    <p> </p>
                </div>
             <div type="chapter">
                    <head>VIII.</head>
                    <p>Nem követjük Wranek Flórát olaszországi utazásában lépésről lépésre, de hogy
                        ez a csudás ország, a művészet bölcsője, ami éppen úgy meg van áldva a
                        természet szépségeivel, mint műkincsekkel, mély benyomást tett az
                        intelligens leányra, az természetes. Voltak perczei, amikor ujjongott és
                        olyan tiszta gyönyört élvezett, amire csak az emberiség elitje képes.
                        Fogé­kony lelke mint az aeolhárfa húrjai, folyton rezgésben volt a különböző
                        benyomások alatt. Egyaránt élvezett, akár a végtelen tengert szemlélte ezer
                        változataiban, akár pálmák alatt sétált; a régi városok klaszikus épületei
                        éppen úgy felkeltették bámulatát, mint a muzeumok műremekei; a mesés
                        gazdagságu templomok misztikus boltivei alatt könnyekre inditotta őt a
                        magasztos egyházi zene, s meghatva szemlélte a Forum Romanum megkapó
                        romjait, amihez az ó-kor legérdekesebb emlékei füződnek. Az idegenszerü,
                        élénk utczai élet, a tipikus, heves­vérü népfaj, a festői nyomor, az idyll a
                        rongyokban; az olasz corsok elegáns kosmopolita világa, a fashionable
                        hôtelek érdekes table d’hôte-jai; zarándoklásaik az előkelő árúházakban,
                        mindez egyformán lekötötte figyelmét és új, tágas látkört nyitott meg
                        előtte, amiben mind­inkább eltörpült, elmosódott az ő kicsiny énje, szerelmi
                        bánatával, első csalódásával. Ki volt ő, összehasonlitva évezredek hires
                        embereivel, kiknek emlékét lépten-nyomon hirdette a hazafias kegyelet; s mi
                        volt ő ennek a csudás világnak nagyságaihoz viszonyitva? Jelenték­telen
                        porszem.</p>
                    <p>Óriásinak, örökké tartónak képzelte csalódása fölötti fájdalmát a
                        porczellán-gyár szerény parkjában; de a klaszikus földön, ahol a mulandóság
                        szomoru bélyegét viseli minden, mialatt a képtárakban s muzeumokban letünt
                        korszakokat tanulmányozott s ily módon végig lapozta Olaszország multját,
                        úgy tetszett előtte, hogy az ő szivének tragédiája az olasz véres szerelmi
                        drámákhoz úgy viszonyul, mint vihar egy pohár vizben a haragvó Oczeán
                        embertölő katasztrófáihoz.</p>
                    <p>Az ujoncz-utazó lelkesülésével, elragadtatott, boldog leveleket irt haza,
                        amiket könnyes szem­mel nézegetett Wranek, Flóra asszony pedig anyai
                        büszkeséggel olvasott fel az alispánnénak. Nagyon nedves, kellemetlen tél
                        volt ez évben Magyarországon. Kelen-vármegyében is sokat esett és a különben
                        sem kitünő országutak erősen megrongálódtak. Wranekék háztája csendes volt,
                        mióta annak két főékessége, a porczellán-comtessek kirepültek.</p>
                    <p>Az egyik ugyan nem messze repült, de mióta gyengélkedni kezdett, ritkábban
                        járt haza és inkább az anyja látogatta őt. Az elkényeztetett gyermek nehezen
                        tűrte az anyasággal járó szenvedéseket és nagyon vágyott Flóra után, mert a
                        férje sem lehetett folyton mellette. A szolgabirót nemcsak hivatalos
                        teendői, de a képviselőválasztás gondjai is erősen elfoglalták.
                        Népszerüségét kellett erősitgetnie, hogy az őszszel bizton kezébe kerüljön a
                        mandátum. A népszerüség pedig sok fáradtságba s időbe kerül.</p>
                    <p>Ilyen körülmények között Wranekné és leánya egyhanguan éltek és alig várták
                        Flóra hazatértét.</p>
                    <p>Ezt meg is irta a gyárosné január vége felé a leányának egy hosszú panaszos
                        levélben.</p>
                    <p>Flóra ez időben Rómában tartózkodott. Anyjának mélabús hangulatu levele
                        meghatotta; és mióta távol volt, csak most érzett először igazi honvágyat
                        hazája és övéi után. Ez a levél lelke elé varázsolta Rétházát, a szenvedő
                        Mártát, szeretett szüleit, a porczellángyár kormos kémé­nyeit, a sáros
                        országutakat; látni vélte az esőt, a mint csendesen hull alá a park kopár
                        fái kö­zött és a napfényes Rómából visszavágyott a szürke ég alá, a nedves
                        otthonba, ahol azonban szerető szivek melege várt reá.</p>
                    <p>Ilyen hangulatban készült egy délután Hofrichter Bertával a Forum Romanum
                        érdekes romjai közé, amiket gyakrabban felkeresett. Ez a hely
                        megmagyarázhatlan vonzerőt gyakorolt reája.</p>
                    <p>Pompás idő volt. Mint nálunk áprilisban, oly melegen sütött a nap. A veres
                        baedeckeres turisták tömegesen lepték el az örök-város utczáit. A két leány
                        jól ösmerve az utat, gyalog tette meg azt, de mire az óriási méretü
                        Colosseum udvarába kerültek, a nap már lemenőben volt. Berta, kire a jelen
                        nagyobb vonzerőt gyakorolt a mult rombadőlt dicsőségénél, inkább a csinos
                        turistákat és a merev angol hölgyek öltözékeit tanulmányozta.</p>
                    <p>De Flóra sem mutatott e napon olyan lelkesedést, mint máskor. S mialatt az
                        óriási épület repedezett falait nézte, nem az ott lefolyt véres viadalokra
                        gondolt, hanem arra a kis rétházi lakra, ahol a huga szenvedett. Jobbra,
                        balra forgatta látcsövét, de mindenütt csak az övéinek kedves arczát látta,
                        mert ezt varázsolta szeme elé a honvágy által felizgatott képzelete.</p>
                    <p>Egy elegáns turista, aki nagy figyelemmel nézte őket messziről, most hirtelen
                        hátok mögé került, abban a perczben, midőn Berta igy szólt:</p>
                    <p>- Hallgatag vagy Flóra... a régi rómaiakra gondolsz?</p>
                    <p>- Dehogy! - felelte sóhajjal Flóra - a magyarjaimon jár az eszem!</p>
                    <p>- Honfitársaira ez nagy kitüntetés - szólt háta mögött egy ismerős hang.</p>
                    <p>A leány meglepetve fordult vissza.</p>
                    <p>- Heller! - kiáltá leplezetlen örömmel. Olyan hangulatban volt, hogy bárkinek
                        meg tudott volna örülni, aki Kelenmegyéből való. - Hogy kerül Ön ide? Minő
                        kellemes véletlen találkozás!</p>
                    <p>- Nem egészen véletlen - felelte Heller nála szokatlan élénkséggel, mialatt
                        sápadt arczát halvány pir boritotta el. - A szállóban kerestem, de ott csak
                        Hofrichterné ő nagyságát találtam és az ő szives utasitásai folytán jöttem
                        ide.</p>
                    <p>- Hogyan tudta meg lakczimemet? - kérdezte Flóra, miután Hellert bemutatta
                        társnőjének.</p>
                    <p>- Pistától.</p>
                    <p>- De hogy a mama mit sem emlit utolsó levelében az ön utazásáról!</p>
                    <p>- Talán nem is tudta; sógorával csak közvetlen elutazásom előtt találkoztam
                        Kelenvárt.</p>
                    <p>- Mi ujság otthon?</p>
                    <p>- Semmi. Esik... folyton esik... féltem a spleentől és szöktem a napos
                        Itáliába.</p>
                    <p>- A hugomat nem látta?</p>
                    <p>- Egyszer tettem nála tiszteletemet, de fiatal házasoknál nem szabad gyakran
                        alkalmatlan­kodni.</p>
                    <p>- A sógorom jól van? - kérdé némi habozás után Flóra - elégedettnek
                        látszik?</p>
                    <p>- Uszik a boldogságban, ez magától értetődik, de azért sok a gondja. A
                        néppártiak már most mozognak. Varjassy gróf minden áron képviselő akar
                        lenni... és Pista is.</p>
                    <p>- Igaza van. De nem értem, miért készülnek a csatára már most.</p>
                    <p>- Ez magasabb politika... a jó hadvezérnek előre ismernie kell a talajt és az
                        egyengetés a jelöltek dolga.</p>
                    <p>- Remélem ön is érvényesiteni fogja befolyását Pista részére?</p>
                    <p>- Az kétségtelen, bár őszintén szólva irtózom a politikától.</p>
                    <p>- Hát ez nem csupán a nőknek privilégiuma? - kérdezte Flóra nevetve.</p>
                    <p>- Nem minden nő irtózik a politikától. Pista egyik fő-kortese: a szép
                        Hátszegi Kata sem.</p>
                    <p>- Azt a szerencsétlen asszonyt nem is számitom mihozzánk! - vélte Flóra.</p>
                    <p>- Miért nevezi szerencsétlennek? Kata nagyon jól érzi magát. Szép, gazdag,
                        független és élvezi a szabadságát.</p>
                    <p>- Éppen azért.</p>
                    <p>Hátszegi Katát nem szánták a megyéjében; az asszonyok fele irigyelte, a fele
                        gyülölte, mert minden férfinak, aki a közelébe jutott, elforgatta a fejét...
                        legalább rövid időre.</p>
                    <p>Tipikus alakká vált a környéken, mióta elkergette az urát, egy költekező,
                        kvétált katona­tisztecskét, aki a felesége vagyonán élősködött. Hátszeginé
                        sokáig szemet hunyt férje gyengéi iránt, mert a szenvedélyes, tüzes asszony
                        szerette a maga módja szerint azt a léha, szép embert. De egy nagyobb
                        botrány után, ami nemcsak a szép asszony női büszkeségét, de neve becsületét
                        is megsértette, az erélyes Kata egyszerüen kitette férjét a házából és
                        meginditotta ellene a válópört. Meg is nyerte, mert az ő részén volt az
                        igazság és ezt be tudta bizonyitani. Ez időtől fogva azonban igazi
                        emanczipált nő módjára élt. Maga kezelte a birtokát, leg­többnyire
                        férfiruhában járt, férfi módjára ülte meg a lovat, szivarozott és együtt
                        ivott az urakkal. Leginkább csak férfi-társaságot fogadott; a nők kerülték
                        is exczentriczitásai miatt, a férfiak azonban körül dongták, mint czukrot a
                        legyek, Rátóty tehát meg lehetett elégedve, mert befolyásosabb és
                        kellemesebb főkortest már alig találhatott volna.</p>
                    <p>Heller és Flóra még egy ideig elbeszélgettek Katáról, a választásról, megyei
                        eseményekről és persze Pista neve is gyakrabban előfordult beszélgetésükben.
                        Rátóty bizonyos varázst kölcsönzött barátjának, aminek befolyása alól Flóra
                        nem vonhatta ki magát. De ő nem adott erről számot magának és jóhiszemüleg
                        vélte, hogy Heller társasága az, ami érdekét felkölti.</p>
                    <p>Jókedvüen, felvillanyozva tért haza, és a következő napokban szivélyessége
                        még inkább fokozódott honfitársa iránt.</p>
                    <p>Ez ugy látszik benyomást tett Hellerre, mert egész lénye nagy változáson ment
                        át. Sokat vesz­tett skeptikus merevségéből; más is érdekelte mint a
                        kártyaasztal, fáradhatatlan kisérője lett a hölgyeknek a muzeumokban;
                        őszinte elragadtatást mutatott a természet szépségei iránt és mintha az a
                        szinpompás környezet szint s életet kölcsönzött volna az ő fakó, kiélt
                        arczának is.</p>
                    <p> </p>
                </div>
             <div type="chapter">
                    <head>IX.</head>
                    <p>Tavaszi fuvalmak tova kergették az égről a téli felhőket; aranyos napsugár
                        száritgatta az út pocsolyáit, rügyeztek a fák, kék ibolya nyillott a kert
                        alján, vigan csiripoltak a verebek az eresz alatt és a kiujult fű zöld sávot
                        vont az út szélén. Az isteni tavasz uj reményt, uj életkedvet öntött a
                        fáradt szivekbe, szerelemről, boldogságról regélt az emberiségnek, dalt
                        fakasztott a leányok ajkán.</p>
                    <p>A rétházi jegenyefasorban kis ponny-fogat üget vidáman; angol szabásu,
                        testhez álló ruhában, aranyos haju leány hajtja. Keresztbefont karokkal,
                        nagy komolyan ül háta mögött János, a kis kocsis.</p>
                    <p>A leány elégedetten, csillogó szemmel tekint jobbra, balra, mintha rég nem
                        látott ösmerősöket üdvözölne. Sajátszerü meghatottságot, boldogságot érez;
                        négy havi távollét után látja viszont a kedves, megszokott tájat. Otthon
                        van. Különös varázs rejlik e szóban! Pedig minő silány itt a tavasz ahhoz
                        képest, amit a Rivierán átélt! Itt nincsenek pálmák, czitrom s narancsfák;
                        anemonék nem nyillanak, tenger nem zúg; itt a vidék primitiv, és ő mégis
                        ujjongva tekint körül és a szive nagyot dobban, mikor megpillantja a
                        távolban a rétházi katholikus templom fehérre meszelt tornyát. Mert
                        Rétházának kálvinista temploma is van. Rétháza kis mezőváros 2000 lakossal,
                        kövezetlen utczákkal, alacsony házakkal; van járásbirósága, szolgabirósága,
                        adóhivatala és igy bizonyos intelligencziája is. De falai között, mint
                        minden vidéki fészekben, a középszerüség tenyészik, az irigység, a
                        rosszakarat honol, a pletyka virul.</p>
                    <p>De mit törődik most Flóra ezzel?</p>
                    <p>A testvéréhez, Rátótynéhoz siet.</p>
                    <p>Azelőtt való nap este érkezett haza és alig várja, hogy szivére ölelhesse
                        hugát.</p>
                    <p>Türelmetlenül suhint a lovak közé és a kis ponnyk eszeveszetten vágtatnak
                        tova. Még nehány percz és a két nővér hangos örömkiáltással borul egymás
                        nyakába. Mind a kettő egyszerre beszél. Kérdez és felel egyszersmind. Egy
                        harmadik nehezen okosodna ki beszédjükből, de ők megértik egymást; s amit
                        helytelenül fejeznek ki szavaik, kiegészitenek egy tekintettel,
                        moz­dulattal.</p>
                    <p>- Minő pompás szinben vagy! - mondja Márta - és minő karcsu! Istenem, minő
                        karcsu a termeted! - teszi hozzá sóhajjal.</p>
                    <p>Ő már nem az; bő empire-pongyola alá rejti formátlan kis alakját.</p>
                    <p>Flóra szeretettel simitja meg arczát és a sógora után kérdezősködik.</p>
                    <p>- Pista nincs itthon; a szomszéd községben van már tegnap óta, de minden
                        perczben vissza várom.</p>
                    <p>- Jer, nézzük meg a házadat - ajánlja Flóra.</p>
                    <p>- Minek? - válaszolja lustán a fiatal asszony, - ugy is ösmered! Inkább
                        beszélj nekem utadról. Istenem, mennyit élveztél! mialatt mi majd meghaltunk
                        az unalomtól ebben a sáros fészek­ben!</p>
                    <p>- Unalomtól? - kérdi Flóra megütődve.</p>
                    <p>- Bizony nem is mulatságos hely ez a Rétháza! Az a sáros nedves tél, alig
                        tudtunk valahová kimozdulni, az idevaló társaság pedig kétségbeejtő, hiszen
                        ösmered! Hozzá én folyton rosszul voltam... szédültem, még mielőtt kocsira
                        ültem!... Pista az ügyei után szaladgált. Oh, hidd el, nem valami élvezetes
                        tél volt!</p>
                    <p>- Ha az ember szenvedő, persze mindent más szinben lát - mondja Flóra mintegy
                        mentegetve maga előtt hugát.</p>
                    <p>- Persze, hogy ugy van, - hagyta helyben Márta; - mióta kitavaszodott, én is
                        szebbnek látom Rétházát, most már tehetnénk is látogatásokat, mert már
                        beleszoktam állapotomba, de nem tudok öltözködni! Förtelmesen állnak a
                        ruháim! Hol vetted ezt, ami rajtad van? Nizzában? Pompásan áll, mondhatom.
                        És most beszélj nekem Hellerről. A mamával haragudtunk rád, amiért oly
                        keveset irtál róla.</p>
                    <p>- Mit irtam volna? - kérdi Flóra hidegen.</p>
                    <p>- Mit? mit! Nem volt-e folyton veletek? Kétségtelen, hogy utánad ment
                        Olaszországba!</p>
                    <p>- Képzelődés!</p>
                    <p>- Hogyan? - kiáltá kezeit összecsapva Márta - Heller nem miattad ment ki?
                        Állithatod, hogy nem udvarolt neked?</p>
                    <p>- Talán - felelé Flóra huga szörnyüködésén elmosolyodva.</p>
                    <p>- Talán?!... édes Flórám, ez nem felelet. Nekem csak elmondhatod.</p>
                    <p>- Hidd el, nem érdekes.</p>
                    <p>- De engem érdekel. Ha tudnád, minő regényt szőttem ki én itthon a
                        magányomban. Ti találkoztok Olaszországban... ő bolondul udvarol neked... te
                        belészeretsz és mint boldog meny­asszony térsz vissza...</p>
                    <p>- Pedig nem lettem menyasszony!</p>
                    <p>- Oh! - sóhajt csalódottan Márta. - De a mama mindjárt mondta nekem:
                        »Meglásd, az a Flóra az ő hideg, visszatartó természetével képes lesz
                        Hellert lehüteni.« Mert mi tudtuk... Pistától, hogy szerelmes beléd!</p>
                    <p>- Én is azt hiszem, hogy az volt - felelé Flóra sajátszerü mosolylyal.</p>
                    <p>- És még sem kért meg?</p>
                    <p>- De megkért.</p>
                    <p>- És? Nos? - kérdé Rátótyné türelmetlenül.</p>
                    <p>- Kikosaraztam.</p>
                    <p>- Kikosaraztad? - kiáltja Márta hitetlenül. - Kikosaraztad <hi rend="italic"
                            >Heller Gézát</hi>?... Miért?</p>
                    <p>- Nem szeretem.</p>
                    <p>- Nem szereted!... nem szereted!... - ellenveté a kis asszony - gyülölöd
                        őt?</p>
                    <p>- Nem gyülölöm... csak <hi rend="italic">nem szeretem</hi>, - válaszolja
                        Flóra és hogy végezzen e neki kellemetlen tárgygyal, erélyesen
                        folytatja:</p>
                    <p>- Végre is, azt hiszem, van jogom olyan férjet választani, akit <hi
                            rend="italic">szerelemmel</hi> szeretek! Megvallom őszintén, nekem is
                        kellemetlen, hogy igy történt, de nem vagyok egészen hibás. Mikor Rómában
                        Hellerrel találkoztam, magam is azt hittem, talán meg fogom őt szeretni.
                        Távol tőletek, egy olyan perczben, mikor a honvágy bántott, közeledett
                        hozzám és másnak mutatta magát, mint idehaza. Nem volt blazirt, érdeket
                        mutatott minden iránt, folyton lova­gunk volt és környezetem egyre dicsérte
                        őt; mindez befolyásolt. Melegebben bántam vele, mint ahogy éreztem iránta,
                        de ismétlem, ezt nem kaczérságból tettem; csalódásban voltam érzéseim
                        felett. Később aztán, mikor ő mindjobban felmelegedett, rájöttem, hogy
                        sohasem fogom őt igazán szeretni tudni. E percztől kezdve megváltoztattam
                        viseletemet; reméltem megért és visszavonul. De hidegségem csak olaj volt
                        szerelmére. Drága virágcsokrokat küldött, árnyként követett mindenüvé, mig
                        végre ki nem kerülhettem...</p>
                    <p>- Tovább - sürgette őt feszült érdeklődéssel Rátótyné.</p>
                    <p>- Megkért. Ez volt életem legkellemetlenebb pillanata. Megdöbbentem
                        szenvedélyes szavai­tól, a mire nem hittem őt képesnek, de azért nem
                        vesztettem el bátorságomat, kiméletes szavakkal ugyan, de <hi rend="italic"
                            >nemet</hi> mondtam. Oh! ha láttad volna őt akkor! Sápadt arcza
                        eltorzult, az ajka elfehéredett, a szeme majdnem gyülölettel nézett
                        reám.</p>
                    <p>- Tehát játszott velem is - sziszegte - mint a többivel!</p>
                    <p>- Bocsánat, Heller - dadogtam zavartan - ez nem volt szándékom, nem
                        tudhattam, nem álmod­tam, hogy ön félreismeri baráti indulataimat. A neje
                        nem lehetek, de ismétlem, barátilag érzek ön iránt...</p>
                    <p>- Köszönöm - szakitott félbe gunyosan Heller - meg vagyok hatva az ön
                        barátsága által, de ilyen körülmények között lemondok róla.</p>
                    <p>- Tehát mint ellenségek váltatok el?</p>
                    <p>- Körülbelöl.</p>
                    <p>- Kár. Már megengedjél, Flórám, de az <hi rend="italic">ilyen kérővel</hi>
                        nem szabad lett volna olyan könnyedén elbánnod. Gondold meg, mit dobtál el
                        magadtól! A megye leggazdagabb asszonya lehettél volna!</p>
                    <p>- Eladjam magamat pénzért? Ne ösmerjem meg a tiszta boldogságot, amit a
                        szerelem nyújt?</p>
                    <p>- Eh! mit! a szerelem is elmulik, mint minden a világon!</p>
                    <p>- Te mondod azt, Márta? - kiálta Flóra elámulva - te, aki szerelemből mentél
                        férjhez? Nem vagy boldog? Nem szereted többé Pistát?</p>
                    <p>- Dehogy nem - viszonzá a fiatal nő kedélyesen - csakhogy <hi rend="italic"
                            >az a szerelem,</hi> amiről minden leány s most te is álmodol... <hi
                            rend="italic">az a szerelem elmulik.</hi> Emlékezel még, milyen bolond
                        voltam meny­asszony koromban? Nem tudtam sem enni, sem aludni, folyton <hi
                            rend="italic">ő rá</hi> gondoltam. Ha lépteit hallottam, szivdobogást
                        kaptam, ha elkésett, kétségbe estem. Akkor azt képzeltem, hogy ez az édes,
                        izgató érzés, ez a folytonos vágy és nyugtalanság akkor is tartani fog, ha
                        neje leszek. Pedig az a nagy, bolond szerelem legfeljebb nászutunk végéig
                        tartott. Mikor haza tértünk, belejöttünk a prózába.</p>
                    <p>- Az nem zárja ki a szerelmet!</p>
                    <p>- Oh! de mennyire! Lásd, én most is szeretem Pistát, de a multhoz képest minő
                        józanul! Hidd el, megszokott dologgá válik a boldogság is, és azt nagyon
                        tudja fokozni a férj vagyona. Ha elunjátok magatokat, szórakoztok a
                        nagyvilágban! De egy szolgabiróné nem élhet úgy, mint Heller Gézáné élhetne!
                        - mondá sóhajjal.</p>
                    <p>- Nem vagyok egy nézeten veled.</p>
                    <p>- Édes, jó Flórám - hizelkedett Márta mint egykoron, mert most a kis csacsi
                        Márta többet tud az okos Flóránál! - A tapasztalat, édesem, mindég a
                        tapasztalat marad. Ha szerelem nélkül mégysz férjhez, lemondasz nehány heti
                        önfeledt mámor boldogságáról, de <hi rend="italic">aztán</hi>, ha a férjed
                        különben derék ember - az egészen mindegy.</p>
                    <p>- Nálam nem; mert ha én egyszer szeretek egy férfit - kiáltá szenvedélyesen
                        Flóra, de maga is megijedt szavaitól és hirtelen elhallgatott.</p>
                    <p>- Szeretném ösmerni azt az embert!</p>
                    <p>- Én is! - mondta Flóra elgondolkozva.</p>
                    <p>Kocsi állt meg e perczben a ház előtt.</p>
                    <p>- A férjem! - kiáltotta Márta olyan örömmel, ami meghazudtolta előbbeni
                        szavait; az ablakhoz szaladt és onnan integetett feléje.</p>
                    <p>A szolgabiró, aki megsejtette, miért integet olyan élénken a felesége, sietve
                        lépett be.</p>
                    <p>- Szabad a szép sógornét megcsókolni? - kérdezte szivélyesen üdvözölve Flórát
                        és a fiatal leány kissé elfogultan tartotta oda rózsás arczát, amit
                        rokonilag csókolt meg a sógor.</p>
                    <p>Örömmel konstatálta a leány, hogy ez az első találkozás nagyon könnyen és
                        természetesen ment végbe és neki nincs oka Rátótytól félnie.</p>
                    <p>A sógora megváltozott. Kissé meghizott, körszakállt növesztett, ami nagyon
                        férfias, de kevésbé érdekes külsőt kölcsönzött neki. A modora is más volt; a
                        pillangóból kedélyes férj, szivélyes rokon lett, akinek minden gondolatja a
                        választóinál volt. Azonnal rá is tért e tárgyra és alig intézve Flórához
                        nehány futólagos kérdést, azonnal a saját ügyeiről kezdett beszélni. Végre
                        Márta is megsokalta.</p>
                    <p>- Csak már vége lenne egyszer ezeknek a korteskedéseknek! Pista másra sem
                        gondol. Miért nem jöttél tegnap este haza? - kérdezte duzzogva.</p>
                    <p>- Nem jöhettem; sokan gyültünk össze Katánál és tanácskoztunk, mit tehetnénk
                        azok ellen az átkozott papok ellen, akik már a szószékről is ellenünk
                        szitják a buta tót népet!</p>
                    <p>- Lehetetlen! - kiáltja Flóra.</p>
                    <p>- Lepenczében aludtál? - kérdé Márta féltékenyen közbevágva.</p>
                    <p>- Igen, Lepenczében, - válaszolt tréfásan Pista; - de ne félj, a jegyzőnél és
                        nem Katánál.</p>
                    <p>- Tőled minden kitelik - mondta csipősen a feleség.</p>
                    <p>- Oh! te kis féltékeny jószág! - szólt nevetve a szolgabiró és a karjaiba
                        kapta a feleségét, de az kibontakozott ölelő karjaiból, és a diván egyik
                        sarkába huzódva duzzogva mondta:</p>
                    <p>- Menjen... haragszom magára... egyedül hagy a férfi-társaságban, a Katája
                        miatt...</p>
                    <p>- De kicsi Mártám, legyen okos - hizelgett a szolgabiró - tudja, hogy a közös
                        érdek kivánja meg. Jöjjön közelebb... igy ni... és csókolja meg a
                        férjét.</p>
                    <p>És Márta, bár mindig duzzogva, szorosan oda simult a férje mellé, aki
                        szeliden a térdeire vonta őt és czuppanó csókokat nyomott a szájára.</p>
                    <p>Flóra elpirult. Zavartan fordult el és kinézett az ablakon. Izléstelennek
                        tartotta ezt a szerelmi enyelgést egy harmadik előtt.</p>
                    <p> </p>
                </div>
             <div type="chapter">
                    <head>X.</head>
                    <p>Flóra a nyár folytán gyakrabban eltöprengett a fiatal házasok közötti viszony
                        fölött. Már az első naptól kezdve tapasztalta, hogy szerelmük lobogó lángja
                        lelohadt, az illuzió, ami minden szerelmes párt összehoz és a mit a
                        házasságban félve kell őriznünk, elillant és ők nagyon józanul szeretik
                        egymást, Voltak perczek, mikor azt hitte, Márta talán már nem is szereti a
                        férjét. Néha olyan hevesen kikelt ellene, legkisebb hibáit sem tudta elnézni
                        és kiméletlen nyilatkozatokat tett róla. Flóra ilyenkor megijedt, sötét
                        szinben látta a jövőt. De minő nagy volt meglepetése, mikor rövid idő mulva
                        már a huga szenvedélyesen ölelte a férjét és olyan szerelmi jeleneteket
                        rögtönzött testvére előtt, ami sértette a leány gyöngéd érzéseit.</p>
                    <p>Flóra ezt a problémát nem birta magának megmagyarázni; nem tudta megérteni az
                        érzéki szerelmet, aminek semmi köze a sziv igaz vonzalmához, s olyan mint a
                        tropikus éghajlatok pompás virága, nagyra nő, kinyilik egy éjjel alatt és
                        elhervad éppen olyan gyorsan; néha azonban még akkor is virul, mikor a
                        szivek már elfordultak egymástól. Rátóty szerelme is inkább érzéki volt neje
                        iránt. Annak idejében megkivánta azt a bájos, kaczagó kis babát, akinek
                        érzéseit ugy idomithatta, amint ő akarta és mivel ez a szép gyermek lényeges
                        segitsé­gére volt társadalmi állásának emelkedésében, túlboldog volt, mikor
                        őt magáévá tehette. De hevesen fellobbant szerelmük nagyon is hamar nyert
                        kielégitést és mivel semmi lelki kapocs nem fűzte őket össze, igazi bensőség
                        nem fejlődhetett ki közöttük.</p>
                    <p>Mindketten a fiatalság impulzusával önzően szerettek; nem lelkeik között volt
                        a delejtű, szép fiatal testeik vonzották egymást. Márta sokkal felületesebb
                        és még fiatal is volt ahhoz, hogy az élet komolyabb oldalai iránt
                        érdeklődjék; de Rátóty nem is várta ezt tőle. Ő a nőt mindég csak az élvezet
                        szempontjából tekintette és sohasem vette komolyan. A női felsőbbség
                        feszé­lyezte őt; ezért idegenedett el annak idejében Flórától is, mig Márta
                        gyerekes szeszélyeitől nem ijedt meg, tudta, hogy azt egy pár forró csókkal,
                        öleléssel ellensulyozhatja, azért tökéle­tesen boldognak érezte magát és
                        eszébe sem jutott olyan problémákon törni a fejét, amik sohasem
                        nyugtalanitották. Ő a pillanat embere volt; ha a jelent élvezhette, nem
                        törődött a jövővel; e tekintetben összeillett a feleségével. Mindketten csak
                        egy után sóvárogtak: fent lehetni a csillogó fővárosban és fenékig üriteni
                        az élvezet poharát. Ezért mozditott meg Rátóty minden követ, hogy
                        megválaszszák képviselővé. De Varjassy gróf sem pihent; az egész nyáron át
                        jöttek-mentek kastélyában a papok; lucculusi lakomák közben korteskedtek
                        Rátóty ellen és a buta tót népet képtelen igéretekkel kecsegtették. A magyar
                        faluk ellenben mind Rátóty mellett voltak. A szolgabiró kortesei sem
                        fukarkodtak és a választás előtt nehány nap­pal a szép Hátszegi Kata maga
                        járta be lóháton a falukat és tüzes szavakkal biztatta a népet. Hire járt
                        akkor, hogy a néppártiak a menyecskéknek bársonyos imakönyvet és arany
                        kar­pereczet osztogatnak, hogy férjeik szavazatát biztositsák, ezeket a
                        férjeket aztán a Rátótysták drága pénzen vásárolták meg maguk számára.</p>
                    <p>Mint minden választásnál, itt is csábitott a pénz, az igéret, folyt a sok bor
                        és a szegény, éhes, kapzsi nép megittasulva a remény és a bor gőzétől,
                        kapva-kapott az alkalmon, gyülésezett, verekedett és tovább ivott a közös
                        jóért.</p>
                    <p>Körülbelől nyolcz nappal a választás előtt, amint Hátszegi Kata kilépett
                        Rátótyék házából, összetalálkozott Horthy Nikivel, Kelenvármegye
                        főjegyzőjével.</p>
                    <p>- Hát maga mióta jár visitbe Rátótynéhoz? - kérdezte csudálkozva a
                        főjegyző.</p>
                    <p>Kata e napon nem viselt férfiruhát, de azért lehetőleg férfiasan volt
                        öltözve. Fehér-fekete csikós lawn-tennis kelméből szűk rövid szoknya tapadt
                        formás csipőire, ugyanoly kelméből volt a kabátkája, ami kikeményitett
                        galléru ingre simult, férfi nyakkendő, világos girardikalap, nyers selyem
                        napernyő egészitette ki öltözékét, de a napernyőt ugy látszik csak a forma
                        kedvéért, amiért asszonynál visitelt, vitte magával Kata, mert barnára
                        lesült bőre elárulta, hogy máskülönben ő nem igen használ ilyen asszonynak
                        való portékát.</p>
                    <p>A szép Kata bársonyos barna szeme felcsillant, amint megpillantotta Horthy
                        athléta alakját, himlőhelyes eszes arczát. Barátságosan megrázta a férfi
                        feléje nyujtott kezét és szivélyesen mosolyogva, miközben keskeny vérpiros
                        ajkai között kicsillámlottak hegyes hófehér fogai, mondá:</p>
                    <p>- De hiszen mindig is jártam... csakhogy ritkán. Mert mit beszéljen egy
                        magamféle asszony az olyan gyerekkel?</p>
                    <p>- Főleg, ha az a gyerekasszony féltékeny. Kitaláltam Kata?</p>
                    <p>- Bizony ez egyszer nem találta el a »vármegye esze«, mert Márta, mióta
                        meggyőződött, hogy az urához csakis a barátság, a hála köt...</p>
                    <p>- Boldogok a tudatlanok... övék a menyország - szavalta a főjegyző.</p>
                    <p>- Ne szellemeskedjék, jól tudhatja, hogy nem szokásom szépiteni magamat.</p>
                    <p>- Ellenkezőleg, ha csak teheti, befeketiti magát, mert még a napernyőjét sem
                        használja - nevetett Horthy az asszony csukott napernyőjére mutatva.</p>
                    <p>Az augusztusi délutáni nap forrón sütött.</p>
                    <p>- Az árnyékba is állhatunk, - vélte Kata és egy lépést tett egy terebélyes
                        hárs árnyéka felé, - ha ugyan van ideje velem fecsegni.</p>
                    <p>- Az indóházhoz készülök, de még ráérek.</p>
                    <p>- Ha Kelenvárra igyekszik, beviszem a kocsimon, én is oda megyek.</p>
                    <p>- Szivesen elfogadom - felelte örömmel a főjegyző, - ha ugyan nem fél, hogy
                        kompro­mitálom?</p>
                    <p>- Engem? - kérdezte kihivóan, majdnem sértődve Kata - lehet-e még engem
                        kompromitálni? hisz a világ már minden rosszat rám mondott! Mikor még a jó
                        barátaim is, mint maga, kételkednek, hogy csupán hálából, barátságból
                        korteskedem!</p>
                    <p>- Ne haragudjék Kata, - mondá élénken Horthy, - de lássa, hitetlen Tamások
                        vagyunk vala­mennyien... és ha olyan szép asszonyról mint maga és az olyan
                        hires udvarlóról mint Rátóty van szó, lehetetlen hogy az ember fel ne vesse
                        a kérdést, ha a maguk barátságát látja: ezek között vagy <hi rend="italic"
                            >volt,</hi> vagy <hi rend="italic">lesz</hi> valami...</p>
                    <p>Kata vállat vont.</p>
                    <p>- Maga tulajdonképen impertinens... Rátóty az életemet mentette meg egyszer,
                        ez elég ok...</p>
                    <p>- Tudom - vágott a szavába a főjegyző - különböző versiókban hallottam e
                        történetet. Melyik az igazi? - kérdezte tréfásan, de szeme bizonyos
                        komolysággal nyugodott Kata kipirult arczán.</p>
                    <p>- Amelyik önnek a legjobban tetszik - viszonzá gunyos bókkal Kata - nekem az
                        egészen mindegy!</p>
                    <p>- Igazán mindegy az magának Kata, akármit is hisznek magáról? - kérdezte
                        Horthy nyomatékkal.</p>
                    <p>- A mendemondára már rég nem adok semmit, jól tudja azt maga, Horthy - mondá
                        bizonyos indulattal Kata, a főjegyző kérdése elől kitérve, - a világ rossz,
                        gonosz; mindig kész elitélni egy védtelen asszonyt... Nem bánom, tegye...
                        járok a magam utain, nem tartozom számadással senkinek...</p>
                    <p>- Most nem, de ha majd egyszer férjhez megy...</p>
                    <p>Az elvált asszony fölkaczagott.</p>
                    <p>- Én? - kérdé.</p>
                    <p>- Miért ne? még fiatal...</p>
                    <p>- Odaadjam a szabadságomat, én? - folytatá indignálódva - és maga tanácsolja
                        azt nekem, Horthy, maga, akit 20 év óta hiába házasit a vármegye?...</p>
                    <p>- Talán én is okosabban tettem volna - vélte a főjegyző, de Kata tréfásan
                        vágott a szavába:</p>
                    <p>- Nem, nem, Horthy... minek válaszszunk egy fát, mikor a miénk lehet az
                        erdő!</p>
                    <p>- Javithatatlan! - dörmögé a főjegyző és bár más feleletet várt, mégis el
                        volt ragadtatva Kata bátor észjárásától.</p>
                    <p>E közben elértek a nagy vendéglő udvarába, ahol Kata kocsija már befogva,
                        készen várt az urnőre.</p>
                    <p>A fürge barna asszony egy percz alatt fent volt a bakon, maga mellé ültette
                        Horthyt és kis idő mulva már a rétházi jegenyefasorban haladtak. Mikor a
                        kocsi a porczellángyárhoz ért, Kata ostorával az épületcsoport felé mutatva
                        jelentőségteljesen mondta:</p>
                    <p>- Az a leány sem lesz ám boldog!</p>
                    <p>- Flórát érti? - kérdezte Horthy, kitalálva mire czéloz Kata.</p>
                    <p>- Flórát; az előbb találkoztunk Mártánál. Ugy nézett rám, mint valami
                        királynő, aki félti tőlem a hermelinjét.</p>
                    <p>- Ezt csak képzeli.</p>
                    <p>- Dehogy képzelem! Az a leány a felhők között él. Agyonolvasta magát és nem
                        tud beletörődni a mindennapi viszonyokba. De majd meglátjuk, mi lesz pár év
                        mulva!</p>
                    <p>- Férjhez mén...</p>
                    <p>- Ha érte jönne a khinai császár... talán.</p>
                    <p>- Maga gonosz ma, Kata.</p>
                    <p>- Szókimondó vagyok, mint mindig. Azt mondják Heller is megkérte; annyi áll,
                        hogy talál­koz­tak Olaszországban.</p>
                    <p>- Azért nem mutatkozik hát Heller? - mondta a főjegyző - nem tudtuk magunknak
                        meg­magyarázni, miért bujkál! Pedig Pista aggódik, mert Géza embereinek egy
                        része Varjassyhoz pártolt. De ha Heller ezt csakugyan a kosár miatt teszi,
                        csunya dolog; Pista nem lehet felelős a sógornéjáért.</p>
                    <p>- De nem ám; főleg miután vele sem bánt különben a kis comtesse. Csakhogy
                        Pista azért nem szakitotta le a fejét és a büszke hattyu helyett hamarosan a
                        kis fehér libát választotta.</p>
                    <p>- Édes kis liba, az áll.</p>
                    <p>- Most ugyan oda van szegényke, roppant fél a római utjától; Rátóty
                        valószinüen előbb lesz apa, mint képviselő.</p>
                    <p>- Szegény kis asszony, minő izgalmas napok várnak rá!</p>
                    <p>A főjegyzőnek igaza volt; nagyon izgalmas napok vártak Mártára. A fiatal
                        asszony kimond­hatatlanul félt attól a komoly aktustól, ami őt anyává
                        avatja. Halálsejtelmek bántották.</p>
                    <p>A férjének panaszkodni nem mert, mivel a szolgabiró a küszöbön álló választás
                        miatt olyan ideges volt, hogy szólni sem lehetett vele. Különben alig is
                        volt odahaza.</p>
                    <p>Wranekné egy hét óta már a leányánál lakott, hogy közel legyen a szükséges
                        pillanatban; ő még talán jobban félt, mint Márta, mert imádta leányát és
                        reszketett életéért. Egyedül Flóra tartotta meg némileg hidegvérét; az anyja
                        helyett most ő vezette odahaza a háztartást, de azért majdnem mindennap
                        ellátogatott legalább rövid időre a hugához és bátorságot öntött annak gyáva
                        kis szivébe. Pedig nem volt kicsiség folyton Márta kislelkü panaszait
                        hallgatni, de még jobban bántotta őt sógorának csendes szemrehányása, ha
                        Heller távolléte miatt kifakadt. Mert Flóra tudta, hogy sógora nincs
                        kétségben, miért hagyta őt cserben a jó barát. Három nappal a választás
                        előtt azonban ragyogó arczczal ujságolta odahaza Rátóty, hogy Heller egészen
                        váratlanul hazaérkezett és olyan erélyt fejt ki, hogy elpártolt embereink
                        nagyobb részét már visszahóditotta Rátóty számára. Ez a jó hir, bárminő
                        kellemes is volt Flórának, mégis meg­döbbentette őt. Félt kikosarazott
                        kérőjével találkozni. Ilyen különböző felindulások között várták Rétházán a
                        nagy napot: a választás napját.</p>
                    <p>Elérkezett; s már kora reggel nagy izgatottság uralkodott a kis mezővárosban.
                        Csoportok képződtek a szűk, kövezetlen utczákon, a korcsmák tömve voltak
                        fehér és piros tollas válasz­tókkal, zene szólt mindenfelé, zászlós csapatok
                        vonultak végig a főutczán, ahol a nagyvendég­lő termében a szavazás folyt.
                        Boros hangu kortesek éktelen orditozással éltették egyik vagy másik
                        jelöltet; itt veszekedtek, amott kurjongattak a főkortesek. A jelöltek
                        barátai izgatottan jártak-keltek a városban.</p>
                    <p>Rátótyék házában is szokatlan izgalom mutatkozott. Márta még az este rosszul
                        lett és azóta folyton panaszosan nyögött; egész éjjel talpon volt a háznépe
                        és aggodalommal leste az eseményt, de igazán rosszul csak reggel lett
                        Márta.</p>
                    <p>Rátóty ilyen körülmények között nem maradhatott otthon. A járásbirónál ütötte
                        fel főhadi­szállását, ott akarta bevárni a szavazás eredményét, csak olykor
                        szaladt haza a felesége után nézni, de délfelé Márta már olyan rettenetesen
                        kiabált, hogy Pista ijedten menekült.</p>
                    <p>A szegény asszony fájdalomtól elváltozott arczczal vergődött ágyában.</p>
                    <p>Wranekné folyton mellette volt és buzditó szavakkal igyekezett leányát
                        bátoritani.</p>
                    <p>Flóra már kora reggel Rétházára sietett; őt persze nem bocsájtották huga
                        mellé; a háztartás vezetését bizták rá. Remegő szivvel, telve aggodalommal,
                        reszketve huga életéért, végezte teendőit; de Márta jajgatása borzalommal
                        töltötte el, nem birta ki a mellékszobákban. Ki-kiszaladt a kertbe, lázasan
                        járt fel s alá, majd figyelt a külső zajra, megdöbbent, ha Varjassy grófot
                        és nem a sógorát éltették; ijedten közeledett a kert magas kőfalához, onnan
                        hallgatta a részeg választók zagyva beszédét, amiből azonban nem tudott
                        kiokosodni.</p>
                    <p>Majd vissza szaladt a házba; ott néha sógora küldöttét találta, ki rossz vagy
                        jó hireket hozott, aszerint, amint Varjassy vagy Rátóty emberei adták le
                        szavazatukat. Kemény harcz folyt a jelöltek között. Melyikük fog győzni?</p>
                    <p>Ez a kérdés érdekelte az egész várost; nem is maradt nyugton a lakosság. Az
                        asszonyok legszebb ruháikban, felcziczomázva sétáltak egész nap az utczákon.
                        Majd összegyültek a nagy vendéglővel szemben lakó gyógyszerésznénél,
                        letelepedtek a nyitott ablakoknál és onnan nézték az élénk utczai képet.
                        Ritka látvány volt ez Rétházán. Ilyen érdekes napban nem mindég volt részük
                        a kisvárosiaknak. Zene szólt mindenfelől; előkelő megyei urak kocsijai
                        álltak az utczasarkokon, az urak pedig jártak-keltek, ácsorogtak, viziteltek
                        a járásbirónénál, a doktornénál, és udvaroltak a sok szép kisvárosi asszony,
                        leánynak, aki modoros taglejtéssel, hanghordozással igyekezett az előkelőt
                        adni.</p>
                    <p>Flóra estefelé, amint kinyitotta az ebédlő ablakát, hogy kis levegőt
                        bocsásson a fülledt szobá­ba, megpillantotta az utcza tulsó oldalán egy
                        férfi csoportban Hellert. Az urak az ablakzörejre mind oda néztek és
                        tiszteletteljesen levették kalapjokat. Flóra lángvörös lett és hirtelen
                        vissza­huzódott; talán félt, hogy az urak kisvárosi szokás szerint az
                        ablakhoz jönnek köszönteni őt. De a függöny mögé bújva azért kiváncsian
                        nézett Heller után. Nem is lett volna fiatal leány, ha ezt nem teszi. Heller
                        igy messziről nagyon előnyös, előkelő benyomást tett. Kifogástalanul álló
                        világos nyári öltönyében, elegáns alakjával erősen kivált a többi vidéki
                        férfi közül. Bizonyos távolságból arcza nem fakónak, de érdekesnek tetszett,
                        Flóra ezt kénytelen volt beismerni és akaratlanul is felmerült benne a
                        kérdés: vajjon jól tette-é, hogy Hellert visszauta­sitotta?</p>
                    <p>- Találok-e itt az én körömben különb férjet nálánál? - gondolta. - Előkelő,
                        gazdag, nem éppen kellemetlen és szeret... mit akarok ennél többet? - De
                        idealizmusa azonnal felülkerekedett és azt súgta neki: - Mit akarsz
                        többet?... <hi rend="italic">szerelmet.</hi> Nagy, végtelen, forró
                        szerelmet, amiről egyszer már lemondtál, de ami után folyton sóvárogsz.</p>
                    <p>Szeretni!... szeretni egy férfit szivének minden dobbanásával, agyának minden
                        gondolatával, lelkének összes homályos sejtéseivel, egész valójának minden
                        érzésével! ez után vágyott. Vajjon meg fogja-e szerelme tárgyát valaha
                        találni? Meg fogja-e találni azt, aki az ilyen érzelemre érdemes és azt
                        viszonozni tudja! Átláthatlan fátyol fedte a jövőjét, - bizonytalan
                        homályban haladunk valamennyien az élet utain előre; - de Flóra érezte, hogy
                        az ő utjának vezércsillaga csak az a nagy szerelem lehet, aminek csiráit már
                        is a szivében viselte.</p>
                    <p>Zürzavaros rekedt kiabálás, lelkesült éljenzés, czigányzene zavarták fel
                        álmodozásaiból. A nyitott ablakhoz szaladt, de az utcza üres volt; a zaj a
                        távolból jött. E perczben azonban Márta hálószobájából hallatszott ki egy
                        borzasztó jajszó, ami megfagyasztotta Flóra ereiben a vért. Mi történt?
                        Márta meghalt talán? Ijedten figyelt... de csend lett hirtelen, második
                        kiabálás nem hallatszott többé. És berohant kis vártatva az egyik
                        cselédleány és lélekszakadva ujságolta: A nagyságának fia van! fia van!
                        Mártának fia van! Flóra önkénytelenül térdre borult és össze­kul­csolt
                        kezekkel rebegte: Hála légyen neked Teremtőm! Aztán felugrott és kezeibe
                        rejtve arczát, sirt... az első örömkönnyeket ejtette életében. De az utczai
                        zaj egyre növekedett, a czigányzene már egészen közel hangzott.</p>
                    <p>Flóra a nyitott ablakhoz lépett és örömkönnyein át olyan jelenetet látott, mi
                        gyakran meg­történik vidéki választásoknál, de előtte egészen uj volt és
                        büszkeséggel, elragadtatással töltötte el szivét. Az utcza megtelt
                        zászlókkal, piros tollas, éljenző kortesekkel. Elől ment a czigányzenekar és
                        közvetlen utána két marczona alak vállán vitte Rátótyt, az ujonnan
                        meg­választott képviselőt. Az általános lelkesedés Flórát is elragadta; a
                        mámoros tömeg által meg­éljenezett képviselőben hőst látott e perczben. A
                        két herkulesi alak vállán, magasan kiemel­kedve a tömegből, büszkén,
                        felemelt fővel, öntudatos magatartásával, győzelemtől sugárzó arczával
                        csakugyan megkapó jelenség volt Rátóty.</p>
                    <p>Ugy vitték őt, mint valami félistent, aki az emberiség boldogitására szállott
                        alá az olympusból.</p>
                    <p>A lemenő nap veres fénye bearanyozta fekete fürtös, formás fejét, szemében a
                        lelkesedés tüze égett, kezével barátságosan integetett az ujjongó népnek.
                        Barátai nyomban követték. A kép­viselő háza előtt megállt a menet, Rátóty
                        miután pár szót intézett a körülállókhoz, lesiklott vivőinek vállairól és
                        csak nehány barátjától követve, bement a kapun, mig a zajongó tömeg kint
                        maradt, egyre éltetve a képviselőt. A jóbarátok csoportot képezve, az
                        udvarban maradtak, egyedül Rátóty nyitott be izgatottan az ebédlőbe és
                        megpillantva Flórát, tárt karokkal sietett feléje:</p>
                    <p>- Megválasztottak! - kiáltotta örömmel és nyomban utána kérdezte: - Márta
                        hogy van?</p>
                    <p>Flóra végtelen felindulásában nyakába borult sógorának és örömkönnyek között
                        dadogta:</p>
                    <p>- Fiad van... fiad!</p>
                    <p>- Hol van a fiam? - kérdezte magánkivül az örömtől Rátóty és talán nem is
                        volt annak tudatával, minő szép leányt ölelt magához - látni akarom a
                        fiamat!</p>
                    <p>És rohant az ajtó felé, de az megnyilt e perczben és belépett Wranekné,
                        karján egy csipkék és szalagokba burkolt, ránczos képü, visitó, piros
                        babával.</p>
                    <p>Büszkén kapta karjaiba Rátóty a gyereket és elragadtatva kiáltotta:</p>
                    <p>- A fiam! az én fiam!</p>
                    <p>Wranekné, Flóra, meghatva állták őt körül, kint pedig zúgott a tömeg és
                        rekedt, borizü hangok orditozták:</p>
                    <p>- Éljen Rátóty képviselő!</p>
                    <p>- Éljen a mi követünk!</p>
                    <p>- Éééééljen!</p>
                    <p> </p>
                </div>
             <div type="chapter">
                    <head>XI.</head>
                    <p>Tökéletes boldogság uralkodott Rétházán és a porczellángyárban.</p>
                    <p>Minden család történetében vannak olyan felhőtlen, boldog korszakok, amikor a
                        legkisebb viszály vagy kellemetlenség sem zavarja a családtagok békés
                        életének harmóniáját; paradi­csomi boldogságban, lágyan, egyenletesen
                        folynak napjaik, minden percz ujabb és ujabb örömet fakaszt életutaikon.</p>
                    <p>Márta gyermeke, mintha csak az ég küldötte lenne, boldogságot, örömet hozott
                        minden egyes tagnak. A fiatal anya, az ő könnyen hevülő, impresszióknak
                        alávetett természetével, valódi rajongással csüngött gyermekén; Flóra mint
                        valami kis csudára nézett arra a mosolygó gőgicsélő babára, Wranek és az
                        övéit odaadóan szerető Flóra asszony pedig egészen ellágyul­tak, amikor
                        karjaikban tarthatták kis unokájukat: egy Rátótyt! - mint a gyárosné büszkén
                        gondolta.</p>
                    <p>A képviselő, amikor csak tehette, szaladt a fővárosból Rétházára és túláradó
                        örömmel ölelte szivére az övéit. A boldog ember mindig bőkezübb szeretete
                        nyilvánitásában; de könnyebb is neki. A sziv, ami csordultig van tele
                        örömmel, boldogsággal, nem tudja azt többé magába zárni és a szemek, az ajk,
                        a hang öntudatlan közvetitik azt. Rátóty Pista pedig boldog, nagyon boldog
                        volt, mióta képviselősködhetett a Sándor-utczai palotában. És nem volt
                        tétlen; nem beszélt még ugyan a Házban, de szemeit nyitva tartotta.
                        Megnyerő, szeretetreméltó modora hamar barátokat szerzett neki. Képviselő
                        társai között gyorsan vált rokonszenves alakká; tudták, hogy minden
                        körülmények között számitani lehet rája. Kifogástalan gavallérnak bizo­nyult
                        mindenkor; örömest és készséggel tett szivességet társainak; bele is vonták
                        őt minden­féle ügybe: párbaj, becsület- és békebiróságok alig lehettek meg
                        nélküle. De neki más ambicziói voltak. Képviselői fizetése mellett csinos
                        évjáradékot is huzott apósától és gondtalanul megélhetett volna, de ő
                        keveselte ezt a jövedelmet és csak eszközül tekintette magasabb czéljainak
                        elérésére. Rátóty gazdagság után vágyott. Merész, vállalkozó szellem­mel
                        olyan ügyekről álmodozott, amik, ha nem is hirtelen, de bizton vezetik őt a
                        meggazdago­dáshoz. Ő a <hi rend="italic">pénzt</hi> szomjazta; nem a fösvény
                        kuporgató ösztönével, de az élvvágyó fiatal férfi mohóságával, a
                        gyönyörökért, amit a vagyon nyujt. Szűk körülményei miatt sokkal többet
                        szenvedett első fiatalságában, semhogy ne vágyott volna teljes szivéből a
                        gazdagok fényüző, boldogitó révpartjára.</p>
                    <p>Még maga sem gyanitotta, miként fog czélt érni, de jól tudta, hogy az ország
                        szivében soha­sem hiányzik az alkalom, csak ügyesség és bátorság kell azt
                        megragadni tudni. Mint képviselő könnyebben hozzá jut mindenhez és kellő
                        erélylyel s tevékenységgel az aranyálmait majd aranybányává
                        valósithatja.</p>
                    <p>És nem csalódott. Már az első tél folytán, amit a fővárosban töltött,
                        kecsegtető alkalom kinál­kozott. Nem aranybányáról volt szó, csak
                        petroleum-forrásokról, amiket egy erdélyi képviselő birtokán fedeztek fel. A
                        kis vagyonu birtokos természetesen nem volt abban a helyzetben, hogy egymaga
                        aknázza ki e váratlan felfedezést. Szakembereket keresett és
                        részvénytár­sa­ságot alakitott. A részvénytársaság az impozáns külsejü Mr.
                        William Ross-t, egy ügyességéről ösmert amerikai mérnököt, ki tapasztalatait
                        hazájában szerezte, nyerte meg a vállalat technikai igazgatójául. Az
                        igazgatótanács elnöke, a bizottsági tagok, részvényesek pedig csupa előkelő
                        állásu, ösmert nevü férfiakból kerültek ki. Rátóty volt a vállalat egyik
                        főharczosa, s jóformán ő képviselte erdélyi kollégáját, akinél hiányzottak a
                        kellő képességek az efféle ügyekhez. Pista nem volt lusta, ha ügyekről volt
                        szó és sima, kellemes modorával sok mindent kivitt, ahol bizton kudarczot
                        vallott volna a modortalan erdélyi honatya.</p>
                    <p>Nagy zajjal, sok hűhóval indult meg a vállalat, a részvényeket rövid idő
                        alatt túljegyezték. Rátóty az apósának is melegen ajánlotta ezt az ügyet, de
                        az óvatos morva nem tudott olyan hamar lelkesülni és távol tartotta magát;
                        feleségének, de főleg leányainak kérelmére azonban Márta hozományából több
                        ezer forintot veje rendelkezésére bocsájtott. Rátóty ezáltal sokkal
                        függetlenebbnek érezte magát és fellélegzett. Az átvett tőke egy részét a
                        petroleum rész­vényekbe, a többit különböző apróbb vállalatokba fektette,
                        melyek eleintén meglepő módon bőségesen jövedelmeztek. Szerencséje volt.
                        Amihez csak nyúlt, minden sikerült neki. Lehet-e ilyen körülmények között
                        csudálni, hogy boldogságtól túláradóan, ajándékokkal megrakodva rándult
                        mindenkor haza, ahol őt nemsokára - Wranek kivételével - valóban annak a
                        fél­istennek tartotta a család, aminek őt Flóra a választás napján
                        látta.</p>
                    <p>Csak azt sajnálta Rátóty, hogy az első télen nem vihette magával diadalai
                        szinhelyére Mártát is. A hiú ember tudta, hogy szép felesége, élénk, kedves
                        modorával sokakat vonzott volna maga köré és neki ez csak hasznára lehetett
                        volna. De Márta e télen csak anya volt. Maga táplálta gyermekét és a világ
                        minden csábjaiért sem hagyta volna el egy perczre sem. A nyár elején
                        azonban, mikor Rátóty szűzbeszédét tartotta (egészen lényegtelen dologról
                        beszélt) anyja és testvére rábeszélése folytán és mivel gyermekét úgy is
                        elválasztotta, felkisérte férjét a fővárosba.</p>
                    <p>És e nehány nap alatt, mikor ott ült a képviselőház karzatán, az ország
                        előkelő hölgyei között, a honatyák látcsövének kereszttüze alatt, mikor
                        látta minő feltünést kelt mindenütt, ahol délczeg, elegáns férjével
                        megjelenik, s mialatt folyton Rátóty előkelő ismerőseinek körében mozgott, a
                        fiatal asszonyt is elfogta a főváros utáni láz és majdnem kedvetlenül tért
                        vissza Rétházára, ahol nyolcz nap előtt forró könnyek között búcsúzott
                        gyermekétől. Rövid idő mulva azonban a képviselőház nyári szünete is
                        megkezdődött és Rátóty is haza utazott. A szünidő alatt a fiatal házasok
                        egyebet sem tettek, mint terveztek a jövő télre. Rátóty elhatároz­ta, hogy
                        felviszi magával családját, mert egész czéltalan és nagyon költséges is lett
                        volna a kettős háztartás. A gyáros is egy véleményen volt vele, nézete
                        szerint házasfelek sohase éljenek különválva, ha komolyabb ok nem
                        kényszeriti őket arra. Sok bonhomiával és helyes élettapasztalattal
                        mondogatta:</p>
                    <p>- Ha a házasok különválva élnek, rést nyitnak maguk között a félreértésnek, a
                        közönynek.</p>
                    <p>Wranekné, aki a tél alatt alig egy-két vigalomba vitte Flórát, mert az nem
                        igen vágyott sehová és a gyárosné maga is belátta, hogy Kelenvárt ez időtájt
                        semmi alkalmas partie sincs Flóra számára, nem nyugodott a nyáron és egy
                        előkelő külföldi fürdőhelyre utazott a leányával. Wranek ezredesné a fiával,
                        Hofrichterné Bertával is ott mulattak, s ez a körülmény határozott főleg a
                        gyárosné választásában, mert egy idegen népes helyen két védtelen nő nagyon
                        is elhagyat­va érzi magát egyedül.</p>
                    <p>Később azonban, mikor látta Emil nagy ragaszkodását Flóra iránt, majdnem
                        megbánta, hogy eljött.</p>
                    <p>Azért hozta-e ő a leányát ebbe a drága előkelő fürdőbe, hogy az folyton
                        vérszegény unoka­fivérével mulasson? De mit tehetett egyebet! Bárminő szép
                        és feltünő leány volt is Flóra, a szép elegáns jelenségeknek tömegében
                        elveszett, mint csepp a tengerben. Azután nem voltak Magyarországon, ahol
                        könnyü a fürdőhelyeken az ösmerkedés és egy, vagy más uj ösmerős­nek
                        viszonyait nem nehéz kinyomozni. Ott az idegenben óvatosnak kellett lenniök;
                        a látszóla­gosan finom uracsok között sok volt az iparlovag, a
                        szerencsevadász és még több a közönyös blazirt ember, aki a séták alatt
                        megbámulja a szép uj jelenséget, meg is forditja fejét utána, de egyébként
                        nem törődik vele.</p>
                    <p>És igy a fürdőidény bár kellemesen, de minden különös érdekes esemény nélkül
                        mult el; legalább ez volt Wranek gyárosné meggyőződése. Ám Wranek Emil
                        másképen gondolkozott. Neki minden nap, minden percz, amit unokatestvére
                        társaságában töltött, eseményszámba ment. Idealisztikus, lágy szive rajongó
                        szerelemre lobbant a szép rokon iránt. De sokkal félénkebb és idealistább
                        volt, semhogy azt ne titkolta volna. Nem volt túlkövetelő. Megelége­dett, ha
                        Flóra mellett mehetett szép sétáik alatt, túlboldog volt, ha a leánytól egy
                        virágot kapott; órákig tartó beszélgetéseik alatt egy szó sem fordult elő
                        szerelemről, csak általános dolgokról beszéltek, még pedig mindég Hofrichter
                        Berta jelenlétében, de Emil szemeiből azért szerelem sugárzott és
                        jelentőségteljes hallgatása felért egy szerelmi vallomással.</p>
                    <p>Flóra már egy év előtt, Bécsben is kiérezte, mi megy végbe fiatal rokonának
                        szivében, most azonban teljes meggyőződést szerezhetett magának arról, hogy
                        akkor nem csalódott. Tudta, hogy Emil szereti őt és óhajtotta, bár ő is
                        szerelemmel tudná szeretni ezt a derék fiút, aki teljes mértékben birta
                        rokonszenvét. De a szerelem szeszélyes valami, nem jön akkor, mikor
                        hivják.</p>
                    <p>Rátóty csinos lakást bérelt őszszel a fővárosban, véleménye szerint egészen
                        szerényet, de Wranek, aki felkisérte az őszszel gyermekeit uj otthonukba,
                        azt találta, nagyon elegáns és egészen megfelelő a kis családnak. Mivel az
                        év egy részét otthon töltötték Rétházán, csak részben hozhatták fel
                        butoraikat és nagyon sokat újjal kellett pótolniok. Wranek papa ujra
                        kénytelen volt erszényét megnyitni; de most az egyszer örömest áldozott.
                        Saját szemeivel látta, minő jó kilátásai vannak vejének a jövőre és minő
                        népszerüvé kezd válni a budapesti kö­rökben. A <hi rend="italic"
                            >Pefroleumforrások</hi> részvénytársaságáról biztató hireket hallott, a
                        részvények nagy nyereségnek néztek elébe; Rátóty egyéb apróbb ügyei is -
                        amikbe jónak látta apósát beavatni - jól mentek és a gyáros jókedvüen,
                        elégedetten tért haza. Szándéka volt a télen Flórát is Rátótyékhoz küldeni
                        nehány hétre, de a karácsonyi ünnepekre lerándult hozzájuk Wranek ezredes a
                        családjával és Hofrichterné a leányával. Ez a látogatás egészen más terveket
                        hozott felszinre. Hofrichterné hat hétre Párisba készült leányával és ismét
                        késznek mutatkozott Flórát magával vinni. Rátótyék, akik szinte a
                        porczellángyárban töltötték az ünnepeket, erősen ellenezték ezt a tervet,
                        mert Flórát inkább magukkal vitték volna; de Flóra nem tudott annak a
                        varázsnak ellentállni, amivel a francziák fővárosa már rég óta vonzotta és
                        keresztül vitte, hogy szülei második nagyobb utazásába is beleegyezzenek.
                        Megigérte azonban Mártának, hogy visszajövet egy rövid időt náluk tölt.
                        Flóra párisi utjáról sokat fecsegtek a vidéken.</p>
                    <p>- Mi jut eszébe Wraneknénak a leányát folyton utaztatni? Ilyen módon sohasem
                        adja férjhez! - mondogatták. - Nagyra neveli benne a gőgöt - vélték mások -
                        már úgy is mindent fitymált idehaza, most ha folyton külföldön járkál, éppen
                        semmi sem fog neki tetszeni!</p>
                    <p>Flóra huszonharmadik évébe lépett. Vidéken ezt a kort már nem tartják
                        fiatalnak egy leány­nál; de ez megfejthető. Tizenhatéves korában vidéki
                        helyen a leányt rendesen már bemutatják, lehet-e csudálni, ha 7 év alatt a
                        közönség ráun és vénnek mondja, ha nem is az? Flóra semmit sem változott az
                        utóbbi években.</p>
                    <p>Se nem bizott, se nem fogyott. És mintha rózsás bőrü arcza, lenge alakja,
                        hullámos szőke haja csakugyan porczellánból lett volna, annyira nem volt
                        hatással rá sem az idő, sem a körül­mé­nyek. Még mindig azzal a kissé
                        visszatartó, hideg modorral bánt az emberekkel, azzal a bizonyos fölénynyel,
                        ami mindenkor kellemetlenül érintette Rátótyt; pedig látszólag egészen jó
                        viszony uralkodott közte és sógornője között.</p>
                    <p>Hátszegi Kata sem kedvelte Flórát és ha csak tehette, csipős megjegyzéseket
                        tett rája. Mikor meghallotta a képviselőtől, aki meglátogatta őt az ünnepek
                        alatt Lepenczében, hogy Wranek Flóra Párisba készül, gunyosan mondta a
                        szókimondó Kata:</p>
                    <p>- Szép... szép; de én ha Wranekné vagyok, inkább férjhez adnám a leányomat
                        idehaza; kár annak a herczegnőnek külföldön keresni a Romeoját!</p>
                    <p>- Nem is keresi, - felelte nevetve Rátóty - sőt inkább szalad tőle.</p>
                    <p>- A szive is porczellánból van a kis comtessenek? - kérdezte Kata.</p>
                    <p>A képviselő vállat vont és közönyösen felelte:</p>
                    <p>- Ugy látszik - és másról kezdett beszélni.</p>
                    <p> </p>
                </div>
             <div type="chapter">
                    <head>XII.</head>
                    <p>Rátótyék nagyon vigan éltek a télen. Márta hamar a felkapott szép asszonyok
                        közé tartozott; de tulajdonképen csak most is virult fel igazán. A huszonegy
                        éves asszony mintha megnőtt, megnyult volna, teste kifejlett és ha estélyek
                        alkalmával vagy a szinházban kivágott ruhájában megjelent, mindenkit szinte
                        elvakitott remek formáju hófehér keble és vállaival. Márványból faragott
                        szobornak tetszett, de egy szobor, ami élt, nevetett, mozgott és... vonzott.
                        Sötét szemeiben szenvedély lángolt, mozdulataiban végtelen kecs nyilvánult
                        és folytonos jó kedélye még a legkomorabb embert is felviditotta. Szép,
                        bájos volt; tudta ezt és örült neki. Ha valahol megjelent, egész kis udvar
                        támadt körülötte és a férje sem haragudott ezért, sőt inkább büszke volt
                        arra. A legkevésbé sem volt féltékeny. Márta és közte már rég kialudt az
                        egykori heves szerelem; most csak jó pajtások voltak, akik közös erővel
                        törekedtek egymásnak hasznára lenni. Aztán Rátóty bizott a feleségében;
                        tudta minő gondos nevelésben részesültek a Wranek-leányok erkölcsi
                        szempontból odahaza. A gyárosné házában sohasem ejtettek ki egy két­értelmü
                        szót, nem koczkáztattak egy sikamlós élczet. E tekintetben Wranekné majdnem
                        túlzásba ment; <hi rend="italic">ósdi </hi>volt - mint a szabadszáju Kata
                        megjegyezte róla; és gyakran ki is nevette a gyárosnét, amiért őszülő hajjal
                        még mindig a »prude«-öt adja. De az anya szigoru erkölcse biztositékot
                        nyujtott a leányaiért, mert akár jogosan, akár nem, sokan indulnak a régi
                        közmon­dás után: »Nézd meg az anyját, vedd el a leányát.«</p>
                    <p>Márta leghivebb lovagja Heller volt; mióta Rátótyék a fővárosban laktak, a jó
                        barát nagyon gyakran ellátogatott hozzájuk és ezzel megmutatta, hogy
                        Rétházán csakis Flóra miatt kerülte őket. Máskülönben azonban Heller Géza
                        édes-keveset látszott törődni egykori imádottjával. Csak udvariasságból,
                        formaszerüen tudakozódott felőle és ha Márta néha előhozta testvérét, a jól
                        nevelt emberek türelmével hallgatta az előtte közönyös hireket. Mert Flóra
                        gyakrabban irt Párisból és egész lázba hozta leveleivel Mártát, aki még
                        jobban vágyott volna az után a sok csodadolog után, amit Flóra látott, ha
                        Budapesten nem lett volna része annyi élvezetben. Hellerrel kitüntetőleg
                        bánt; nemcsak azért, mert hiuságának hizelgett Flóra egykori kisérőjét
                        hódolói között látni, de mert Heller a nagybirtokos, a nemzeti kaszinó
                        tagja, a társaság ösmert alakja, Márta értékét emelte, ha körében megjelenni
                        látták. És ezt nemcsak a fiatal asszony, de Rátóty is kiérezte. A képviselő,
                        akinek különböző vállalatai folytán nagy szüksége volt a tekin­télyét minél
                        jobban emelni, kiváló gonddal ápolta Heller barátságát; és mert ő valóban
                        nagyon el volt foglalva ezer teendőivel, sokszor jó barátjára bizta a
                        feleségét. Akárhányszor, ha Pistának dolga akadt valami gyülésben vagy
                        egyebütt, Heller kisérte haza a szép asszonyt a jégről. Szinházba többnyire
                        hármasban mentek, mert ha páholyról vagy egyéb meghivó jegyről szó volt,
                        Géza szó nélkül ellátta őket. Viszonzásul a házaspár gyakran meghivta őt
                        ebédre, vacsorára s végre már meg sem hivta, mert a jó barát annyira
                        otthonossá lett, hogy magától is eljött. Egészen természetes módon fészkelte
                        be magát házukba és amellett mindég korrektül viselte magát az asszonynyal
                        szemben. Szokott nyugodt, blazirt modorával forgo­lódott Márta körül és
                        kissé túlzott bókjait egészen hidegen, szemébe csiptetett monoklival, a
                        férje előtt mondta az asszonynak. Pista nevetett felettük legjobban és
                        annyira jóbarátjának tekintette Gézát, hogy minden feszély nélkül fordult
                        hozzája pillanatnyi pénzzavaraiban.</p>
                    <p>Mert ez is megtörtént. Daczára szerencsés vállalatainak, Wranek papa
                        segélyének, Rátó­tyék­nak sohasem volt pénzük. Mártának sok kellett
                        toilettere, kocsira, egyéb haszontalanságra, háztartásáról, amit ügyetlenül
                        vezetett, nem is szólva. A pénz égett a kezeiben; a képviselő pedig nyakig
                        uszott különböző »gseft«-ekben és amit az egyik oldalon nyert, sokszor
                        másfelől elvesztette. Amellett ő is urasan, költekezően élt. Márta a tél
                        folytán gyakrabban kért pénzt az apjától és erősen panaszkodott, minő
                        zsugori a férje, mennyire szűken tartja őt pénz dolgában. Wranek papa a
                        világért sem tett volna emiatt szemrehányást a vejének (sőt magában még meg
                        is dicsérte), takarékosságra intette a leányát ő is, de nem tagadta meg a
                        kérelmét és ily módon mindnyájan elégedettek voltak.</p>
                    <p>A legifjabb Rátótynak kevésbé ment jól a dolga a fővárosban. A család
                        kedvencze, az agyon­beczézett, aranyos baby, nagyon gyakran került a dadával
                        a sötét udvari szobába. Mert csak nem tarthatta Rátótyné ő nagysága a kis
                        másfél éves gyermeket tót dajkájával a szalonjában, mikor vendégeit fogadta?
                        Ilyenkor még a mellékszobából is kellemetlen lett volna a gyerek­sirás! Ezer
                        teendője között az apa is csak olykor-olykor szórakozottan csókolta meg
                        gyermekét!</p>
                    <p> </p>
                </div>
             <div type="chapter">
                    <head>XIII.</head>
                    <p>Rátóty segitett sógornőjének uti köpenyét levetni és meglepetve nézte azt a
                        sugár pompás leányt, akinek az alakja kissé megtelt, az arcza piros volt a
                        hidegtől, a szeme örömtelten csillo­gott és piros ajka édesen mosolygott a
                        körülötte forgolódó Mártára és sógorára.</p>
                    <p>- Szép lettél, kis sógornő! szép - kiáltotta már harmadizben, miután a
                        viszontlátás örömének első rohama elmultával mindhárman helyet foglaltak
                        Rátótyné kis salonjában.</p>
                    <p>- Mit csináltak veled Párisban? rád sem lehet ismerni! Nem találod Márta,
                        hogy Flóra megvál­tozott?</p>
                    <p>- Az uj frizura teszi - vélte Márta, elragadtatva szemlélve testvérének
                        divatosan magasra fésült aranyszőke haját - igazán pompásan áll! Én is igy
                        fogok fésülködni. És meghiztál, Flóri - folytatá fürkészőleg vizsgálgatva
                        nénjét, mintha kutatná, miben rejlik tulajdonképen az a kimondhatlan báj, az
                        a végtelen sikk a leány egész lényében, ami nemcsak a férjének, de neki is
                        feltünt, s mintha végre rájött volna a dolog nyitjára, meggyőződéssel mondá:
                        És sokkal élénkebb, vigabb vagy mint azelőtt...</p>
                    <p>- Hogyne lennék - felelte Flóra melegen - viszontlátlak benneteket és olyan
                        kitünően mulat­tam! Oh! higyjétek el, csak egy Páris van e világon!</p>
                    <p>- Tudjuk - mondta Rátóty helybenhagyólag - alkalomadtán mi is megnézzük
                        Mártával.</p>
                    <p>- Jelenleg Budapesttel is megelégszem - erősitette a fiatal asszony -
                        meglásd, Flóra, milyen jól lehet mulatni itt is!</p>
                    <p>- A feleségem elemében van... udvaroltat magának, a jégre jár...</p>
                    <p>- Korcsolyáztok?</p>
                    <p>- Főleg Márta, én néha csak kikisérem és Heller... De most jut eszembe...
                        hogy leszünk majd Gézával? Tudod-e, hogy Heller mindennapos nálunk?</p>
                    <p>- Miattam lehet - vélte Flóra kedélyesen - és ha feszélyezem, majd
                        elmarad.</p>
                    <p>- Igazad van - szólt Márta kissé ingerülten - végre is már olyan régen
                        történt az köztetek! Eddig bizonyára Heller is már elfeledte.</p>
                    <p>- Annál jobb - mondta vidáman Flóra.</p>
                    <p>- Nem ebédelünk ma? - kérdezte most a képviselő. - Itt az ideje, mit gondolsz
                        Flóra?</p>
                    <p>- Éhes vagyok mint a farkas - felelte a leány.</p>
                    <p>- Azonnal tálaltatok - szólt Márta kiröppenve az ajtón.</p>
                    <p>- Mégis csak igazam volt! Téged csakugyan kicseréltek Párisban, - nevetett
                        Pista; - azelőtt sohasem voltál éhes!</p>
                    <p>- Dehogy nem! csakhogy te nem vettél tudomást róla.</p>
                    <p>- De már megengedj, de mióta ösmerlek, sohasem hallottalak sem éhség, sem
                        hideg, sem meleg ellen panaszkodni.</p>
                    <p>- Nem szeretem a panaszt... mire való? Nem használ!</p>
                    <p>- Kérdezd meg a feleségemet! Ő ért hozzá.</p>
                    <p>- Szegény kis Mártám! ez neki már szokása. De most csak meg van elégedve?</p>
                    <p>- Hiszen hallottad! Ha Márta mulathat, a jégen mászkálhat...</p>
                    <p>- Szeretem a jégsportot, nem tagadom - kiáltotta a belépő Márta. - Ha Flóra
                        nem lenne fáradt, ma is kimehetnénk!</p>
                    <p>- Mitől lennék? ültem a vasuton.</p>
                    <p>- Brávó - kiáltotta élénken Rátóty, - ha megengeded, én leszek a gavallérod;
                        kivételkép ma szabad a délutánom.</p>
                    <p>- Nincs korcsolyám!</p>
                    <p>- Majd veszünk útközben!</p>
                    <p>Pár órával későbben mindhárman vígan siettek a havas városligetben a
                        korcsolyacsarnok felé. Hideg derült februári nap volt. A zuzmarás fák
                        csillogtak a lemenő nap sárgás fényében; a keményre fagyott hó ropogott a
                        sok siető ember lépte alatt. Csillingeltek a halifaxok a sportkedvelők
                        karján; sürü kocsisor állt a korcsolyacsarnok előtt, pereczes fiúk
                        árulgatták jéghideg süteményeiket az út mentén, bámészkodók serege nézte a
                        partról a befagyott tó hátán mozgó élénk képet és az a sok igyekvő, ácsorgó,
                        bámuló ember, mind vígan nézett a világba, mintha ezt a hideg fagyos időt
                        csak a gazdagok örömére és nem a szegények bánatára is küldte volna a jó
                        Isten.</p>
                    <p>Mikor Rátótyék Flórával a korcsolya-pavillonba beléptek, már sűrű tömeg
                        tolongott az épület­nek a jégpályára néző homlokzata előtt. Fülig beburkolt
                        alakok fázósan tipegtek fel s alá, vagy megdűlve a korlátnak, gardirozták a
                        rájok bizott báránykákat - mintha a jégpályán egy­általán gardirozni lehetne
                        valakit? - Fiatal karcsú nőalakok kissé mereven lépkedve korcsolyás
                        lábaikkal a vastag pokróczon, vigan flirteltek kisérőikkel. A férfiak
                        csoportokra oszolva beszélgettek, kritizáltak, szivaroztak. Mások dideregve
                        szaladtak a melegitő terembe, vagy sziverősitőért a buffetbe. Fürgén
                        sürögtek-forogtak a számozott korcsolyafelkötők és igyekeztek mindenkinek
                        eleget tenni; elegáns dressben, hosszu, vékony Jackson-okkal siettek a
                        jégpályára a műkorcsolyázók; harsány hangon kiabálták ki a szolgák a
                        korcsolyakiadónál a számokat; a ruhatárakban tolongtak; az ujonnan
                        érkezettek hangosan üdvözölték ösmerő­seiket; mindenütt óriási méhrajhoz
                        hasonló zsongás hallatszott: nevetés, beszéd, kiabálás összevegyült és csak
                        a felhangzó katonazene vidám trombitái harsogtak túl mindent.</p>
                    <p>Márta fürgén sietett rendes korcsolyafelkötőjéhez, hogy mielőbb a jégpályán
                        lehessen.</p>
                    <p>- Talán mi ne köttessünk még? - vélte Rátóty Flórához fordulva - kényelmetlen
                        azokkal a vasakkal a pokróczon járni és mielőtt lemennénk a jégre, meg
                        szeretném neked mutatni a budapesti társaságot.</p>
                    <p>- Amint akarod - felelte Flóra és követte sógorát a tömegbe.</p>
                    <p>Márta keskeny formás lábait a felkötőnek odanyujtva, ösmerősök után jártatta
                        körül élénk sötét szemeit és mihamar fel is fedezte Hellert, aki
                        megpillantva a képviselőnét, azonnal hozzá sietett.</p>
                    <p>- Ujságot mondok - szólt a szép asszony barátságosan kezet szoritva Hellerrel
                        - Flóra ma délben megérkezett.</p>
                    <p>És lopva, fürkészőleg nézett a nagybirtokosra, de Hellernek egy arczizma sem
                        rándult meg. Hideg, udvarias hangon felelte:</p>
                    <p>- Képzelem, nagy volt az öröm!</p>
                    <p>- Kimondhatatlan! Pista most a társaságot magyarázza Flórának. Jöjjön,
                        köszöntse őt, aztán siessünk korcsolyázni.</p>
                    <p>- Amint parancsolja.</p>
                    <p>Márta testhezálló fekete posztóöltönyében, a magas szőrmegallérral és piczi
                        szőrmetoquejával nagyon kedves jelenség volt, de szépsége alacsony
                        termeténél fogva a jégpályán kevésbé érvényesült. Ügyesen, mint a gyik
                        siklott keresztül a sokaságon, ugy hogy Heller alig tudta követni őt és
                        nemsokára szembe találkoztak Rátótyval és Flórával.</p>
                    <p>Heller udvariasan köszöntötte a leányt és nehány banális kérdést intézett
                        hozzá, amire Flóra előzékenyen, elfogulatlanul felelt.</p>
                    <p>- Ezen szerencsésen túlestünk volna - mondta sógorának, mikor Márta Hellerrel
                        lement a jégre.</p>
                    <p>- Kellemetlen volt neked? - kérdezte Pista kiváncsian.</p>
                    <p>- Nem mondhatnám. Heller jól viselte magát és én nem is haragszom rája!</p>
                    <p>- Miért is utasitottad vissza ezt a jó fiut? - kérdé akaratlanul is
                        Pista.</p>
                    <p>Flóra vállat vont.</p>
                    <p>- Megbocsáss e kérdésért, lásd, mindeddig nem is mertem volna azt
                        megkoczkáztatni, de ma... mióta egészen más vagy irányomban...</p>
                    <p>- Más lennék irányodban? Hogy érted ezt? - kérdé Flóra elcsodálkozva.</p>
                    <p>- Magam sem tudom... de örömmel tapasztalom, hogy a merevség, ami köztünk
                        uralkodott, az a bizonyos harczias hangulat megszünt.</p>
                    <p>- Merevség? harczias hangulat? nem a te képzelődésedben létezett mindez?</p>
                    <p>- Éppenséggel nem. Te eddig kis ellenszenvvel viseltettél irántam... ne
                        tagadd... de ugy látom, Páris levegője jó hatással volt rád.</p>
                    <p>- De biztositlak...</p>
                    <p>- Ne biztosits semmiről, csak arról, hogy a jövőben jó barátok leszünk...</p>
                    <p>- Ami engem illet... de ma már több izben hangoztattad, hogy megváltoztam,
                        miben találod tulajdonképen e változást?</p>
                    <p>- A nézésedben, modorodban, az egész lényedben. Eszembe juttatod a szép
                        Galateát, akit életre hozott a szobrásza... Csak nem találtál valami
                        Pigmaleonra Párisban?</p>
                    <p>- Pigmaleon Páris maga. Istenem, minő pompás város! - mondta lelkesedéssel a
                        leány. - Magam is érzem, minő hatással volt reám a francziák élénksége,
                        szelleme! Felébresztette ben­nem az életkedvet, eltörölt annyi kicsinyes
                        előitéletet, más szinben látom a világot! Óh! mert hisz nem maradhat az
                        ember érzéketlen abban a mámoritó légkörben!</p>
                    <p>- Szóval nem vagy többé »porczellán-comtesse«, de egy élő, érző szép
                        leány!</p>
                    <p>- Te is »porczellán-comtessenek« hivtál? Azt hittem haragudtál ez
                        elnevezésért?</p>
                    <p>- Amilyen értelemben nektek adták, igen. De én most másképen értettem azt,
                        érzéketlensé­gedre czéloztam.</p>
                    <p>Flóra, akiben sajátszerü érzéseket ébresztett e beszélgetés, másra terelte a
                        társalgást.</p>
                    <p>- Mondd csak, ki az a feketeharisnyás Herkules ott ama csoportban az óra
                        alatt?</p>
                    <p>Rátóty felnevetett.</p>
                    <p>- Miért nevezed Herkulesnek? - kérdé - ő don Juan... az irók don Juanja...
                        azt hiszi ellen­állhatatlan.</p>
                    <p>- Óh! óh! ez az izomember iró tehát! és szellemes?</p>
                    <p>- Szellemes és művelt; egy csomó európai nyelvet beszél, érdekes tárczákat és
                        fantasztikus regényeket ir. Igazi századvégi iró, az ideges asszonyok és
                        megcsalt férjek megteremtője ez a Rónay.</p>
                    <p>- Ez Rónay Béla? - kérdezte érdekkel Flóra és tekintete kiváncsian tapadt a
                        magastermetü iró öntudatos alakjára. - És ki az a kicsiny, igénytelen
                        külsejü szőke mellette?</p>
                    <p>- A legnagyobb ellensége: Hortolán Imre.</p>
                    <p>- A népszerü regényiró? Az én kedves Hortolánom? Soha sem sejtettem volna őt
                        ebben a szerény modoru emberben. De miért beszélget oly szivélyesen
                        Rónayval, ha gyülölik egy­mást?</p>
                    <p>- Ők csupa diplomácziából barátkoznak, hogy jobban ellenőrizhessék egymást.
                        Mellettük az a magas, sovány barna, a főváros leggavallérosabb hirlapirója,
                        de a nyelvétől óvakodni kell, krakeler és jól vív. A negyedik a csoportban
                        egy ösmert zenekritikus és zenész, Rainhold Gusztáv. Ő irja a legszebb
                        dalokat jelenleg.</p>
                    <p>- Az a piczi ember? és mégis olyan sok szép gondolat megfér az agyában?</p>
                    <p>- De mennénk tovább, azok az urak nagyon is fixirozni kezdenek.</p>
                    <p>Mióta Rátóty fel s alá sétált sógornőjével, nem kerülte el figyelmét,
                        mennyire megbámulják Flórát. A szép leány igazi feltünést keltett. A férfiak
                        megfordultak utána, az asszonyok kifogás­talanul álló sötétkék ruháját
                        bámulták, ami talán nem azért volt olyan szép, mert Párisban készült, de
                        mert viselni tudta. A képviselő szokva volt ugyan Mártával is feltünést
                        kelteni, de a feleségét azért sohasem nézték annyira, mint ma Flórát.</p>
                    <p>- Flóra mégis szebb - gondolta magában Rátóty a bosszuság egy árnyalatával,
                        amit talán az olyan vevő érezhet, aki rosszul választott az eléje kirakott
                        árukból.</p>
                    <p>Egy ember, vagy tárgy értékét sokszor csak akkor tudjuk kellően megitélni, ha
                        egészen uj környezetben, távol a megszokott kerettől látjuk. Ugy volt Pista
                        is Flórával. Oda haza Kelen megyében már annyira hozzá szokott mindenki
                        Wranek Flóra szépségéhez, hogy az többé fel sem tünt. Itt azonban az egymást
                        az unalomig ösmerő elegáns, műértő közönség azonnal figyelmes lett egy olyan
                        nem mindennapi, kiváló szépségü uj jelenségre, mint Flóra volt. Ő is
                        észrevette sikerét és bár már hozzá szokott a hatáshoz, amit mindenütt ahol
                        megjelent, szépségével keltett, ma mégis büszkeséggel töltötte el. Diadala
                        talán azért volt oly becses előtte, mert annak az volt tanuja, ki egykoron
                        hidegen elfordult tőle. Az elégtétel egy nemét érezte és ez és valami
                        megnevezhetetlen jól eső érzés, ami egész lényét átjárta, még szebbé,
                        bájosabbá tették. Még sohasem hallotta őt eddig Pista olyan kedvesen,
                        elfogulatlanul cseveg­ni: gyerekes érdeket mutatott minden iránt és
                        sógorának legközönségesebb megjegyzései is megnevettették. Most egy különös
                        pár vonta magára figyelmét. A férfi fiatal, feltünő szépségű piperkőcz volt,
                        az asszony egy babaarczu, törékeny termetü teremtés, ártatlanul néző
                        gyer­mek­szemmel, stereotip mosolygó szájjal.</p>
                    <p>- Ki ez a bájos kis leány? - kérdezte Flóra.</p>
                    <p>- Ez a <hi rend="italic">kis leány</hi> egy öreg bankár elvált felesége; a
                        piperkőcz az oldalán a második férje; az asszony pénzén élősködik, jobban
                        mondva a bankár pénzén.</p>
                    <p>- Hogyan?... nem értem.</p>
                    <p>- Azt elhiszem. Az a szegény bankár az egész város nevetség tárgya volt, mig
                        a feleségével élt; de most is az. Mert a válás után sem szünt meg a
                        feleségét szeretni és atyailag gondosko­dott róla. Senki sem hinné, minő
                        ördögi czinizmus lakik abban a babaarczu asszonyban. Barát­ságot tartott
                        elhagyott férjével és mivel az a vén ember még mindig bolondult utána, azzal
                        is beérte, csakhogy közelében lehessen. Az asszony aztán elég kegyetlen volt
                        vala­hányszor valami komolyabb udvarlója vagy kérője akadt, a férj tanácsát
                        kikérni és a szegény elhagyott férj elég gyáva volt ezt a lelki kinzást
                        végigszenvedni. Persze mindég lebeszélte a feleségét, mig végre az nem kérte
                        ki többé tanácsát és férjhez ment ehhez az üres fejü piperkőczhöz, aki
                        könyörtelenül költi az asszony pénzét. Azt mondják, már el is költötte és
                        most a bankár...</p>
                    <p>- Kérlek ne folytasd... Ilyesmiről eddig csak regényekben olvastam és akkor
                        is megborzadtam. Miért nem lehet a nő mindég tiszteletreméltó, fenkölt,
                        becsületes!</p>
                    <p>Szép arcza elkomolyodott; ismét a hozzáférhetetlen Flóra volt; de a másik
                        perczben már vidáman felkaczagott.</p>
                    <p>- Mit nevetsz?</p>
                    <p>- Oh kérlek, nézd ott... ott ama sajátszerü szabásu rövid felöltőben... azzal
                        a zöld ruhás leánynyal beszél... Kicsoda, ki az a karikatura?</p>
                    <p>- Ez Gutdörfler, a felgazdagodott parvenu. Kereskedő-segéd volt egy rőfös
                        kereskedésben, amikor váratlanul örökölt valami amerikai nagybácsitól; ez a
                        főváros legkomikusabb alakja, a társaság czéltáblája. Ha látnád amikor
                        kucsiroz és büszkén végig hajt az Andrássy-úton, ahol azelőtt legfeljebb
                        vasárnaponként fordult meg, még pedig gyalog! Érdekes a páholyában is,
                        csipkés bodros ingeivel, lehetetlen szabásu kabátjaival...</p>
                    <p>- Igazán érdekes alakjaitok vannak itt a fővárosban; de mint látom, a
                        szemiták sem vetik meg a jégsportot?</p>
                    <p>- Ellenkezőleg; ők a korcsolya-egylet zömét képezik, de azért egymás között
                        is külön oszla­nak. A Faubourg Saint Leopold lenézi a Király-utczát, mert ha
                        körül tekintek, itt látom vala­mennyi szállitómat is. Ott mozog a szücsöm,
                        amott a kalaposom leánya. Az egy gazdag fakereskedő felesége, a gavallérja
                        egy ösmert ékszerész fia. Az ott egy papirkereskedőné, müvelt, de tolakodó
                        asszony, barátnője egy bőrgyárosné, ez már a Saint Leopoldhoz számitja
                        magát, de azért lenézi őt az a vastag ügyvédné azokkal a mogyoró nagyságu
                        gyémántokkal a fülében.</p>
                    <p>- Elég, elég... köttessük fel inkább a korcsolyáinkat.</p>
                    <p>És mikor aztán nehány perczczel későbben Flóra a legközelebbi lemenőn akart a
                        jégre menni, sógora nevetve visszatartotta:</p>
                    <p>- Hová gondolsz? - mondta tréfásan - arra felé csak a nem sikk emberek
                        szoktak lejárni!</p>
                    <p>- Hogyan? - kérdezte elcsudálkozva Flóra - a lemenőknek is megvan a maguk
                        jelentősége?</p>
                    <p>- De mennyire! Lásd, arra járnak le a mágnások, erre a gentry világ, (de
                        azért az elsőn még több gentryt találsz), erre a tisztek, amarra a
                        szerényebb középosztály, ott kiváltságosan a Kohnok, Weiszok, Schwarzok.</p>
                    <p>- Jó, nem bánom, menjünk amerre akarod, de megjegyzem, mindeddig egy mágnást
                        sem mutattál.</p>
                    <p>- Fogynak is mindinkább a jégről; ebben az órában pedig már mind haza sietett
                        a dinéhez.</p>
                    <p>E perczben, mint egy varázsütésre, felgyultak a jégpálya összes villamos
                        lámpái és a korcso­lyázók, mintha uj kedv, mámor szállta volna meg
                        valamennyit, őrült sebességgel siklottak tova és felülről, az üvegteremből
                        szemlélve őket, a kerti lámpás körül keringő éjjeli pillék benyomását
                        tették.</p>
                    <p>Rátóty kezét nyujtá Flórának és levezette őt a jégre. A zenekar egy népszerü
                        keringőbe kezdett, a párok felvillanyozva lejtettek a sima jégen.</p>
                    <p>Rátóty és Flóra kéz-kézben ritmikus mozdulatokkal siklottak tova. Darabig
                        hallgattak és egészen átengedték magukat a korcsolyázás gyönyörének; az
                        arczuk kipirult, szemük felcsillogott az élvezettől. A képviselő biztos
                        kézzel vezette társnőjét a tömegben. Már kétszer körülfutották a jégpályát,
                        mikor Rátóty észrevéve, hogy Flóra sebesebben lélegzik, megállt.</p>
                    <p>Vajda-Hunyad vára mellett voltak. A világitás gyérebb, homályosabb volt arra
                        felé, a kor­cso­lyázók is ritkultak, csak nehány szenvedélyes köröző
                        gyakorolta ott magát és suttogó párok keresték a magányt.</p>
                    <p>- Ez a szerelmesek gyülhelye - jegyezte meg Rátóty.</p>
                    <p>- Akkor menjünk innét - felelte Flóra - mi nem idevalók vagyunk.</p>
                    <p>- Fájdalom nem - viszonzá Rátóty tréfás sóhajjal nézve sógornője felhevült
                        arczába - én már csak a házasság rokkantjai közé tartozom! És talán nem is
                        volt helyes tőlem, hogy igy magamnak lefoglaltalak.</p>
                    <p>- Miért? én nagyon jól mulattam. Azt hiszed valami ujonnan bemutatott jobban
                        érdekelt volna?</p>
                    <p>- Igazán? - kérdezte Pista örömmel - nem unatkoztál?</p>
                    <p>- Ellenkezőleg. Hiszen nagyon vigan voltunk és erre a kedves délutánra sokáig
                        vissza fogok emlékezni.</p>
                    <p>- Én is - felelte hévvel a képviselő, - mert tulajdonképen ma ismertelek meg
                        igazán.</p>
                    <p>Sógorának szivélyes szavai jól eső meleget terjesztettek Flóra szivében; ugy
                        érezte, hogy ma végre, olyan hosszantartó félreismertetés után, elégtételt
                        nyert.</p>
                    <p>Ha ez nehány évvel előbb történt volna - gondolta, - egészen más hatást
                        idézett volna elő mindkettőjöknél. De az idő távol volt már, mikor
                        szerelemmel gondolt Rátótyra; ma már csak őszinte rokonszenvet érzett iránta
                        és magában örvendett, hogy ime ez az érzés is minő boldoggá tudja tenni.
                        Öntudatlanul nyujtotta kezét Pistának.</p>
                    <p>Hosszan, melegen szoritottak kezet... mintha hosszu, hosszu bolyongás után
                        végre egymásra találtak volna. Aztán lassan visszahuzták kezeiket és
                        elgondolkozva néztek maguk elé.</p>
                    <p>- Végre rátok akadunk! - kiáltotta hátuk mögött egy hang. Márta volt, aki
                        egyik oldalán Heller­rel, a másikon a barna hirlapiróval érkezett
                        hozzájuk.</p>
                    <p>- Jöjjetek, menjünk teázni. A buffetben várnak reánk; egész csomó ember
                        akarja Flórát meg­ösmerni, legjobban pedig ez az ur zaklat itt - mondta
                        nevetve a hirlapiróra mutatva - Gelléri Endre... a nővérem - végzé a
                        bemutatást.</p>
                    <p>- Őnagysága egész forradalmat idézett elő megjelenésével - mondta Gelléri
                        mélyen meg­hajolva - igazán nagyon önzően viselkedel, édes Pista.</p>
                    <p>Az »édes Pista« nevetve vonogatta a vállait; de e perczben azért messze
                        kivánta volna a hirlapirót. Kedélyes beszélgetésüknek vége szakadt. Gelléri
                        Flórával, Heller a feleségével indult a buffet felé, ő pedig nehány
                        lépésnyire egyedül követte őket és maga előtt látva az elegáns
                        »porczellán-comtesseket« a gracziózus, tűzről pattant Mártát és az általános
                        feltünést keltett Flórát, önelégülten gondolta, hogy e szép két nő közül
                        egyik a felesége, másik a sógornője.</p>
                    <p> </p>
                </div>
             <div type="chapter">
                    <head>XIV.</head>
                    <p>Ama tiz nap alatt, amit Flóra a fővárosban töltött, a képviselőnek gyakrabban
                        volt alkalma a porczellán-comtessek sikereiben gyönyörködhetni. Nem ültek
                        otthon. Korcsolyázás, délelőtti séták, szinház, vig vacsorák előkelő
                        vendéglőkben, voltak napirenden és persze mindenütt ahol csak megjelent,
                        feltünt az elegáns két nő. E napok alatt Rátóty egészen elhanyagolta ügyeit
                        és egy pillanatra sem hiányzott az asszonyok mellől. Oh! minő vig, kedélyes
                        együttlét volt ez! Flórára rá sem lehetett ösmerni, talán még Mártánál is
                        pajkosabb volt. A diadal, az ünnepeltetés mámora mintha az ő józanul
                        gondolkodó fejecskéjét is elszéditette volna. És úgy győzte a sok
                        mulatságot, éjjelezést, minta egész életében gyakorolta volna magát benne. A
                        reggelihez azért mindég üdén, mint egy harmatos virág jelent meg, világos
                        flanell-pongyolái­ban. Ezek voltak a kis Rátótynak igazán boldog perczei; az
                        egész család vele foglalkozott ilyenkor, mert Flóra ittléte óta a baby ismét
                        divatba jött. A kis Pista ilyenkor kézről-kézre járt, csókolgatták,
                        dédelgették és mindenféle bolond játékokat kitaláltak vele. Flóra imádta a
                        kis fiut, örömmel tartotta az ölében és nyugodtan hagyta általa a haját
                        czibáltatni, mert a kis Pista legkedvesebb foglalatossága volt nénjének
                        hajékéből a hosszu teknősbékatűket kihúzgálni és a leány hullámos arany
                        haját felborzolni. Volt ilyenkor nevetés!</p>
                    <p>Az első napokban Heller távol maradt, de Rátóty és a felesége szives hivása
                        következtében ismét a szokott módon folytatta látogatásait. Flórával
                        udvariasan, de közönyösen bánt, alkalomadtán mindég Mártának, sohasem
                        Flórának nyujtotta karját és ily módon Rátóty és a sógornője
                        természetszerüen egymásra voltak utalva; de nem panaszkodtak e miatt. Igazi
                        testvéries, őszinte viszony fejlődött ki közöttük: bizalmasan csevegtek
                        együtt és szinte csudál­koz­tak, hogy az nem mindég igy volt. Márta elemében
                        volt; mióta férje nem volt a felesleges harmadik, sokkal bátrabban flirtelt.
                        Távol állt tőle a bűnös gondolat; de fiatal, mulatni vágyó és hiu volt, az
                        pedig már régen bántotta, hogy Heller angol flegmáját nem birja megtörni.
                        Mióta azonban Flóra közöttük volt, mintha Heller is változott volna; kevésbé
                        uralkodott érzésein; hangja néha sajátszerüen rezgett, ha Mártához szólt,
                        szóval merev lényén átcsillogott valami tűz féle, ami hogy ő érte lobog,
                        abban Márta nem kételkedett. Mert hiszen Heller Flórát majdnem kerülte és
                        őrültség lett volna azt hinni, hogy arra az olaszországi epizódra még csak
                        gondol is. Flóra is igy hitte és egykori kérőjének jelenléte a legkevésbé
                        sem zavarta őt szórakozásai közben.</p>
                    <p>Egy alkalommal szintén négyen mentek az Operába; Heller hozta a páholyt.
                        Márta feltünően szép volt ez este; ő jobban érvényesült báli öltözékben.
                        Mélyen kivágott fekete bársony­derekat viselt, minden ékszer nélkül, csak
                        picziny füleiben ragyogott két gyémántcsillag és egy illatos pármai
                        ibolyacsokor volt a keblére tüzve. Sötét fényes haját strassköves hajtűk
                        tartották össze a feje búbján. Fehér-piros üde arcza, égő, csillogó nagy
                        szemei, vakitó fehér­ségü vállai ingerlően hatottak. Flóra ez este is
                        tökéletesen ellentéte volt hugának. Plasztikus idomaira fehér, fátyolszerü
                        szövetből készült nyakig érő ruha, leheletszerüen simult és csak sejtetni
                        engedte a bájakat. Ideál szépségü szőke feje ugy emelkedett ki e
                        csipkefelhőből, mintha nem is egy élő leányfej, de egy pompásan megfestett
                        pasztellkép lenne.</p>
                    <p>Valami látványos balletet adtak.</p>
                    <p>Rátótyék páholyában sokat fecsegtek. Heller, Márta háta mögött ült, koronként
                        előre hajolt és ilyenkor fakó, beesett arcza majdnem érintette a képviselőné
                        meztelen vállát. Márta érezte forró leheletét, mert néha idegesen
                        összeborzongott és ekkor tekintete akaratlanul is ijedten tévedt férjére és
                        Flórára, de azok nem figyeltek rájuk. A balletet nézték és ártatlan
                        megjegy­zéseket váltottak egymással. Most Heller figyelmeztette Mártát a
                        zár-tableau egyik kiválóan szép alakjára, valami istennőt ábrázoló
                        balletlányra, aki Flórához hasonlóan, habszerü fehér szövetekbe volt
                        burkolva, csakhogy kevésbé diszkrét módon, mert sarkig érő aranyszőke haja
                        majdnem jobban befedte, mint a számitással alkalmazott draperiák.</p>
                    <p>Márta nehány másodperczig figyelmesen nézte őt, aztán majdnem hangosan
                        felkiáltott: Csakugyan meglepő!</p>
                    <p>- Mi az? - kérdezték Rátóty és Flóra egyszerre.</p>
                    <p>- Nézzétek csak azt a középen álló szőke haju istennőt a lebontott hajjal,
                        nem megdöbbentően hasonlit-e Flórához?</p>
                    <p>- Igazán bámulatos - erősitette Rátóty, látcsövét a szép szőkére szegezve -
                        az ember azt hihetné, hogy Flóra!</p>
                    <p>De Flóra kedvetlenül tette le parányi látcsövét és kedvetlenül mondta:</p>
                    <p>- Én nem találom.</p>
                    <p>Bántotta őt, hogy ezt a félmeztelen alakot hozzá hasonlitják. Márta és az
                        urak ellenben egyre látcsövezték a szőkét és nem szüntek meg a hasonlat
                        feletti csudálkozásukat hangoztatni. Mikor aztán a függöny legördült,
                        mindhárman Flórára néztek. Mártát ez a hasonlat gyereke­sen mulattatta, a
                        két férfi majd elnyelte szemeivel a leányt. Flóra elpirult és lesütötte
                        szemét; a szemérme fellázadt erre a vizsgáló pillantásokra; ugy érezte, ez a
                        két férfi levetkőzteti őt tekin­tetével és gondolatban ugy látja őt is, mint
                        azt a fehér testü, szőke balletleányt, aki meré­szen mutogatta bájait.
                        Örült, hogy e napon nem viselt kivágott ruhát, de azért nagyon
                        kényelmetlenül érezte magát. Szerencsére Gelléri nyitott a páholyba. Mig a
                        hirlapiró az asszonyokkal beszélt, Pista odaszólt Gézának:</p>
                    <p>- Nem tudod, hogy hijják azt a szép szőkét? te jártas vagy a balletben?</p>
                    <p>Heller kémlelő pillantást vetett barátjára.</p>
                    <p>- Virág Lidinek - felelt vontatott hangon - érdekel?</p>
                    <p>- A hasonlatnál fogva - felelte Rátóty őszintén és mikor Gelléri elment és ő
                        ismét Flóra háta mögött ült, nem állhatott ellent, hogy oda ne sugja
                        neki:</p>
                    <p>- Igazán csudálatos a természet játéka. Sohasem láttam ilyen hasonlatot.
                        Szeretném tudni a szinpadon kivül is olyan szép-e az a leány?</p>
                    <p>Flóra nem felelt; kedvetlenül forditotta el a fejét.</p>
                    <p>- De te sokkal, sokkal szebb vagy - folytatta Rátóty sajátszerü vibráló
                        hangon. - Sokkal szebb - ismételte harmadszor is, egészen közel hajolva
                        hozzá, ugy hogy válla érintette a leány karját.</p>
                    <p>Flóra tüntetőleg húzta vissza karját és kedvetlen, majdnem haragos arczot
                        öltött.</p>
                    <p>- Haragszol? - kérdezte a képviselő megilletődve.</p>
                    <p>- Haragszom, igen - felelte Flóra nyiltan.</p>
                    <p>- Mit tettem? - szólt ijedten - csak azt mondtam, hogy szép vagy... ezt te
                        jól tudod!</p>
                    <p>- Először is nem akarom, hogy bókolj nekem, - mondta a leány indulatosan -
                        hagyd az ilyen izléstelenségeket a Gellériekre, másodszor...</p>
                    <p>- Másodszor...</p>
                    <p>- Megmondom később - felelte Flóra, észrevéve, hogy huga és Heller
                        odahallgatnak.</p>
                    <p>Mikor aztán később Rátóty levezette sógornőjét a lépcsőn, kissé magához
                        szoritotta a leány karját és mondá:</p>
                    <p>- Másodszor... még nem tudom mit követtem el... <hi rend="italic"
                            >másodszor</hi>...</p>
                    <p>- Vagy ugy! - szólt Flóra - másodszor izléstelen dolog volt engemet ahhoz a
                        tánczosnőhöz hasonlitgatni...</p>
                    <p>- De hiszen Márta is és Heller - mentegetődzött Pista.</p>
                    <p>- Márta meggondolatlan és elhagyja magát ragadtatni, Heller pedig...</p>
                    <p>Nem fejezte be mondatát, csak megvetően biggyesztette az ajakát.</p>
                    <p>- Bocsáss meg tehát, ha megsértettelek - mondta alázatosan - nem tudtam...
                        nem sejthettem...</p>
                    <p>- Már meg van bocsájtva - felelte a leány, ujra vidáman, bájosan mosolyogva -
                        s lehet talán nem is volt igazam. De nem tehetek róla, én már ilyen vagyok,
                        sok dolog sért, amit más fel sem vesz.</p>
                    <p>- Érzékeny vagy, mint egy mimóza - mondta a képviselő - összerezzensz a
                        legkisebb érintés­re. Jó hogy tudom; ezentul nem lesz ellenem panaszra
                        okod!</p>
                    <p> </p>
                </div>
             <div type="chapter">
                    <head>XV.</head>
                    <p>Heller Géza a Gróf Károlyi-utczában birt elegáns garçon-lakással. Inast
                        tartott és a nemzeti kaszinóban étkezett. Miután az éjjelt rendesen
                        átmulatta, szokása volt későn kelni.</p>
                    <p>Körülbelül nyolcz nappal az után, hogy Flóra nagy sajnálattal kénytelen volt
                        szüleihez visszatérni, Rátóty egy délelőtt becsengetett barátjánál. Heller
                        még az ágyban feküdt, de már ébren volt és az inas minden nehézség nélkül
                        bevezette urához a képviselőt.</p>
                    <p>- Bocsáss meg, ha háborgatlak - mondta Pista némi zavarral - de már dél felé
                        jár az idő.</p>
                    <p>- Szervusz fiu - szólt Heller nagyot ásitva - már félóra óta nem alszom, de
                        jól esik lustál­kodnom, reggel jöttem haza a kaszinóból.</p>
                    <p>- Játszottál?</p>
                    <p>- Játszottam és nyertem. Roppant szerencsém volt.</p>
                    <p>- Ez már valami! - szólt Rátóty - én ugyan nem dicsekedhetem azzal.</p>
                    <p>- Nincs is alkalmad, jóformán sohasem nyúlsz kártyához! Nem gyujtasz rá?</p>
                    <p>- Köszönöm, most szittam ki egy erős szivart - felelte a képviselő kissé
                        idegesen.</p>
                    <p>Egész lényében valami nyugtalanság nyilvánult. Ide s tova járt a szobában,
                        hol egy képet nézett, hol valami műtárgyat vett a kezébe, de látszott,
                        máshol jár a gondolata.</p>
                    <p>- A kártya nem annyira vonz, de azért talán náladnál is merészebben játszom -
                        szólt.</p>
                    <p>- Tudom... vállalataiddal. Hogy állnak a Petroleum-források?</p>
                    <p>- Pompásan, nagyszerüen - felelte túlzott élénkséggel a képviselő, mintha
                        örvendene, hogy alkalma nyilott ügyeiről beszélni - ez az ügy igazi
                        aranybánya lesz, de még idő kell hozzá; jövő tavasz előtt nem szólhatunk sok
                        haszonról. S igy van az a többi vállalataimmal is. Nagyszerü remények
                        mindenütt, de egyelőre folyton befektetni kell. Nem akarok mindig az
                        apósomhoz fordulni és a tőzsdén próbáltam szerencsét, játszottam és
                        vesztettem. Ezer forint differencziát kell holnap délben kifizetnem.</p>
                    <p>- Mi a manó? A tőzsdétől óvakodnám a helyedben, magunk fajta ember nem ért
                        hozzá, a zsidók pedig berántanak.</p>
                    <p>- Tökéletesen igazad van. Nem is kisértem meg ujra, de azért ki kell fizetnem
                        az ezer forintot holnap, az kétségtelen.</p>
                    <p>Heller, aki az elmult éjjelen tizszer annyit nyert, vastag karikákat fujt
                        havannájából és hallgatott.</p>
                    <p>Pista ösmerte a barátját és nem vette ezt tőle rossz néven. Heller némileg
                        különcz volt, de azért sokszor segitett már a barátján.</p>
                    <p>- Szerencsére a véletlen utamba hozta Goldfahnt... - folytatá.</p>
                    <p>- Goldfahn Budapesten van? - kérdezte Heller egykedvüen.</p>
                    <p>- Pár nap óta; a kis veres zsidó jó gseftet csinálhatott valahol, mert
                        felszólitásomra azonnal késznek nyilatkozott ezer forintot váltóra adni,
                        ha... te is aláirod.</p>
                    <p>- De nagyon szivesen - felelte Heller készségesen.</p>
                    <p>Rátóty, aki nem volt ilyen gyors sikerre elkészülve, nem tudta eltitkolni
                        örömteljes meglepe­té­sét, és élénken, zajosan mondott barátjának
                        köszönetet.</p>
                    <p>- Szót sem érdemel - válaszolt Heller egykedvüen - nagyon természetes, hogy
                        mint barátod­hoz hozzám fordulsz. Minek is avatnál az ügyeidbe mindenféle
                        embert, ez csak ártana a hitelednek. Amig van pénze a kelenvári Goldfahnnak
                        és itt vagyok én... kár volna máshoz fordulnod.</p>
                    <p>- Még egyszer is köszönöm s remélem ez ügyet is mielőbb rendbe hozom; ugy
                        mint a többi esedékes váltókat is mindig pontosan kiegyenlitettem.</p>
                    <p>- Tudom... tudom... és éppen azért szivesen szolgálatodra állok mindig...
                        akár magad is aláirhatnád a nevemet a váltóra.</p>
                    <p>- Már ezt nem barátom - mondta nevetve a képviselő, tárczájából kikeresve a
                        már betöltött váltót, amiről csak Heller aláirása hiányzott.</p>
                    <p>A nagybirtokos hideg nyugalommal irta alá nagy álló betükkel a nevét és
                        kérdezte:</p>
                    <p>- Hogy van a feleséged? Még mindig búsul a testvére után?</p>
                    <p>- De mennyire! Mindnyájan ugy vagyunk különben vele, még a kis Pista is
                        kereste a nénjét az első napokban. Ügyetlenség is volt az öregektől azt a
                        szegény leányt annyira sürgetni, még legalább addig hagyták volna itt, mig
                        kerékpározni megtanul!</p>
                    <p>- Választott kerékpárt?</p>
                    <p>- Már el is küldték utána, de persze kitől tanuljon odahaza?</p>
                    <p>- Kelenvárt tanulhat.</p>
                    <p>- Eszében sincs, majd megtanitom én a husvéti szünidők alatt.</p>
                    <p>Aztán mintha Flóra más valakit juttatott volna eszébe:</p>
                    <p>- Igaz... már többször kérdezni akartalak... ösmered személyesen Virág
                        Lidit?</p>
                    <p>- Ha ösmerem-e! - felelte jelentőségteljes kézmozdulattal Heller - óhajtanád
                        talán te is megösmerni? - kérdezte szarkasztikus nevetéssel.</p>
                    <p>- Éppen nem haragudnám - felelte Rátóty élénken - pompás egy teremtés! Nappal
                        is olyan szép?</p>
                    <p>- Őszintén szólva én mindig csak éjjel láttam. A kaszinóban rendezett
                        vacsorákra a többi balletleánynyal őt is elhivták, ott mulattam vele
                        párszor. Ugy-e meglepő a hasonlat Flórával?</p>
                    <p>- Van benne valami - felelte Rátóty kelletlenül - de inkább csak az első
                        pillanatra. Flóra finomabb, karcsubb...</p>
                    <p>- Természetesen... Flóra szellemes uri leány, Lidi pedig egy Kmetty-utczai
                        házmesternének a csemetéje. A különbség óriási, de a hasonlat
                        elvitázhatatlan.</p>
                    <p>- Mindenesetre létezik...</p>
                    <p>- Külsőleg - egészitette ki barátja szavait Heller.</p>
                    <p>- Lidi különben kedves, vig, bohó teremtés... vannak ötletei is! Egészen jól
                        el lehet vele mulatni. És szép! Hiszen láttad?! Ha akarod, elviszlek e
                        napokban az opera szinfalai közé?</p>
                    <p>- Nagyszerü - kiáltott a képviselő - tudod az ilyen magamfajta házasembernek
                        jól esik néha a kaviár!</p>
                    <p>- Ösmerlek kópé! a kaviár fogyasztásához mindig értettél!</p>
                    <p> </p>
                </div>
             <div type="chapter">
                    <head>XVI.</head>
                    <p>Hátszegi Kata tehenet vásárolni volt a környéken. Hogy az utat röviditse,
                        hazamenet áthajtott a sibaki erdőn. A fák között már sötétes volt, csak
                        itt-ott szürődött át a lombok között a lemenő nap egy-egy utolsó vereses
                        sugara. A természet pihenni készült, a madarak már elhall­gattak, rovar,
                        bogár nem zümmögött és az est kezdte kibontani mysztikus fátylait a bükkök
                        között, áttetsző világos szinüeket eleintén, melyek perczenként sűrűsödtek,
                        feketedtek. Kata gondolatban a pénzét számolta, talán sokat is adott azért a
                        tehénért és ha jobban alkuszik, olcsóbban is megkapja?! Ilyen tépelődésekkel
                        bibelődött, mikor szorosan kocsija mellett, nyilsebesen elsuhant két
                        bicziklista. Világos öltönyü nő volt az egyik, nyomban utána követte őt
                        kisérője, egy erőteljes férfi alak. A gyors futásban repesett a leánynak
                        szőke göndör haja, aranyszinü kontya világos foltot képezett a kis
                        sport-sapka alatt. Karcsu termetéről, egyenes tartásáról azonnal ráismert
                        Kata. Flóra volt a sógorával. Már gyakrabban találkozott velük a nyár
                        folyamán, amint igy kettesben kerékpároztak. Néha szóba is álltak, mert
                        Flóra már nem bánt olyan félvállról Katával - talán a sógora kedvéért - és
                        szivélyesen elbeszélgetett vele, ha a kelenvári boltokban vagy egyebütt
                        találkoztak.</p>
                    <p>Bár Kata a világért sem ült volna kerékpárra, mert a lovaglást sokkal
                        nemesebb dolognak tartotta, mégis mindig irigykedve nézett Flóra után. Vagy
                        csak a kisérőjét irigyelte? Mert szeme a leányról hamar a délczeg férfira
                        siklott és gondolta:</p>
                    <p>- Ez a Rátóty egészen megfiatalodott a fővárosban. Az állát ismét borotválja,
                        mint legény korában, a kabátja gallérjáról sohasem hiányzik a virág és ugy
                        öltözködik, mintha örökké leánynézőbe menne!</p>
                    <p>Kata felsóhajtott. Miért? Minő emlékek zavarták, mire gondolt? Pista
                        felkunkorodó selymes bajuszára talán, ami nem olyan tüskés mint a Horthyé?
                        Szegény Horthy! miért is nem csino­sabb kissé!</p>
                    <p>Egy év óta Horthy gyakran megfordult Lepenczében. Barátai gyanúba vették,
                        hogy szeretne egészen is oda költözni, ha ugyanis az özvegy el tudná magát
                        határozni és az »erdő helyett egy fával is beérné« - de a »vármegye esze«
                        nagyokat nevetett, ha ilyesmivel bosszantották. Gyanús jelenség volt
                        azonban, hogy Horthy csak nevetett és nem tudta a czélzásokat szokott
                        szellemességével vissza vágni és gyakrabban kérdezősködött barátainál, úgy
                        egészen véletle­nül, vajjon nem tudják-e, hogy is volt tulajdonképen az az
                        életmentési história Rátóty és Kata között? Ez az életmentési história
                        nyugtalanitotta Horthyt és talán nem ok nélkül?</p>
                    <p>A Kata által terjesztett versio ez volt:</p>
                    <p>Kata szüret táján kint lakott a szőllőjében egyetlen nőcseléddel. Egy este,
                        mikor a szőllőben sétált, férje rája rontott és pisztolylyal fenyegetve őt,
                        nagyobb pénzösszeget akart tőle ki­csikarni. De e válságos perczben
                        megjelent Rátóty, aki vadászatról haza térve, véletlenül arra ment,
                        meghallotta Kata segélykiáltásait és elkergette a férjet.</p>
                    <p>A másik versio szerint Katának találkája volt a szőllőben Rátótyval, akivel
                        szerelmi viszonyt folytatott. A féltékenykedő elcsapott férj, talán
                        zsarolási szándékból, rájok lesett és rajta kapta őket. Hagy lármát csapott,
                        botránynyal fenyegetődzött, revolvert is rántott elő, de Rátóty erélyes
                        fellépésére gyáván kereket oldott.</p>
                    <p>És mialatt Kata Pistát gondolatban Horthyval hasonlitgatta össze, kocsija a
                        Varjassy grófok fogatával keresztezte egymást. A sibaki erdő utai keskenyek
                        és a kocsik csak lassan, elő­vigyázatosan haladhattak el egymás mellett. Az
                        éber Katának ugy tetszett, hogy a vastag Klotild, aki egy félév óta a süket
                        Szentpály Feri bárónak volt a felesége, élénk érdekkel vitat meg valamit a
                        hugával és Kata biztosra vette, hogy az authentikus comtessek a
                        porczellán-comtesseről és sógoráról beszélnek, mert találkozniok kellett
                        nekik is a bicziklistákkal.</p>
                    <p>- Nem is való, hogy Wranek Flóra folyton egyedül bolyong a sógorával - szőtte
                        tovább gondolatait Kata - ugy kell neki, ha ez a két pletyka asszony majd a
                        nyelvére veszi! Egy leány vigyázzon a hirnevére!</p>
                    <p>- Kata! Kata! nem szégyelled magadat - korholta aztán hirtelen önmagát -
                        gyanusitani mered azt a szegény leányt, mert még mindig... Eh! mit! ami
                        elmult, elmult, ne gondoljunk reá többé!</p>
                    <p>S mialatt Kata ekként tépelődve otthona felé közeledett, a képviselő és
                        sógornője a porczellán­gyárba igyekeztek.</p>
                    <p>- Félek, elkéstünk, - szólt Flóra - restelném, ha Emil azalatt megjött
                        volna!</p>
                    <p>- Soha se búsulj - felelte kissé ingerülten Rátóty - még mindig elég jókor
                        érkezünk.</p>
                    <p>- Persze neked mindegy... Emil nem a te vendéged... de tőlem mint
                        házikisasszonytól illetlen lenne elkésni.</p>
                    <p>- Minek is hivtátok meg azt az Emilt? - duzzogott Rátóty - meglásd, el fogja
                        rontani minden mulatságunkat!</p>
                    <p>- De miért rontaná el? - csudálkozott Flóra - Emil nagyon derék, kedves
                        fiú.</p>
                    <p>- Hagyj békét azzal az unalmas filozoferrel; érzeleg, mint egy kis leány és
                        érzékeny, mint valami vén kisasszony!</p>
                    <p>- Hogy mondhatsz ilyent? Igazán megharagitasz. Nem is itélhetsz felőle, alig
                        ösmered!</p>
                    <p>- Eléggé; mikor tavaly karácsonykor nálatok volt, akkor is csak folyton veled
                        szeretett volna vitatkozni unalmas klasszikusok felett és ha más is szólt
                        hozzád, olyan szemeket csinált, mintha ő lenne a világ legszerencsétlenebb
                        embere, sóhajtott, duzzogott és elvonult.</p>
                    <p>- Nagyon természetesen; ti folyton magyarul beszéltetek, ő azt nem
                        érti...</p>
                    <p>- Még csak az hiányozna, hogy az ő kedvéért valamennyien németül beszéljünk,
                        nem elég, ha te feláldozod magadat!</p>
                    <p>- Nekem nem áldozat, Emilt őszintén szeretem...</p>
                    <p>- Vigyázz, még belé szeretsz - vélte Rátóty gúnyosan.</p>
                    <p>- A papa nem bánná - nevetett Flóra.</p>
                    <p>- Mit mondasz? - szólt Rátóty megdöbbenve.</p>
                    <p>- Azt, hogy siessünk... ha igy csevegünk, soha sem érünk haza.</p>
                    <p>Nem is beszéltek többé hazáig. Mikor a kapu elé értek, Rátóty ajánlotta
                        magát.</p>
                    <p>- Hogyan? nem jösz be hozzánk? Nem vacsorálsz nálunk?</p>
                    <p>- Márta vár - felelte Rátóty.</p>
                    <p>- De jer be legalább egy perczre, Emil mindjárt itt lesz...</p>
                    <p>- Nem akarom zavarni első találkozástokat!</p>
                    <p>- Micsoda beszéd ez. Ma rosszkedvü vagy!</p>
                    <p>- Sietek haza. Isten veled!</p>
                    <p>- A viszontlátásra! - mondta Flóra és eltünt a házban.</p>
                    <p>- Azt mondják, hogy mi nők vagyunk irigy természetüek - gondolta menet közben
                        Flóra - pedig a férfiak még sokkal, sokkal irigyebbek!</p>
                    <p>Rátóty nyilsebesen kerekedett haza. Oda haza nagy meglepetésére Hellert
                        találta; ez a váratlan látogatás egészen felviditotta.</p>
                    <p>Márta is nagyon vig volt. Nagy vacsorát főzetett Heller kedvéért és
                        mindenféle kirándulást tervezett arra a nehány hétre, mig Heller a birtokán
                        marad.</p>
                    <p>Márta kissé lusta természetü volt; a kerékpározást is azért űzte ritkán; de
                        ha társaságban mulathatott, mindjárt egészen fel volt villanyozva és semmi
                        fáradságot sem kimélt. Terveit a két férfi lelkesedéssel fogadta; mindhármuk
                        előtt más czél lebegett, de ez legkevésbé sem zavarta köztük az
                        egyetértést.</p>
                    <p> </p>
                </div>
             <div type="chapter">
                    <head>XVII.</head>
                    <p>Wranek papa nagyon örült öcscse látogatásán; nagyon szerette a fivérét és e
                        szeretetet a fiára is átvitte. Wranek mindig sajnálta, hogy nem volt fia,
                        Emilben a családi név fenntartóját látta és igy képzelhető, minő
                        szeretetteljesen bánt vele.</p>
                    <p>Flóra szintén kényeztette unokafivérét, csak Wranekné nézte rossz szemmel a
                        fiatal embert, bár tőle telhetőleg igyekezett palástolni ezt. Ő nem értette
                        sem a férjét, sem a leányát. Minek azt a fiút hiába felbátoritani? Mert csak
                        nem gondol Flóra arra az igénytelen rokonra komo­lyan? Flóra asszonynak
                        mindenki igénytelen volt, akinek nem volt nemesi czimere vagy leg­alább is
                        vagyona.</p>
                    <p>Ő sokáig nagyon búsult, hogy leánya olyan meggondolatlanul elutasitotta
                        Hellert; mióta azonban a nagybirtokos annyira szoros barátságba jött
                        Rátótyékkal, ismét remélni kezdett. Mert Wranekné meg volt győződve, Heller
                        csak Flóra miatt ápolja ezt a barátságot és ha a leánya kissé okosabban
                        viselné magát, még mindig Hellerné lehetne belőle.</p>
                    <p>Csakhogy Flóra nem volt okos. Emil miatt elhanyagolta Hellert. Emil nem
                        kerékpározott és minden fárasztó mulatságot került; az ő kedvéért Flóra is
                        mindig elmaradt az ilyen kirán­du­lásokról és ahelyett a parkban sétált vagy
                        olvasgatott unokafivérével. Márta terveit legtöbb­nyire csak hármasban
                        vitték ki. Ha pedig Wranekék is velük tartottak, Flóra mindig Emilnek adta
                        az előnyt. Ez tűrhetlen állapot volt, de hiába tett Wranekné e miatt
                        Flórának szemrehá­nyást, hiába tett ellenvetéseket a férjének, semmi sem
                        használt; csak a veje adott neki igazat, mert Márta egészen közönyösen vette
                        a dolgot. Minek avatkoznak a Flóra dolgába? - mondta. Ha neki tetszik Emil,
                        legyen boldog vele. A télen Flóra már nagykoru lesz; itt az ideje, hogy
                        férjhez menjen. Igy beszélt Márta és udvaroltatott magának Heller által. De
                        Wranekné e tekintetben vak volt. Ő a fejébe vette egyszer, hogy Heller még
                        mindig Flórába szerelmes és nem tette fel Mártáról, hogy udvarlókon jár az
                        esze.</p>
                    <p>Rátóty napról-napra rosszabb kedvü lett. Néha olyan ingerült feleleteket
                        adott sógornőjének, hogy a leány meglepetve nézett rá.</p>
                    <p>Már három hét óta időzött Emil Wranekéknél. Heller egy reggel levélben
                        búcsúzott el bará­taitól; egy francziaországi tengeri fürdőbe utazott. Márta
                        dühös volt; megbocsájthatatlannak tartotta Heller részéről, hogy az utját
                        nem tudta pár nappal halasztani. Nagyobb társaságban piknikre készültek a
                        sibaki erdőbe; Márta rendezte és sokat bajlódott, mig a társaságot össze
                        hozta. A rétháziak közül is felszólitott pár családot, az alispánné is
                        megigérte, hogy kijön Kelenvárról két fiatal hugával, a környéken állomásozó
                        fess huszártiszteket is meghivták, szóval érdekes mulatság volt kilátásban.
                        De Heller mindig igy tett, sohasem szólt előre és ha eszébe jutott,
                        egyszerre csak eltünt. Furcsa blazirt egy ember - vélte Márta - minden csak
                        külsőleg érinti, semmi sem tud benne igazi érdeket kelteni. Hányszor
                        gondolta pedig Márta, hogy Hellert már egészen meghóditotta és szinte
                        remegve gondolt a következő találkozásra, amikor majd komolyan fog kelleni
                        előle védekeznie. De csudálkozva tapasztalta aztán, hogy Hellerben multkori
                        lelkesedésének már nyoma sincs. A hiu, kaczér asszonyt ez bántotta, de
                        ingerelte egyszersmind; a legyőzhetetlent egészen leigázni: ez adta meg
                        flirtjének a főingert.</p>
                    <p>De a sibaki piknik azért mégis jól sikerült.</p>
                    <p>A svájczi ház melletti tisztáson hosszu asztalokat állitottak fel; ezeken
                        volt felhalmozva a sok étel-ital. A társaság éltesebb tagjai el sem
                        mozdulhattak innen, a fiatalok sétáltak, társasjáté­kokat játszottak,
                        tánczoltak a szabadban. Mikor besötétedett, kerti lámpásokat, fáklyákat
                        gyujtottak, amiknek fel-fellobbanó fénye a fák között egy mulató csoportot,
                        fel s alá sétáló párokat, vagy sürgő-forgó szolgacsoportot helyezett
                        misztikus világitásba. Vidám kaczagás, élénk beszélgetés, lelkes
                        felköszöntők, poharak csengése hallatszott mindenfelől és a földön heverő
                        sok üres palaczk kétségbevonhatlanul bizonyitotta, hogy a társaság
                        jókedvének alaposabb okai is vannak.</p>
                    <p>A tánczszünetekben bús hallgatókat játszott a czigány. Flóra egy nagyobb
                        csoportban leányok és fiatal emberek között ült és nagyokat kaczagott Emil
                        fölött, akit az alispánné hugai magyarul tanitgattak.</p>
                    <p>E perczben arra felé jött Pista és keresve nézett körül. Flóra azonnal
                        észrevette és odaszóli­totta:</p>
                    <p>- Jer közibénk - mondta vigan - ma alig látunk, mindig bujkálsz
                        valamerre.</p>
                    <p>Pista odasietett, de nem ült le a leány mellé, csak megállt előtte. Ideges,
                        rosszkedvü volt.</p>
                    <p>- Nem akarsz járni egyet? - kérdezte sógornőjétől.</p>
                    <p>- Szivesen - felelte Flóra készségesen felállva, ugy is hüvös itt ülni.</p>
                    <p>Pár perczig szótlanul mentek egymás mellett, mindjobban távolodva a zajos
                        körtől. Mikor a zene, a zaj már csak tompitva hallatszott hozzájuk, Flóra
                        megszólalt:</p>
                    <p>- Ma rossz hangulatban vagy, Pista... bánt valami?</p>
                    <p>- Unalmasnak találom ezt az egész mulatságot.</p>
                    <p>- Én jól mulatok - felelte Flóra derülten - miért lenne ez a kedélyes
                        mulatság unalmas?</p>
                    <p>- Ugyan mi mulatságost találsz benne? Márta összecsőditett egy csomó idegent,
                        kora délután óta kénytelen az ember fűvel, fával szeretetreméltónak lenni,
                        enni, inni, érdektelen dolgokat meghallgatni... Mulatság ez? Én részemről
                        jobb szeretem a sibaki erdőt, ha magunk között szép csendesen végig
                        kerékpározunk rajta. Te nem?</p>
                    <p>- Rendesen én is; de kivételesen zajosabban is lehet egyszer-másszor
                        mulatni.</p>
                    <p>- Mióta Emil itt van, minden kedélyesség megszünt - duzzogott Rátóty - tudtam
                        előre, hogy igy lesz. Tudod-e, hogy mióta megérkezett, nem is kerékpároztunk
                        együtt? - kérdezte sóhajjal.</p>
                    <p>- Azt én is sajnálom - felelte Flóra - de lásd, vendégeinkért néha áldozatot
                        is kell hoznunk.</p>
                    <p>- Nem látom át miért? Nem vagy te Emilnek a gouvernantja, hogy folyton őrizd!
                        Otthon is hagyhatod egyszer, majd elmulat a könyveivel... vagy gondolkozzék
                        a lélek halhatatlansá­gáról! Legalább nem untat mást az a száraz fráter!</p>
                    <p>- Mi bajod Emillel? - kérdezte Flóra érzékenyen - miért ez az ellenszenv, mit
                        tett neked az a szegény fiu?</p>
                    <p>- Nekem semmit, de nem szenvedhetem őt. Nem tudom nézni, hogy olyan leány
                        mint te, azzal a halvérü német gyerekkel fecsérelje el az idejét!</p>
                    <p>- Mit mulasztok? - kérdezte Flóra némi gunynyal - talán bizony különbek
                        Emilnél azok a zajos huszártisztek, akiket mára meghivtatok?</p>
                    <p>- Tehát el vagy határozva? - kérdezte Rátóty komoran.</p>
                    <p>- Mire? - szólt Flóra bámulattal.</p>
                    <p>- Nőül mégysz Emilhez?</p>
                    <p>Flóra felnevetett.</p>
                    <p>- Honnan veszed ezt? Mi jogosit fel ilyen feltevésre?</p>
                    <p>- Minden. Az apád sugárzó arcza, Emil odaadó tekintetei, a te elnézésed
                        iránta...</p>
                    <p>- Biztositlak, hogy még semmi sincs elhatározva - mondta Flóra komolyan - de
                        rosszul esik, hogy te annyira nem akarod Emil jó tulajdonait elösmerni. Ő
                        többet ér, mint gondolnád. Nem brilliáns, de lelki tulajdonai becsesek, a
                        szive a helyén van, becsületes; nem képes maga iránt hevesebb szenvedélyt
                        ébreszteni... de őszinte ragaszkodást, becsülést igen.</p>
                    <p>- Én azt hittem - kezdte Rátóty elfojtott hangon - te egykoron mást kivántál
                        a férfitől, kinek kezedet nyujtani fogod?</p>
                    <p>- Lehet - felelte Flóra a szomoruság némi árnyalatával - melyik fiatal
                        leánynak nincsenek ábrándjai tizenhatéves korában? Valamennyi hisz a
                        boldogságban, a szerelemben. Minde­gyik­nek van egy eszménye, amit elérni
                        óhajt és fiatalságának vérmes reményeivel hajszol. De az idő, a
                        tapasztalatok megtépázzák ezeket a reményeket, az eszmény mindig távolabb,
                        távolabb vonul tőlünk, már-már csak halványan, elmosódottan él szivünkben és
                        az élet bölcsen azt sugja: ne kergesd... elérni ugy sem fogod soha...</p>
                    <p>- Ki tudja? - kiáltott öntudatlanul Pista.</p>
                    <p>- Én! - felelte hirtelen Flóra. - Talán nekem is voltak álmaim, ábrándjaim
                        egykoron! Régen volt. Huszonnégy éves leszek a télen; tudod-e? - kérdezte
                        bájos mosolylyal. - Már majdnem vén leány vagyok. A szüleim férjhez akarnak
                        adni, Emil szeret... én nem gyülölöm, miért ne lennék inkább az ő felesége,
                        mint másé?</p>
                    <p>- Csak ezt ne Flóra! csak ezt ne! - kiáltotta Rátóty majdnem vadul - ezt nem
                        tudnám elviselni, ezt nem!</p>
                    <p>Flóra megilletődve nézett rá és hidegen kérdezte:</p>
                    <p>- Miért?</p>
                    <p>Rátóty összeszedte magát és alázatosan felelte:</p>
                    <p>- Bocsáss meg kis sógornő a hevességemért, de lásd, én nem szenvedhetem
                        Emilt, téged pedig olyan magas polczra helyezlek, hogy senkit sem találnék
                        elég méltónak te hozzád. Azt óhajtanám, hogy boldog, nagyon boldog légy és
                        az a meggyőződésem, hogy Emil nem hozzád való. Hamar kiábrándulnál. Neked
                        egy férfi kell, aki valóban <hi rend="italic">férfi</hi>: ne csak szánd, de
                        szeresd is, ne részvéttel tekints le reája, de szeretettel, remegő szivvel
                        pillants fel hozzája, ne csak urald, de szivedben rabszolgája légy: <hi
                            rend="italic">ez a szerelem,</hi> ez az <hi rend="italic">igazi
                            szenvedély</hi>, ami az olyan nőhöz illik, mint te vagy. Heves szerelmet
                        tudsz másban kelteni, miért ne oszszad azt?</p>
                    <p>- Miért szólsz igy hozzám? - suttogá a leány Rátóty szavaitól megremegve -
                        miért varázsolsz elém megvalósulhatlan boldogságot? Az én szivem meghalt.
                        Meghalt! érted-e? Szeretni többé nem fogok soha!</p>
                    <p>- Szerettél valaha? - kérdezte Pista halkan.</p>
                    <p>- Talán - felelte Flóra - de az régen volt, leküzdtem, elfeledtem. Rosszul
                        tetted, hogy felboly­gattad bennem a multat, az visszahozhatatlan és a
                        jelenemet elrontottad vele. Emilnek sem használtál.</p>
                    <p>- Igazán? - kérdezte Pista örömmel - <hi rend="italic">ezt akartam.</hi> Meg
                        akarlak menteni e házasságtól, ami nem neked való. Fiatal vagy, szép vagy,
                        találhatsz külömb férjet. A telet velünk töltöd a fő­városban, alkalmad elég
                        lesz. Igérd meg nekem, hogy nem kötöd le magadat Emilnek!</p>
                    <p>- Most már ha akarnám, se tudnám tenni - mondta Flóra önmagára boszusan.</p>
                    <p>Sógora szavai felkavarták benne érzéseit, felébresztették benne a régi vágyat
                        a nagy, magasz­tos, véghetetlen szerelem iránt és most majdnem szánalommal
                        gondolt arra a tökéletlen satnya érzésre, amit benne Emil keltett.</p>
                    <p>A czigányok ezalatt keringőbe kezdtek, a párok forogni kezdtek a
                        tánczhelyen.</p>
                    <p>Rátóty hirtelen átfogta Flóra derekát.</p>
                    <p>- Jer, tánczoljunk - mondta magához ölelve a leányt, - ma még ugy sem
                        tánczoltunk együtt - és tovább lejtett vele a párok felé. Egy perczig kedve
                        lett volna a sötét fák alá tánczolni vele. Őrült vágy ébredt benne
                        szerelmesen a szivére szoritani azt a leányt, aki pár hó óta minden
                        gondolatját betöltötte. Szerette volna kicsi szájára tapasztani lángoló
                        ajkát és egy forró csókban vallani meg neki esztelen szerelmét. Oda kiáltani
                        neki őrülten, szenvedélyesen:</p>
                    <p>- Nem látod-e, hogy szeretlek, nem veszed észre miért nem akarlak Emilnek
                        adni?</p>
                    <p>De nem merte. Flóra olyan benyomást tett rá, mint a kápolna Madonnája, akit
                        csak leborulva lehet imádni, de bünös szerelemmel meg nem szabad sérteni.
                        Egy meggondolatlan szóval, tettel, nem játszaná el örökre rokonszenvét?</p>
                    <p>Azért nem ment vele a fák közé, csak szorosan ölelte őt magához. A tánczolók
                        között lejtettek korekten, ritmikusan. Ismét bámulták egyöntetü szép
                        tánczukat, mint akkor négy év előtt, mikor a tánczestélyen Flóra olyan
                        odaadóan simult tánczosához és annak Mártán járt az esze. Ez az est most
                        Rátótynak is eszébe jutott. Hiszen azt a nyári bált itt tartották meg a
                        svájczi ház nagytermében! Oh! minő esztelen volt ő akkor, hogy Mártát és nem
                            <hi rend="italic">ezt </hi>a leányt választotta!</p>
                    <p>Az egész este nem szólt többé Flórához, feléje sem nézett. Leült a tisztekkel
                        borozni és eről­tetett jókedvvel hajtott fel egy pohár bort a másik
                        után.</p>
                    <p> </p>
                </div>
             <div type="chapter">
                    <head>XIX.</head>
                    <p>Másnap s harmadnap is különböző ürügyek alatt távol tartotta magát apósa
                        házától. Valami lázfélét érzett, ha csak Flórára gondolt. Mióta a sibaki
                        erdőben beszélt vele, kevésbé gyötörte őt a féltékenység Emil miatt, de
                        ezáltal mintha közelebb férkőzött volna a leány szivéhez. Nyugtalanabb volt,
                        mint valaha. Most már nem ámithatta önmagát, be kellett ösmernie, hogy
                        szereti Flórát.</p>
                    <p>Miként keletkezett ez a szerelem? Maga sem tudta. Lassan, öntudatlanul nőtt
                        nagygyá szivében, ama naptól fogva, hogy a jégpályán Flórával először
                        megértették egymást. Vagy talán mindig is szerette és csak valami balvégzet
                        terelte figyelmét egykoron Mártára?! Hiszen kétségtelen, hogy eleintén Flóra
                        tetszett neki jobban. Miért volt akkor az a leány olyan hideg, visszatartó
                        vele szemben? És miért lett kedves, bizalmas, nyájas irányában, mikor ő már
                        nem volt szabad?!... Ha szabad lenne?!... De nem volt az. Le kellett
                        küzdenie szerelmét, vágyát a szépséges leány után, aki délibábként,
                        elérhetetlenül izgatta szivét, agyát. Ugy tetszett neki, most szeret
                        életében először; mert eddig a szerelem csak az érzékeire hatott, a szivét
                        érintet­lenül hagyta. Nem volt tépelődő, sem ábrándos természetü, külső
                        előnyeinél fogva könnyen játszhatta a hóditót és nevethette a kislelkü
                        félénk szerelmeseket; a szép asszonyok nem voltak kegyetlenek iránta és az
                        első leányt, aki igazán megtetszett neki, feleségül vette, ily módon vágyait
                        mindig kielégitette, mielőtt azok gyötörték volna.</p>
                    <p>Most megforditva állt. Reménytelenül szeretett és mégis csüngött kinzó
                        szerelmén; a legyőz­hetlen akadályok nem riasztották vissza, csak magasabb
                        polczra állitották szerelme tárgyát. Tudta, hogy czélt érni sohasem fog, sőt
                        félve kell őriznie titkát, mert ha Flóra azt megsejti, lerombolhatlan
                        válaszfalat emel kettejök között és még sem volt elég lelkiereje a
                        lemondás­hoz.</p>
                    <p>Mi lesz e szerelem vége? arra nem gondolt, de e pár nap alatt annyira
                        fokozódott szenvedélye, hogy érezte: tennie kell valamit, hogy önuralmát
                        visszanyerje. Erdélyi képviselő társának egy levele ilyen körülmények között
                        nagyon kapóra jött, bár nyugtalanitó hireket tartalmazott. A
                        »petroleum-források« ügye bonyolódott. Mr. William Ross nem vált be annak az
                        ügyes szak­embernek, akinek hiresztelték. Az uj felfedezés még mindig csak a
                        kezdet nehézségeivel küzdött és nem gyümölcsözött eléggé. Az amerikai a
                        hiányos felszerelésre vezette ezt vissza, nem voltak kellő és elegendő
                        gépeik, nagyobb összegeket kellett volna a vállalatba fektetni, hogy
                        tisztességes sikert érjenek el. Ezért hivta az erdélyi honatya Rátótyt
                        sürgősen magához. Rátóty nem is gondolkozott sokáig, rögtön elutazott. Ebbe
                        a vállalatba fektette volt főremé­nyét, ez volt az aranybánya, ami őt
                        vagyonhoz, függetlenséghez fogja segiteni, természetes tehát, nagy érdekkel
                        foglalkozott ez ügygyel és mialatt vonata Budapest felé robogott és ő
                        kitekintett a vasuti kocsi ablakán, a szemei előtt elrohanó tájak, az érett
                        buzaföldek, a nap­sugaras mezők, a szaladó telegráf-oszlopok helyett Mr.
                        William Ross veres pofaszakállas, szeplős arczát látta, amint megtörhetlen
                        flegmával bizonyitgatja, mit kellene tenniök a helyzet javitása érdekében.
                        És Rátóty gondolatban egész beszédeket folytatott az amerikai igazgató­val,
                        vajjon igy, vagy ugy kell-e cselekedniök?! De mindennek daczára koronként
                        egészen váratlanul eszébe jutott Flóra. Vajjon mit szólt, hogy sógora igy
                        búcsúzatlanul távozott? Gondol-e rá néha-néha?! És Rátóty sokért nem adta
                        volna, ha egy perczre Flóra szivébe láthatott volna. Csakugyan olyan
                        érzéketlen-e az a leány, mint ahogy mutatja magát? Be­vallotta neki ugyan,
                        hogy egy izben ő is szeretett. Kit? Mikor?</p>
                    <p>Tizenhatéves korát emlegette; ez időben Rátóty még nem ösmerte Wranekékat.
                        Flóra most hideg, meggondolt; biztosan, öntudatosan megy előre az élet
                        utján, de vajjon nem zavarodna-e meg, ha felfedezné sógora szerelmét? Nem
                        hasonlitható-e az alvajárókhoz, akik biztos léptekkel haladnak széditő
                        magasságban, mert nem gyanitják a veszélyt; de ha felébresztik őket,
                        hanyatt-homlok zuhannak a mélységbe?</p>
                    <p>Ilyen gondolatok zavarták közbe-közbe Rátóty lelkét; végzetes szerelme
                        meg-megmozdult szivében és kinozta mint a tövis, amit nem birunk testünkből
                        eltávolitani.</p>
                    <p>- És ha akkor... a sibaki erdőben - töprengett tovább - bevallottam volna
                        neki szerelmemet? Ha felébresztem az alvajárót, vajjon nem hullott volna-e
                        első meglepetésében karjaimba az a büszke leány? Nem közönyös irántam,
                        rokonszenvének számtalan jelét adta... óh! ha ezt a rokon­szenvet szerelemmé
                        változtathatnám! Ha csak egyszer... egyszer tarthatnám őt karjaim­ban!</p>
                    <p>- Alávaló gazember - sugta lelkiismerete - mit akarsz azzal a leánynyal?</p>
                    <p>És Rátóty önmegvetéssel, minden gondolatát Mr. William Rossra és a
                        petroleum-forrásokra irányitotta.</p>
                    <p>Délután négy órakor érkezett meg Budapestre és csak az esti gyorsvonattal
                        utazhatott tovább Erdélybe. Podgyászát a vasutnál hagyta és villamoson
                        indult be a városba.</p>
                    <p>Juliusi meleg, fülledt tikkadt levegő, telve miasmákkal, füsttel, párával
                        feküdte meg az utczá­kat. Az asphalt gőzölgött, a házak falai égető meleget
                        sugároztak ki; a járókelők lihegve, izzadt homlokukat törülgetve,
                        legyezőkkel felfegyverkezve lomhán mozogtak, kikerülve a hatalmas
                        vizsugarakat, amiket kékzubbonyos férfiak, szivárványszerü nagy ivekben
                        löveltek a vizvezeték gyantacsöveiből az izzó kövezetre.</p>
                    <p>A Kerepesi-uton plebeikus, nyári közönség tolongott. Rátóty leszállt a
                        Nemzeti szinháznál és éppen azon tanakodott, mitévő legyen, mikor a
                        megállóhely várakozói között egy magas karcsu nőalakot pillantott meg. A
                        leány egyszerü fehér pikéruhát és olyan kis matrózkalapot viselt, ami pár
                        forintba került csak és nyáron egyformán viseli uri asszony, varróleány; de
                        ennek a hatalmas chignonu szőke leánynak a fején olyan provokálólag állt az
                        a kalap, hogy mindenki megnézte azt a feltünő szépséget, aki viselte. A
                        fiatal nőnek nem öltözékében, de lényében rejlett az a bizonyos valami, ami
                        megkülönböztette őt a rendes viszonyok között élő polgárnőktől.</p>
                    <p>Rátóty szive nagyot dobbant:</p>
                    <p>- Flóra! - dadogta öntudatlanul.</p>
                    <p>Virág Lidi volt.</p>
                    <p>A képviselő örömmel sietett feléje. A leány is azonnal fölismerte. A télen
                        vigan mulattak együtt egy alkalommal, mikor Heller rendezett egy érdekes kis
                        szupét a Royal-szálló egyik szeparéjában.</p>
                    <p>- Hová, hová ebben a melegben? - kérdezte Rátóty kezet szoritva a leánynyal,
                        aki kaczéran rámosolygott, harminczkét hófehér fogát ragyogtatva.</p>
                    <p>- Budára - felelte a leány.</p>
                    <p>- Elkisérem - mondta hirtelen elhatározással a képviselő, aztán mintha
                        egyszerre más jutott volna eszébe, kérdezte:</p>
                    <p>- Sürgős az utja?</p>
                    <p>- A legkevésbbé sem - válaszolt készségesen Virág Lidi - van valami jobb
                        terve?</p>
                    <p>- Jöjjön velem a hegyek közé. Az esti vonattal tovább utazom és nem tudom
                        hogyan üssem agyon a délutánomat.</p>
                    <p>- Nagyszerü - kiáltott Lidi - már olyan régen nem voltam a hegyek között -
                        elmegyünk a Disznófőhöz, a Normafához, akarja?</p>
                    <p>- Ahová magának tetszik - felelte Rátóty, akit ez a találkozás egészen
                        felvillanyozott.</p>
                    <p>Oda intett egy fiakkerest, és óvatosságból, vagy talán a nap heve miatt,
                        felhuzatta a kocsi ernyőjét és felszállt a leánynyal.</p>
                    <p>Vigan töltötték a délutánt. Rátótyt sajátszerü mámorba ringatta a bizalmas
                        együttlét ezzel a szép leánynyal, aki annyira hasonlit az általa szeretett
                        nőhöz. Elragadtatva szemlélte karcsu alakját, aranyos szőke haját, lenge
                        mozdulatait és sokszor azt képzelte Flóra az, aki mellette sétál az árnyas
                        fák alatt, a néptelen utakon. Felsóhajtott. Epedő pillantásokat vetett
                        Lidire, szerelmesen ragadta meg a kezét és öntudatlanul Flórának
                        szólitotta.</p>
                    <p>- Lidinek hivnak - jegyezte meg a leány, a képviselő gyengéd kézszoritását
                        viszonozva.</p>
                    <p>- Vagy ugy - felelte Pista, de azért rövid idő mulva ismét Flórának
                        szólitotta. Ekkor már kinevette a bohókás Lidi nagy szórakozottságáért a
                        szerelmes képviselőt.</p>
                    <p>Régen fütyölt már Rátóty vonata és robogott Erdély felé, mikor a képviselő
                        még mindig a hegyek között a »Fáczánnál« vacsorálgatott Virág Lidivel. A
                        bortól felhevült Rátóty már nem Flórára gondolt, csak Lidit látta; a leány
                        csillogó szeme, kigyult arcza, biztató mosolya, mindent feledtető mámorral
                        kecsegtették. És már tizenegyre járt az idő, mikor Pista a szép balletleányt
                        lakására kisérte. De azért másnap reggel mégis csak elutazott Erdélybe.</p>
                    <p> </p>
                </div>
             <div type="chapter">
                    <head>XX.</head>
                    <p>Nehány nap mulva jókedvüen tért vissza onnan. Ismét bebizonyult, hogy erdélyi
                        képviselő­társa nem ért az ügyekhez, félénk természet, aki az árnyékától is
                        megijed és nem gyakorlati ember. A petroleum ügyei nem mentek ugyan amint
                        kellett volna, de aggódásra sem adtak okot. Mr. William Ross nagyon
                        észszerüen és nyugodtan megmagyarázta Rátótynak a hiányokat és a képviselő,
                        miután körüljárta a telepet és behatóan megvizsgált mindent, osz­totta az
                        amerikai véleményét, hogy sürgősen össze kell hivni bizottsági gyülésre a
                        tagokat és meg kell szavazni a szükséges gépek beszerzését. Mert mit ér a
                        petroleumforrások bő anyaga, ha azt kellőleg kizsákmányolni nem lehet? A
                        kettőzött munkaerő gépek hiányában nem vezethet czélhoz, ellenben ha kitünő
                        angol gépekkel naponként háromszor annyi nyers anya­got birnának
                        kiszivattyuzni, mint eddig, a haszon is annyival emelkedne.</p>
                    <p>Rátóty ezt belátta és megigérte Mr. William Rossnak, hogy a bizottsági
                        gyülésen erősen támogatni fogja inditványát.</p>
                    <p>A legbajosabb a dologban az volt, hogy a nyári idény a bizottsági tagokat a
                        szélrózsa minden irányában szétröppentette. Rátóty magára vállalta, hogy
                        Budapesten kinyomozza hollétüket és a gyülést egybehivja.</p>
                    <p>Ily módon huzamosabb időre a fővároshoz volt kötve, de ennek csak örült.
                        Hiszen néhány nap előtt még keresve-kereste az alkalmat, ami őt Flórától
                        eltávolitaná. Mert akkor, midőn hatalmasan felébredt szenvedélyének
                        öntudatára jött, belátta, hogy csakis a távollét adhatja vissza lelki
                        egyensulyát. A nyár alatt elhatalmasodott benne egy érzés, amit elejétől
                        fogva el kellett volna fojtania. De nem tette. Édes méregként szivta magába
                        ezt a szerelmet, ami veszedelmes lejtőre csábitotta őt, de még idejében
                        észre tért. A véletlen folytán Lidiben meg­találta az ellenmérget és ő
                        örömmel nyult utána. Mert Rátóty sem nem tudott, sem nem akart
                        szenvedni.</p>
                    <p>Lidi veszélyes és kissé költséges ellenméreg volt, de Pista ezzel nem
                        gondolt; a beteg sem törődik azzal, hogy az opium esetleg megronthatja
                        szervezetét, a fő, hogy a fájdalmat eltom­pitsa. Rátóty financziális
                        helyzetében az utóbbi két év alatt folytonos dagály és apály uralkodott,
                        ehez már hozzá szokott. Jövendő nyereségei elkápráztatták, merész
                        spekulácziói eddig jól ütöttek ki és felbátoritották. Könnyen aláirt
                        váltókat, mert eddig nehézségek nélkül rendezhette ügyeit és a háttérben
                        tudta az apósát is, akihez bár nem örömest és csak a végső esetben fordult
                        volna, mégis maga mögött tudott, mint valami hatalmas Wertheim szekrényt,
                        amit szükség esetén igénybe lehet venni.</p>
                    <p>Mártát még Erdélyből értesitette, hogy bizonytalan ideig, talán huzamosabban
                        lesz kénytelen ügyei miatt Budapesten tartózkodni. Rétházán és a
                        porczellángyárban sajnálkozva értesültek a szegény Pista balsorsáról, akinek
                        ebben a hőségben, a poros, meleg fővárosban kell bajlódnia.</p>
                    <p>Flóra, aki a sibaki piknik után kissé tartózkodóbb lett unokafivérével
                        szemben, ismét elhagyta magát ragadtatni jó szive által és a régi
                        szivélyességgel bánt Emillel. Nem volt lelkiereje annak a szegény fiunak
                        minden reményét elvenni, s aztán már némileg hozzá is szokott őt, mint
                        jövendőbeli férjét tekinteni. A nyár folytán sokszor, ha valami
                        megmagyarázhatatlan, nyugtalanitó érzés szállta meg és azt sugta neki: »Ez a
                        zavartalan derü, amivel a jelent élve­zed, nem tarthat örökké, mi lesz
                        később, ha ifjuságod elmulik, ha egyedül maradsz?« meg­jelent előtte Emil
                        képe és a hű fiu önzetlen szerelme, a jövő, csendes boldogságával biztatta.
                        Révpart volt neki szerelme, ahová nyugtalanitó érzései közben menekült.
                        Szerelmet nem érzett iránta, de elég barátságot és rokonszenvet, amire jövő
                        boldogságát felépithetni vélte.</p>
                    <p>Ebben a hitében ingatta meg őt sógora a sibaki erdőben, mikor felébresztette
                        benne a régen eltemetve vélt vágyat a nagy, romantikus szerelem után, az
                        ábrándkép a nyugodt jövőről Emil mellett, elhomályosodott lelkében. Azegykor
                        átszenvedett, leküzdött szerelem visszfénye eloszlatta a csendes jövőről
                        alkotott ködképet és ő elijedve, tájékozatlanul maradt vissza a sötétben.
                        Megnevezhetlen vágy támadt benne <hi rend="italic">nagyobb</hi> boldogság
                        után, mint amit Emil nyujthat neki, de szűzies lelkéhez nem fért bünös
                        gondolat. Ő erősen hitte, hogy egykori szerelmét leküzdte és Pista iránt nem
                        érez többé semmi mást, mint igaz testvéries ragasz­kodást. Drága volt ő
                        szivének most is, de rajongó szerelme lassan átváltozott nemes, tiszta
                        érzéssé és ő csakugyan alvajáró volt, aki felmerészkedett az érzelem-világ
                        széditő csúcsai közé, anélkül, hogy a fenyegető veszélytől tartott
                        volna.</p>
                    <p>Halvány sejtelem talán vonult át lelkén a misztikusan megvilágitott sibaki
                        erdőben, mikor Rátóty szerelemről beszélt neki és karjaiba kapva őt, ugy
                        tánczolt vele, mint csak azzal szok­tunk, akit szeretünk; de ez a sejtés
                        csak valami kényelmetlen, nyomasztó érzésben nyilvánult, aminek kinzó okát
                        nem tudta magának megmagyarázni. Nehány nap alatt azonban ez a
                        lidércznyomáshoz hasonló érzés, mely szivét szorongatta, megszünt és erős
                        igyekezetének, amivel Emil előnyeit túlozta, sikerült a jó fiu iránti
                        érzelmeit a régi hőfokig emelni.</p>
                    <p>Augusztus vége felé a fiatal Wranek végre kénytelen volt haza utazni. Az
                        egész család kiki­sérte őt az indóházhoz. A vonat már jelezve volt és a
                        végtelenbe nyúló sinpáron már feltünt a lokomotiv két tüzes szeme, mikor
                        Emil elfojtott hangon, halkan sugta Flórának:</p>
                    <p>- Ne felejts el egészen... gondolj reám néha... szeretlek...</p>
                    <p>A hangja remegett, talán sohasem is merte volna vallomását megtenni, ha a
                        válás komoly percze fel nem bátoritja.</p>
                    <p>Flóra nem felelt, csak megszoritotta a feléje nyujtott kezet, bensőn, melegen
                        és tekintete, bátoritó mosolya mondták:</p>
                    <p>- Remélj!</p>
                    <p>Nehány nap mulva Wranek egyedül sétálgatva leányával, minden bevezetés nélkül
                        igy szólott:</p>
                    <p>- Szegény Emil! nehezen ment el tőlünk... azt hiszem ebben neked is van
                        részed!</p>
                    <p>- Lehet - felelte Flóra egykedvüen.</p>
                    <p>- Nem is sajnálod azt a szegény fiut - mondta kissé ingerülten a gyáros - azt
                        hihetné az ember, hogy csakugyan kaczér vagy...</p>
                    <p>Flóra megilletődve nézett apjára és rövid szünet után kérdezte:</p>
                    <p>- Szeretnéd, ha nőül mennék hozzá?</p>
                    <p>Wraneket meglepte ez a nyilt kérdés.</p>
                    <p>- Én... én - hebegte - nekem nincs kifogásom ellene. Emilt szeretem, mintha
                        saját fiam lenne, de a fő, hogy te szeresd.</p>
                    <p>- Becsülöm őt - válaszolta Flóra komolyan.</p>
                    <p>- Ez nem elég - intette őt Wranek - vizsgáld meg szivedet, mielőtt
                        határoznál.</p>
                    <p>- Van időm rá - szólt Flóra könnyedén - sok viz lefolyik még a Dunán, amig
                        Emil megkér­het...</p>
                    <p>- Ameddig álláshoz jut, addig eljegyezhet.</p>
                    <p>- Azt nem akarom - ellenveté Flóra hevesen - gyülölöm a hosszas mátkaságot.
                        Minek előre le­kötni magát! Ha addig, mig kinevezik tanárrá, nem változtunk
                        meg, sem ő, sem én, ám legyen: a felesége leszek. De addig, ne szólj az
                        egészről senkinek; mama ugy sem óhajtja.</p>
                    <p>- Tudom, de azért nem fogja ellenezni, ha a te boldogságodat látja
                        biztositva. - És szeretettel ismételte kétszer-háromszor: - A fő, hogy te
                        légy boldog, Flórám! Te légy boldog!</p>
                    <p>Flóra vállat vont. Érezte, hogy Emillel legfeljebb elégedett lehet.</p>
                    <p> </p>
                    <p>- Vége az első kötetnek. -</p>
                    <p> </p>
                </div>
            </div>
         <div type="group">
                <head>MÁSODIK KÖTET</head>
                <p> </p>
             <div type="chapter">
                    <head>XXI.</head>
                    <p>Flóra megigérte szüleinek, hogy csak a karácsonyi ünnepek után megy fel
                        Rátótyékhoz; de alig várta már ezt az időt. Először életében találta az őszt
                        hosszunak, unalmasnak a porczellán­gyárban. Maga is csodálkozott ezen. Semmi
                        sem mulattatta. Könyvei nem érdekelték, festeni nem szeretett többé,
                        kimondhatlan ürt érzett, amit zajos szórakozásokkal szeretett volna
                        betölteni. De ez hiányzott a porczellángyárban és környékén.</p>
                    <p>A beállt őszi esőzések folytán sokszor napokig sem mozdulhatott ki a házból
                        és ilyenkor igazi honvágyat érzett a főváros után. Ha az idő szép volt,
                        kocsikázott, kerékpározott vagy látogatásokat tett anyjával a környéken, de
                        az idő mégis ólomlábon haladt. Emilnek ritkán és megfontolt leveleket irt;
                        nem akarta szenvedélyét fokozni; Mártával azonban nagyon gyakran leveleztek.
                        Rátotyné is várva-várta Flórát, mert mint leveleiben panaszosan emlegette, a
                        férje sehová sem akarja vinni, egyedül pedig nem mehet. Márta gyakrabban
                        tett élesebb megjegyzéseket, keserü kifakadásokat a férje ellen. Ez bántotta
                        Flórát és szinte csodálkozva, majdnem boszusan tapasztalta, hogy ő ilyenkor
                        mindig sógorának pártjára áll. De hiszen olyan jól ismerte a hugát! Tudta,
                        milyen elkényeztetett, önző kis portéka. Szegény Pista! neki dolgozni,
                        fáradni kell a családjáért, nem hanyagolhatja el az ügyeit Márta
                        szórakozásai miatt!</p>
                    <p>Mióta Rátóty julius végén bucsuzatlanul, hirtelen eltávozott, csak rövid
                        időre tért vissza Rétházára és a porczellángyárban kevés időt töltött. Akkor
                        is csendes, hallgatag volt, a dolgain járt az esze. Nem kerékpározott többé
                        Flórával és a régi bizalmas beszélgetések meg­szüntek, de azért szivélyes
                        viszony állt fenn közöttük. Flórának semmi gyanus sem tünt fel viseletében.
                        Azért, mikor január első napjaiban végre Wranekné felvitte a leányát
                        Rátótyék­hoz, Flóra a régi szivélyességgel közeledett Pistához. Szinte
                        megható volt, mennyire mutatta örömét, hogy a fővárosban lehet. Mint a
                        gyerekek tánczolták körül Mártával a szobát és örültek, hogy ismét együtt
                        lehetnek.</p>
                    <p>Wranekné, mielőtt hazautazott, bölcs tanácsokat adott a leányainak. Örömest
                        maradt volna ő is közöttük, de öreg férjét nem hagyhatta egyedül. Mivel
                        azonban a kis Pista nagyon rossz szinben volt és az orvos is levegőváltozást
                        ajánlott, Wranekné elvitte magával a kis fiut.</p>
                    <p>A két fiatal nő most egészen szabadon, kénye-kedve szerint mulathatott. Márta
                        eleintén minden vendégét azzal mulattatta, minő nehezen nélkülözi a
                        gyermekét, de azért vigabb volt mint valaha és a Rátóty-házban zajos élet
                        folyt. A képviselő is jobban be tudta már osztani az idejét és ráért a
                        feleségét és sógornőjét elkisérgetni.</p>
                    <p>- Lásd - mondta egy alkalommal Márta bizalmasan Flórának - milyenek a férjek!
                        Miattam semmit sem tett volna meg, a legkisebb áldozatot sem, de előtted
                        restel udvariatlannak lenni. Oh! hidd el Flóra, ostoba az a leány, amelyik
                        férjhez megy! Vagy mégis... nem... vén leány nem szeretnék lenni, de legjobb
                        lenne özvegynek születni!</p>
                    <p>- Hallgass! - kiáltotta Flóra ijedten - ne beszélj ilyen ostobaságokat, mert
                        megbüntet az Isten! Miért panaszkodol? Pista nem rossz hozzád, fárad,
                        dolgozik érted!</p>
                    <p>- Hagyd el - felelte Márta vállat vonva - <hi rend="italic">már nem szeretjük
                            többé egymást.</hi>
                    </p>
                    <p>Flóra megdöbbenve nézett hugára.</p>
                    <p>Márta folytatá:</p>
                    <p>- Pista önző, fukar...</p>
                    <p>- Pista fukar?!</p>
                    <p>- Nem az, ha gavalléroskodni kell, de velem szemben fösvénykedik. Ha uj ruhát
                        csináltatok, mindig morog; ha pénzt kérek, haragszik: szóval,
                        kellemetlenkedik, mint a férjek egyáltalán... de hagyjuk ezt. Vannak dolgok,
                        amikről egy leánynak nem lehet fogalma.</p>
                    <p>- Csalódol Márta - ellenveté élénken Flóra - ha nem is vagyok férjnél, tudom,
                        hogy a házaséletben is, mint minden helyzetben, türelemre és kölcsönös
                        elnézésre van szükségünk. Lehet, hogy Pista is hibás, de vajjon nem
                        vétettél-e te is ellene? Hidegen, egykedvüen azt tudod mondani: <hi
                            rend="italic">nem szeretjük többé egymást. </hi>Tudod-e, hogy ez
                        rettenetes valami! Miért hült ki köztetek a szerelem? Mi az oka ennek? Én
                        azt hiszem csak félreértés. Te nem törődöl a férjeddel és ő büszkén magába
                        vonul. Próbálj szeretettel közeledni feléje, érdeklődjél ügyei iránt, tedd
                        magadat nélkülözhetetlenné, szitsd fel szerelmetek hamvadó lángját...</p>
                    <p>Márta felnevetett.</p>
                    <p>- Minek? - kérdezte könnyelmüen - erre semmi szükség. Mi azért nem élünk
                        rosszul. Kiki a maga utján...</p>
                    <p>- Márta - szólt ijedten Flóra - ez az út mindkettőtöket a lejtőre vezethet.
                        Térj magadhoz... még nem késő.</p>
                    <p>- Minő tragikusan veszesz te mindent - mondta Márta tréfálva, - az ember azt
                        hihetné, már meginditottuk Pistával a válópört. Eh! ne tulajdonits annyi
                        fontosságot szavaimnak. Nem tudod, hogy én néha össze-vissza beszélek
                        mindent? Konstatáltam, hogy Pista nem éppen példányképe a férjeknek, de
                        azért nem gyülölöm őt! Hidd el Flóra, nincs az a házaspár, amely tökéletesen
                        boldog lenne!</p>
                    <p>Flóra nem felelt, de ellenkező véleményben volt testvérével.</p>
                    <p>Szomoruan tapasztalta, minő könnyelmü természete van Mártának. Kedves,
                        szeretetreméltó asszony, de nincs benne semmi komolyság. Hogyan legyen hozzá
                        bizalommal a férje, mikor ez a gyerekasszony csak a szórakozásra gondol!
                        Szánta Pistát. És mikor aztán izgatottan vagy szórakozottan, csendesen,
                        összeránczolt szemöldökkel egy sarokba huzódva látta a sógorát, a ki sokszor
                        gondtelten, idegesen nézett maga elé, Flóra megindulva gondolta:</p>
                    <p>- Szegény ember! Gondja van és nincs kivel azt megosztania! A feleségének
                        bolondságokon jár az esze és a férj szenved!</p>
                    <p>Minő örömest mondta volna neki: »Közöld velem, ha bánt valami; az apám is igy
                        szokta. Sokszor megbeszélte velem fontos ügyeit és utána jó eszméi támadtak.
                        Tekints barátnődnek. Márta nem erre való, de itt vagyok én, légy bizalommal
                        hozzám!« De nem merte. Valami megnevezhetetlen érzés visszatartotta; félt a
                        házasok közé tolakodni. Csak nyájasabb, elő­zékenyebb lett Pista iránt és
                        Mártát csittitotta, ha az követelően lépett fel. Pista pedig néha egész
                        váratlanul felugrott, furcsa pillantást vetett Flórára, kapta kalapját és
                        elrohant... Lidihez.</p>
                    <p>- Ismét megbolondult, - vélte Márta.</p>
                    <p>- Bizonyára valami dolga akadt - nyugtatta őt Flóra.</p>
                    <p>De az ilyen jelenetek csak elvétve fordultak elő és azért nem rontották el a
                        jó kedvet a Rátóty házban.</p>
                    <p>Vendégek jöttek, mentek. Szép asszonyok, jó barátnők, elegáns férfiak, a
                        társaság minden osztályából. Gelléri volt a porczellán-comtessek egyik
                        leghivebb gavallérja. Egyformán udvarolt mindkettőjöknek és árnyékként
                        követte őket mindenfelé. Heller a szokott módon folytatta látogatásait,
                        csakhogy e télen kevésbbé visszatartó volt Flórával szemben. Gyak­rab­ban
                        melléje ült és beszélgetett vele és már nem kiváltságosan Rátótynénak
                        nyujtotta a karját. E miatt több izben bosszankodott Márta, de a férje
                        is.</p>
                    <p>- Mit akar ez a fiú? - kérdezte a képviselő egy alkalommal sógornőjétől,
                        mikor Heller huza­mosabb ideig korcsolyázott Flórával. - Ugy látom, még
                        egyszer meg akar kérni?</p>
                    <p>- Micsoda feltevések! - felelte a leány nevetve.</p>
                    <p>Pista fürkészőleg nézett Flórára, de a leány arcza a legkisebb zavart sem
                        árulta el.</p>
                    <p>Heller gyakran küldött egészen egyenlő virágcsokrokat a két testvérnek.</p>
                    <p>A gonosznyelvü Gelléri egyszer csipősen jegyezte meg egyik barátja előtt:</p>
                    <p>- Szeretném tudni, tulajdonképen kit illetnek ezek a virágok? A leány kezére
                        aspirál-e Heller, vagy ez csak palást, hogy az asszonyt meghóditsa!</p>
                    <p>Ő persze nem is álmodta, hogy Heller négy év előtt Flórát megkérte.</p>
                    <p>És a sok bál, mulatság, szórakozás, lassanként a tépelődő természetü Flórát
                        is elbóditotta. Belenyugodott, hogy a huga és sógora meghidegültek egymás
                        iránt; megszokta Márta kissé kihivó, túlzajos modorát, Pista rapszodikus
                        viselkedését, Heller növekedő udvariasságát, Gelléri merész megjegyzéseit,
                        szóval azt a léha légkört, ami őt körülvette és nem csodálkozva többé semmi
                        fölött, úgy találta, hogy úgy van jól, amint van. Boldognak érezte magát és
                        tulajdonképen maga sem tudta mi teszi őt boldoggá, de azt óhajtotta, bár ez
                        a gondtalan, vidám élet, ez a mámor, amibe őt a zajos mulatságok ringatták,
                        örökké tartana. Csak néha, ha Emil jutott eszébe, érzett valami
                        lelkifurdalás félét. A szegény fiut egészen elhanyagolta; alig válaszolt a
                        leveleire. Ilyenkor aztán gyorsan az iróasztalához ült és irni kezdett:</p>
                    <p>»Édes Emil!...«</p>
                    <p>De e két szónál nem jutott tovább. Szeretett volna egyszerü, keresetlen,
                        meleg szavakat intézni hozzája, de semmi sem jutott eszébe. Ezer másféle
                        gondolat nyargalt végig az agyán: az utolsó szinielőadás, uj báliruhája,
                        amit felpróbálni kellene, Gelléri bolondos megjegyzései, Heller rejtélyes
                        viselkedése, Pista... Sógorát bántja valami... ez kétséget sem szenved! Mi
                        baja lehet?</p>
                    <p>Flóra nagy kék szeme a levegőbe bámult, finom fehér keze felemelve tartotta a
                        tollat és igy töprengett perczekig, bemártva a tollat és ujra kiszáradni
                        hagyva a tintát, mig végre hasztalan erőlködés után fáradtan dobta el a
                        tollszárat és felsóhajtott.</p>
                    <p>- Mit irjak neki? - tünődött, - ha mulatságaimról irok, csak nyugtalanitom.
                        Szegény Emil! ezt nem akarom!</p>
                    <p>Inkább nélkülözd a leveleimet...</p>
                    <p> </p>
                </div>
             <div type="chapter">
                    <head>XXII.</head>
                    <p>A művészgárda már hetek óta készült egy nagyobbszabásu ünnepélyre.</p>
                    <p>A legkiválóbb festők, szobrászok vezetése alatt lázasan dolgoztak a
                        fiatalok.</p>
                    <p>A városligeti Műcsarnokban tervezték a fényes, jelmezes-ünnepély megtartását.
                        A művész­körökből kiszivárgó hirek által a nagy közönség kiváncsisága a
                        legnagyobb mértékben foko­zó­dott, de egyelőre a lázas készülődésekből nem
                        láthattak egyebet a Műcsarnok előtt felálli­tott, gipszből mintázott óriási
                        pezsgősüvegnél, aminek kitóduló, gyöngyöző habján veresruhás Mephisto
                        csábitotta az ünnepélyre a járó-kelőket. A korcsolyázásról hazatérők
                        érdeklődve álltak meg a Műcsarnok oszlopos homlokzata előtt és a fiatal
                        kihevült arczu leánykák vágyó szivvel néztek fel arra a veres ördögre, aki
                        szerintük a földi paradicsom kapuit őrizte. A déli órákban aztán az előkelő
                        társaság egész népvándorlást tartott a Műcsarnok irodáiba, ahol az udvarias
                        művészek készséggel bocsájtották a közönség rendelkezésére gazdag jelmezes
                        album­jaikat és jó tanácsokkal is szolgáltak, hogy kiki megtalálja az
                        egyéniségéhez illő jelmezt.</p>
                    <p>Persze Rátótyné és huga sem maradhattak távol a jelmez megválasztásának
                        ügyében. Márczius első napjaira volt a jelmezbál kitüzve. Nagy
                        izgatottsággal készült az egész társaság ez estre.</p>
                    <p>Márta egész nap feküdt, csakhogy mentől üdébb, szebb legyen igéző jelmezében.
                        Pompadour korabeli marquiset ábrázolt. Flóra, magas karcsu alakjához az
                        igéző empire-jelmezt válasz­totta, mig Rátóty nagyon elegáns »incroyable«
                        készült lenni. Mindhárman korán fogtak az öltözködéshez. Márta a
                        hálószobában, Rátóty, hogy a feleségét ne feszélyezze, az ebédlőben, Flóra a
                        szalonban. Olyan benyomást tett Rátótyék lakása, mintha szinházi öltöző
                        lenne; minden szobában elszórva hevert a sok szines selyemruha, csipke,
                        szalag, felöltők, alsószok­nyák, dobozokból előkandikáló virágok. Rizsporos
                        és festékes tégelyek, crémek és illatszeres üvegek serege volt a
                        toiletteasztalokon felállitva. A lakás összes lámpásai égtek, a
                        toilette-tükrök mellett karos gyertyatartókból árasztott vakitó fényt a sok
                        felgyujtott gyertyaláng.</p>
                    <p>Mártát még a fodrásza szépitette, nagy művészettel hajporozva a fiatal
                        asszony fényes fekete haját, amiből egész remekművet alkottak ügyes ujjai,
                        mialatt a szobaleány Flórának már az öltözésnél segédkezett.</p>
                    <p>Flóra már magára öltötte volt a lenge, aranycsillagos fehér csipkeruhát, mely
                        világoskék testhez tapadó atlaszszoknyára simult és elől láttatni hagyta az
                        aranynyal himzett tabliert. A szobaleány már a dereka köré kötötte a széles
                        rózsaszin empire-övet, mi majdnem egészen elfedte a kivágott, rövid
                        csipkederekat, amelyből diadalmasan emelkedett ki a leánynak gömbölyü
                        hófehér keble, finom nyaka. De rózsákkal ékitett tüllkalapját még nem tette
                        fel, mikor az ajtaján halkan kopogtak.</p>
                    <p>- Ki az? - kérdezte Flóra, elégedett pillantást vetve a szalon nagy aranyos
                        tükrébe, melynek consoleján két nagy lámpa égett és mely visszatükrözte a
                        leány gyengén kipirult arczát, csillogó misztikus szemeit, édes kis
                        száját.</p>
                    <p>- Ha Terézt egy perczre nélkülözheted, kérlek küldd ki - szólt Rátóty hangja
                        - nem tudom a nyakkendőmet megtüzni.</p>
                    <p>- Azonnal - felelt Flóra - készen vagy már? - kérdezte.</p>
                    <p>- Csak a csipkebodrokkal nem tudok eligazodni.</p>
                    <p>- Ugy bejöhetsz; én is fel vagyok már öltözve.</p>
                    <p>Rátóty belépett és elvakitva a leány nagy szépségétől, egy perczig megállt az
                        ajtó küszöbén.</p>
                    <p>- Brávó! - kiáltotta lelkesedéssel. Flóra e perczben csatolt nyakára egy
                        igazgyöngysort.</p>
                    <p>- Gyönyörü, istenien szép vagy! - folytatta Pista.</p>
                    <p>- Várj kissé - szólt Flóra örömtől sugárzó arczczal - még nem láttál mindent.
                        Ha majd fel­teszem a kalapomat, ezt az átlátszó selyem sált és a karomra
                        fűzöm a remek kis »ridicule«-t, akkor bámulj!</p>
                    <p>- Pompás vagy, gyönyörü! - ismételte Pista és majd elnyelte szemeivel a
                        leányt.</p>
                    <p>E perczben a harmadik szobából felhangzott Márta hivó hangja:</p>
                    <p>- Teréz, Teréz!</p>
                    <p>- Menjen - küldte a szobaleányt Flóra - nekem már nincs szükségem magára.</p>
                    <p>- És az én nyakkendőm? - kérdezte Pista.</p>
                    <p>- Azt megtüzöm én is - mondta Flóra.</p>
                    <p>A szobaleány kibocsájtotta a távozó fodrászt, aztán úrnőjéhez sietett és az
                        izgatott Márta parancsára hozzá fogott Rátótyné öltöztetéséhez. Nagyon
                        kellett vigyáznia, nehogy elrontsa a képviselőné rizsporos hajékét.</p>
                    <p>Flóra és Rátóty egyedül maradtak a szalonban.</p>
                    <p>- Lássuk csak azt a nyakkendőt - szólt Flóra - hol tüzzem meg?</p>
                    <p>- Ha olyan szives akarsz lenni... ez a csipkebodor nem áll helyesen.</p>
                    <p>Mikor Flóra büvös ujjai a képviselő nyakát érintették, Pista megremegett és
                        mikor a leány olyan közel hajolt hozzá, a szeme sajátszerüen fellángolt és
                        minden vére az agyába tódult.</p>
                    <p>De Flóra egyedül a csipkebodorral volt elfoglalva, mit sem vett észre és nem
                        látta, mint változik el hirtelen Rátóty arcza ijesztően szenvedélyessé.</p>
                    <p>- Ha megszúrlak, kiálts - mondta tréfásan, gyanutlanul babrálva a
                        csipkefodron, mialatt puha kis keze folyton a képviselő nyakát
                        érintette.</p>
                    <p>A férfi szédülni kezdett. Behunyta szemét, hogy ne lássa maga előtt ezt a
                        félmeztelen, csábos alakot, aki után hónapok óta szivének minden
                        dobbanásával vágyott. Csak le kellett volna hajolnia és ajkai érintik a
                        leány hullámos haját, aminek finom illatát kéjjel szivta magába. A büvös
                        sima ujjak érintése villamos áramként járta át egész testét. A kisértés nagy
                        volt; elein­tén küzdött ellene, de nem birta ki sokáig. Halántékai lüktetni
                        kezdtek, szenvedélyének fel­csapó lángjai elkápráztatták és ő nem
                        gondolkozott többé. Gyors elhatározással felpillantott és két karjával
                        hirtelen magához ölelte a meglepett leányt. Szerelemittas tekintettel nézett
                        rá, remegő ajkai a leány száját keresték... De Flóra, aki nem tudott
                        kibontakozni a férfi szorosan ölelő karjaiból, villámgyorsan hátra szegte
                        fejét és hirtelen mozdulata által Pista szerelem­sóvár ajkai a leány
                        hófehér, pihegő keblét érintették.</p>
                    <p>Ez a brutális, szenvedélyes csók emberfeletti erőt adtak Flórának. Hirtelen
                        kiszakitotta magát sógora karjaiból és messze lökve őt magától, arczából
                        kikelve, elváltozott hangon dadogta:</p>
                    <p>- Nyomorult... nyomorult!</p>
                    <p>Pista észre tért.</p>
                    <p>- Bocsánat - dadogta - bocsánat... de ha tudnád, mennyire szeretlek, mióta
                        szeretlek!</p>
                    <p>Flóra megsemmisülten rogyott le egy karosszékbe és kezeibe temette az
                        arczát.</p>
                    <p>Rátóty egy lépést tett feléje és suttogó, szenvedélyes hangon folytatá:</p>
                    <p>- Nem tudod mióta szeretlek, mennyire szenvedek! Ameddig lehetett,
                        visszafojtottam szerel­memet, emberfeletti erővel titkoltam, de tovább nem
                        birom ki... nem birom... Imádlak!</p>
                    <p>Flóra nem mozdult, mintha nem is hallotta volna Rátóty szavait.</p>
                    <p>- ...Imádlak - suttogá a képviselő - tudod-e, mit jelent ez? Mikor egy férfi
                        őrülten, remény­telenül szeret egy nőt, akit az oltárra szeretne állitani,
                        annyira tiszteli és mégsem bir hallgatást parancsolni a szivének. Ha tudnád
                        mi dúl bennem! Tönkre tetted az életemet, mióta szeretlek, csak benned élek,
                        láz gyötör... Flóra, könyörülj rajtam! Bocsáss meg! A szenvedély elvette az
                        eszemet... nem tehetek róla, hogy szeretlek... szeretlek! - ismételte
                        szenvedélyesen.</p>
                    <p>Flóra még mindig mozdulatlanul ült és hallgatott; Rátóty gyöngéden
                        megérintette a kezét.</p>
                    <p>- Nézz reám... szólj hozzám - esdeklett.</p>
                    <p>Rátóty érintésére Flóra kezei automatikus mozdulattal az ölébe hullottak.</p>
                    <p>Kisértetiesen halvány volt a leány arcza; idegenszerüen nézett maga körül,
                        mintha nem tudná, mi történt körülötte. Csakugyan olyan volt, mint az
                        alvajáró, aki a torony tetejéről zuhant alá és csodás módon életben maradt.
                        De ez az öntudatlan állapot csak egy pillanatig tartott.</p>
                    <p>- Távozz - suttogá tompa hangon - nem látod, hogy irtózom tőled?!</p>
                    <p>Megilletődve nézett rá Pista; megijedt a leány gyülöletteljes szemétől,
                        eltorzult arczvoná­saitól. De azért nem mozdult.</p>
                    <p>- Távozz - ismételte Flóra fenyegető, emeltebb hangon - vagy kiáltok!</p>
                    <p>Rátóty nem mert ellenkezni. Kétségbeesett pillantást vetett a leányra és
                        kiment.</p>
                    <p>Alig tette be maga után az ajtót, hallotta, hogy Flóra ráforditja a kulcsot a
                        zárban.</p>
                    <p>A képviselő egy perczig lélegzetét visszafojtva figyelt, de a szalonban csend
                        lett, csak a háló­szobából hallatszott ki Márta hol nevető, hol parancsoló
                        hangja. A fiatal asszony el volt ragadtatva, mert úgy találta, hogy minden
                        várakozáson felül jól áll a ruhája.</p>
                    <p>Rátóty a tükör elé állt és megigazgatta félre csúszott kabátját:</p>
                    <p>- Bolondot tettél barátom - szólt tükörképéhez - őrültséget követtél el... de
                        legalább egyszer... karjaimban tartottam őt! - gondolta vad
                        önelégültséggel.</p>
                    <p>Flóra ismét vissza ült a karosszékbe és tehetetlenül nézett maga elé.
                        Gondolkozott, vagy csak úgy nézett a levegőbe? Megbénitotta volna agyát a
                        lelki rázkódtatás? Nem mozdult. Sápadt arcza lassanként kipirult;
                        vérhullámok szálltak a fejébe és a szive rémületesen kezdett dobog­ni. Azt
                        hitte elájul. De ez is elmult.</p>
                    <p>Márta e közben elkészült és diadalmasan nyitott az ebédlőbe, ahol férjét
                        udvarias beszélge­tésben találta két szomszédnővel, kik a jelmezeket jöttek
                        megnézni.</p>
                    <p>A nők meglepetve kiáltottak fel, mikor a belépő Mártát megpillantották. A kis
                        »marquise« felülmulta várakozásukat. De Rátótyné csakugyan meglepően szép
                        volt és a fényes suhogó panier-kal, a hosszu halhéjas, mélyen kivágott
                        atlasz derékban, hófehér vakitó vállaival, rizsporos hajával, fehér, piros
                        negédes arczán a szépségtapaszokkal, sötét tüzü, pikáns szemei­vel, olyan
                        benyomást tett, mintha megelevenedett volna egyike ama kecses
                        »marquise«-oknak, kiknek arczképét a versailles-i termekben örömmel bámulja
                        a XIX. század prózai öltönyü turistája.</p>
                    <p>Boldog, öntudatos mosoly játszott Márta ajkai körül, de olyan szép, olyan
                        ennivaló is volt, hogy minden lelki felindulása ellenére még Rátóty sem
                        fojthatta vissza bámulatát.</p>
                    <p>- Büszke lehet a feleségére képviselő úr - kiáltották a nők kettesben -
                        igazán elragadó! A ruhája remek, édesem! és Dorics istenien fésülte meg!</p>
                    <p>- De hol van Flóra? Flóra még sem vagy készen? Hadd lássuk a második
                        szépséget is, - kiáltotta a három nő össze-vissza.</p>
                    <p>A szalonban mozgás támadt. Rátóty szivdobogva, várakozásteljesen nézett az
                        ajtóra.</p>
                    <p>Kis vártatva az felnyilt és belépett Flóra, bájosan, rózsás arczczal,
                        mosolyogva, mintha semmi sem történt volna.</p>
                    <p>Tökéletes elegancziával mozgott, magas, csúcsos kalapja még nyúlánkabbá
                        tette, a tüllkalap alól bájosan kandikáltak elő az aranyszőke fürtök, a
                        rózsák vetekedni látszottak virágszerü arczával, fehér kesztyüs jobb karján
                        a »ridicule« lógott, mig a ballal kecsesen tartotta fakó szinü
                        selyemsávokkal átszőtt empire sálját.</p>
                    <p>Most az elragadtatás a második kiadásban ujult meg a szomszédnők részéről és
                        ehhez hozzá járult még nehány ujonnan érkezett barátnő dicsérete is, aki nem
                        tudta, kit bámuljon jobban, azt a kecses marquise-t-e vagy az
                        ellenállhatatlan empire alakot?!</p>
                    <p>Rátóty is kivette a maga részét a dicséretből, de ő csak szórakozottan
                        hallgatta a bókokat és hinni sem akart szemeinek, mikor Flórát egészen
                        elfogulatlanul, jókedvüen látta csevegni a vendégekkel.</p>
                    <p>Pedig régi dolog, hogy az élet szinpadán találjuk a legjobb szinésznőket, a
                        véletlen osztja ki szerepeiket és ők azokat betanulás nélkül, mesterien
                        játszák el.</p>
                    <p> </p>
                </div>
             <div type="chapter">
                    <head>XXIII.</head>
                    <p>Óriási kigyóként kanyarodott a kocsisor az Andrássy-uttól kezdve a Műcsarnok
                        főhomlok­zatáig. Az előkelő jelmezesek izgatottan pillantottak ki a fogatok
                        ablakain, türelmetlenkedve, mikor juthatnak végre czélhoz. De a kocsik csak
                        lassan, lépésben haladhattak előre. Kiván­csiak tömege leste a Műcsarnok
                        előtt az érkezőket.</p>
                    <p>Az elragadtatás, a bámulat, a tréfás kritika egy-egy felkiáltása rebbent el a
                        várakozók ajkairól. Az izgatott báli vendégek pedig, mikor beléptek a
                        fényárban tündöklő, délszaki növényekkel diszitett előcsarnokba, azt hitték,
                        valami tündérország kapui nyilnak meg előttük, amit geniális művészek keze
                        teremtett meg számukra. És bámulatuk csak fokozódott, amint teremről teremre
                        haladva, mindég ujabb meglepetést találtak. Az egyik teremben Egyiptom antik
                        kövei között, a másikban Tyrol hegyes vidékén, a harmadikban egy
                        magyarországi csárdában - ahol a főváros egyik tűzről pattant művésznője
                        csaplárnéskodott - képzelték magokat. A negyedik­ben Kelet pazar fényét
                        bámulták, az ötödikben megdöbbenve álltak meg a dioráma megkapó képe előtt,
                        ami egyik fiatal festő remekül kivitt, geniális gondolatát: »A halál
                        öngyilkosságot követ el a hold egyik kietlen tájékán« ábrázolta, mig végre a
                        nagy csarnokban hatalmas szoborcsoport kötötte le figyelmüket, ami
                        megdöbbentő kivitelben a főváros legkiválóbb művészeit tüntette fel, amint
                        lelkesedéssel, kitartással törtetnek a halhatatlanság forrása felé.</p>
                    <p>Elkábulva a látottaktól az ujonnan érkezett azt sem tudta mit nézzen előbb, a
                        villanyfény váltakozó szineiben pompázó szoborcsoportozatot, vagy azt a
                        másik szingazdag képet, a jelmezesek fel s alá hullámzó tömegét, ami szines
                        mozgó fényképként kápráztatta a szemet. Korhű jelmezekben, művészi kezek
                        által szervezett történelmi csoportok vonultak fel. Minden nemzet, minden
                        kor képviselve volt, kezdve a primitiv éra rabszolgáktól kisért
                        fejedelmeitől, egészen a raffinált franczia udvarok fényesen öltözött
                        udvaroncz seregéig. Barna bőrü ethiopiaiak, csillogón öltözött byzancziak,
                        ó-német lovagok és Gretchenek, büszke királynők, czifra apródok, hajporos
                        marquise-ek, lenge empire-alakok, velenczei dogaresszák, spanyol grandok,
                        chinai bonzok, fehér burnuszos arabsok, troubadourok, angyalok, satanellák,
                        polichinel­lek, Európa minden tájékáról való népviseletek mozogtak tarka
                        össze-visszaságban.</p>
                    <p>A levegő tele volt fénynyel, virágillattal, ezerféle illatszerrel,
                        zsongással, kaczajjal, szép sze­mek­ből áradó villamos árammal, a zenekar
                        hol andalitó, hol harsogó hangjaival. Az ösmerő­sök lelkesedéssel üdvözölték
                        egymást. A széles ösmeretséggel birók a beavatatlanokat világo­si­tották fel
                        egy-egy érdekes alak kilétéről. A főváros elitje, a vagyon és a szellem
                        arisztok­ratái: irók, művészek, szinészek, énekesnők, bizarrabbnál bizarrabb
                        jelmezekben tolongtak egymás mellett. Az egyiptomi teremben egy fehér
                        burnuszu magas, szikár barna férfi egy erősen befűzött, kihevült arczu
                        velenczei dogaressának szolgált felvilágositásokkal.</p>
                    <p>A massziv külsejü dogaressa falusias alakját nem palástolta a nehéz, suhogó
                        brokát, sem a gazdag ékszer, és a mohó kiváncsiság, amivel mindent tudakolt,
                        elárulták, hogy vidéki. Hosszu szőke ember, ama talárok egyikében, amit a
                        művészgárda az olyanokra erőszakolt, kik jelmezt viselni nem akartak, volt a
                        velenczei nő másik lovagja, de a férjek vagy a süketek közönyével, nem sokat
                        törődött a másik kettő fecsegésével.</p>
                    <p>Mikor Rátótyné Heller karján, Flóra egy ösmert clubman által vezetve,
                        mellettök elhaladt, a fehér burnuszu arabs mélyen meghajolt a hölgyek előtt,
                        akik szeretetreméltó főhajtással fogadták köszöntését.</p>
                    <p>Alig távoztak, a velenczei nő élénk érdekkel, de nem minden maliczia nélkül
                        kérdezte:</p>
                    <p>- Ön ösmeri a »porczellán-comtesseket?«</p>
                    <p>- Kiket? - kérdezte Gelléri elcsodálkozva, mert az arabs ő volt.</p>
                    <p>- A »porczellán-comtesseket« - ismétlé nyomatékkal a velenczei nő, aki örülni
                        látszott, hogy az ujságirónak valami ujat mondhat. - Rátótynét és Wranek
                        Flórát értem - tette hozzá magya­rázólag.</p>
                    <p>- Miért nevezi őket a grófné »porczellán-comtesseknek?« - kérdezte Gelléri
                        kiváncsian.</p>
                    <p>- Nem tudta, hogy Kelenmegyében az apjuk porczellángyára, de még inkább a
                        család urhat­nám­sága miatt igy hivják őket? - kérdezte Szentpály Feri
                        báróné fenhéjázóan.</p>
                    <p>- Ezt nem tudtam - nevetett Gelléri, mintha nagyon mulatságosnak tartaná,
                        amit a grófnő mond.</p>
                    <p>- Egy időben az egész megye nevette Wranekné erőlködéseit és a leányok gőgjét
                        - folytatta Klotild. - Mulatságos népek ezek a Wranekék. Ugy kergetik az
                        előkelőket, mint az árnyéku­kat; csakhogy azok nem velük, de előlük futnak.
                        Ugy-e Feri?</p>
                    <p>A süket férj jóváhagyólag mosolygott, bár nehezen értette, miről van szó.</p>
                    <p>- Itt nagyon előkelő körben élnek - mondta bizonytalan hangon Gelléri.</p>
                    <p>- Azt megengedem; hálásak is lehetnek érte Rátótynak, de azt hallom csakugyan
                        azok, főleg Wranek kisasszony.</p>
                    <p>- Nem értem Önt, grófnő.</p>
                    <p>- A maga baja, édes Gelléri.</p>
                    <p>- Nem lenne oly szives felvilágositani?</p>
                    <p>- Ön elég szellemes, hogy kitalálja.</p>
                    <p>- Biztositom, hogy fogalmam sincs róla. Rátótyékat csak felületesen ösmerem
                        és mivel mindig szereti az ember tudni, kivel barátkozhat, nagyon
                        lekötelezne a grófnő...</p>
                    <p>- Ha elmondanám önnek, miért nem megy férjhez Wranek Flóra? Nem, azt nem
                        teszem. Minek rontsam az illusioit?</p>
                    <p>- De biztositom, grófnő, hogy már régen túl vagyok az illusiok korán és
                        Wranek kisasszony teljesen közönyös előttem.</p>
                    <p>- De nem közönyös a sógora előtt!</p>
                    <p>- Vagy úgy! - mondta Gelléri, aki érteni kezdte, hová czéloz Klotild, de mert
                        nem akart előtte rövidlátónak feltünni, fontosan mondta: De azt hiszem a
                        grófnő téved, Rátóty más valakiért bolondul és ez a szeszélye sok pénzébe
                        kerül.</p>
                    <p>- Valami szinésznő? - kérdezte mohón Klotild.</p>
                    <p>- Nem Thália... Terpsischore - felelte páthoszszal az ujságiró.</p>
                    <p>Feri báróné vállat vont.</p>
                    <p>- Don Juanból nem válhat mintaférj - szólt kárörömmel.</p>
                    <p>- Régi dolog! - felelte Gelléri közönyösen, mintha egészen idegenekről lenne
                        szó, nem pedig jó ösmerősökről, kiknél egész télen át fogyasztotta a teát,
                        sandvichet és pezsgőt.</p>
                    <p>Mikor később elbucsuzott Szentpály bárónétól, hogy Rátótyékat felkeresse, igy
                        elmélkedett: A vastag grófnő nem kegyeli a szép porczellán-comtesseket, ez
                        világos; de vajjon honnan vette, hogy Pista és Flóra?!... Semmit sem vettem
                        észre; egészen korrektül viselik magukat, de majd ügyelni fogok. Mulatságos
                        kis név ez a porczellán-comtesse elnevezés! Igy jön az ember nyomára
                        mindennek!</p>
                    <p>A porczellán-comtessek pedig ezalatt egyik legszebb diadalukat ülték. Még
                        sohasem voltak annyira körülrajongva, mint ezen este. A férfiak egész
                        sorfalat képeztek körülöttük; a szépek között ők voltak a legszebbek.
                        Rátótyné diadalának mámorában felülmulta magát szeretetre­méltóságban; élénk
                        volt, mint az ördög és kaczér, mint valami igazi franczia marquise. Flórára
                        sem lehetett ráösmerni, izgatott élénkséggel beszélt és sokkal többet
                        nevetett, mint rendesen. Heller nem mozdult mellőle, hipnotizált szemekkel
                        bámult rá, nem is iparkodva többé magán uralkodni. Csak az bántotta, hogy
                        egy perczig sem lehetett vele egyedül; pedig ma bátorságot érzett magában a
                        legbolondabb dolgok megkoczkáztatására. A vacsoránál sok pezsgőt ivott, de
                        ittak valamennyien és a jó kedv a tetőpontját érte el.</p>
                    <p>Rátótyné tánczolni ment egy fiatal mágnással, aki hires csárdás tánczos volt
                        és authentikus japán öltözékben (a nagybátyja hozta neki, Nipon szigetéről)
                        magyar tűzzel forgatta az elragadó marquise-t. Kört képeztek körülöttük, ugy
                        nézték azt a bizarr látványt, mikor egy szoknyás japáni csárdást tánczol.
                        Flóra nem akart tánczolni és a többiekkel ő is a hugát nézte, de a bőségtől,
                        virágillattól, pezsgőtől egyszerre szédülni kezdett, elsápadt és akaratlanul
                        is a fejéhez kapott.</p>
                    <p>- Rosszul van? - kérdezte Heller, akinek nem kerülte el figyelmét e
                        mozdulata.</p>
                    <p>- Nagyon meleg van itt, nem várhatom be a csárdás végét - mondta Flóra
                        kimerülten.</p>
                    <p>Pista, aki a háta mögött állt, hirtelen előlépett és karját nyujtva, kérő
                        hangon szólt:</p>
                    <p>- Jer, elvezetlek hüvösebb helyre.</p>
                    <p>De e perczben Heller is karját nyujtotta a másik oldalról és majdnem
                        fenyegető tekintettel mondta Rátótynak:</p>
                    <p>- Maradj a feleséged mellett, ő nagysága nyugtalan lesz, ha bevégzi a
                        csárdást és nem talál itt.</p>
                    <p>Flóra egy másodperczig habozott, aztán elfogadva Heller karját, nyugodtan
                        mondta:</p>
                    <p>- Hellernek igaza van.</p>
                    <p>És egy pillantásra sem méltatva sógorát, távozott Hellerrel.</p>
                    <p>A termekben éjfél után ritkult a közönség. Heller és Flóra minden nehézség
                        nélkül értek egy hosszu, keskeny terembe, ahol alig volt ember.</p>
                    <p>A levegő hüvös volt erre felé; délszaki növények között egy kis szökőkút
                        csobogott, ennek közelébe vezette Heller Flórát.</p>
                    <p>Kimerülten ült le a leány egy székre, mig Heller állva maradt előtte.</p>
                    <p>- Ön nem ül le? - kérdezte Flóra jóakarattal.</p>
                    <p>- Ha megengedi - felelte Heller, mellette helyet foglalva és kissé remegő
                        hangon mondta:</p>
                    <p>- Ön nagyon jó ma irántam.</p>
                    <p>- Én? - kérdezte Flóra szórakozottan, kezével végig simitva égő homlokán -
                        nem tudnám miért?</p>
                    <p>Aztán kényelmesen elhelyezkedve, félig lehunyva szemét, megkönnyebbülve
                        mondta:</p>
                    <p>- Milyen kellemes, hüvös van itt; már is könnyebben érzem magamat! Ha nem
                        veszi rossz néven, Heller, kissé behunyom a szememet és pár perczig nem
                        beszélek; igy szoktam pihenni, ha ki vagyok merülve.</p>
                    <p>- Tegye kérem - szólt gyöngéden a nagybirtokos - és ne törődjék vélem egy
                        mákszemet sem.</p>
                    <p>Flóra szót fogadott és alig hunyta le nagy, sötétkék szemeit, már is feledte
                        ki ül mellette és gondolatai, mint az agyonhajszolt paripák, amik végre
                        czélhoz jutnak, azonnal a lelkét nyug­ta­lanitó eseménynyel
                        foglalkoztak.</p>
                    <p>Emberfeletti erőlködéssel eddig csak azon iparkodott, hogy eltitkolja
                        környezete előtt, mi dúl benne. Nevető ajakkal, hősiesen viselte lelki
                        sebét, mint a harczos, aki nem törődve a kapott vágással, tovább küzd és
                        csak akkor észleli a fájdalmat, mikor a nagy vérvesztéstől kimerülten roskad
                        össze. Igy Flóra is. Első felháborodásában csak arra gondolt, ami
                        büszkeségét az ellent­állásra, a szinlelésre ösztökélte. Sértett szemérme
                        erőt adott neki, de túlfeszitett idegei nem birták ki sokáig, beállt nála is
                        a visszahatás és a nyugalom eme perczeiben bizonytalan fájó érzés
                        szorongatta, ami elnyomta felháborodását és mélabús hangulatba ringatta.</p>
                    <p>A zene, a zaj, csak tompitva jutottak hozzája; a szökőkút csobogása, a hüvös,
                        virágillatos lég gyöngéd kezekként simogatták szenvedő lelkét. Maga sem
                        tudta miért, de e perczben elfogta őt az önszánalom veszélyes érzése. (Mert
                        sohasem szabad önmagunkat szánnunk, ha erősek akarunk maradni!)</p>
                    <p>Könny lopódzott szemeibe és megkönnyebbült volna, ha sirhat. De nem tehette.
                        Csak mélyen felsóhajtott és csipkekendőjét szoritotta égő szemhéjára.</p>
                    <p>- Nincs jobban? - kérdezte Heller részvéttel.</p>
                    <p>- Fejfájásom szünik, de azért még pár perczig pihenni szeretnék, ha Önnek ez
                        nem kelle­met­len.</p>
                    <p>- Minő gondolat!</p>
                    <p>- Ne féljen, nem kárhoztatom hallgatásra - folytatá előzékenyen, hirtelen
                        szükségét érezve annak, hogy kinzó gondolataitól szabaduljon -
                        beszélgethetünk. Engem csak a termek túl­tömöttsége, a zaj tett beteggé. Már
                        otthon is fájt a fejem, de nem vettem figyelembe, küzdöt­tem ellene, ameddig
                        tudtam, mig...</p>
                    <p>- Az ember mindig ezen kezdi; küzd, ellentáll, ameddig tud, de jön egy percz,
                        mikor nem birja ki tovább - mondta Heller meggyőződéssel.</p>
                    <p>- Igaza van - felelte Flóra másra gondolva.</p>
                    <p>- És bárminő erélyes természetü is valaki - folytatá Heller a saját
                        eszmejárását követve - mégis csak gyarló teremtmény az ember, gyenge báb a
                        körülmények kezében!</p>
                    <p>- Egy főfájás leteperi - jegyezte meg Flóra bágyadt mosolylyal.</p>
                    <p>- Csakhogy azt könnyen kiheveri. Vannak azonban lelki szenvedések, amik
                        megrohanják mint a láz vagy a főfájás és gyötrik egész életen át.</p>
                    <p>- Bánata minden embernek van a hosszu élet folytán!</p>
                    <p>- Nem beszélek a bánatról általán, lelki szenvedés alatt a végzetszerü
                        szerelmet értettem, ami ellen hasztalan küzdünk - szólt Heller halkan,
                        nyomatékkal.</p>
                    <p>- Gondolja? - kérdezte Flóra saját érzéseire figyelve, majdnem ijedten. - Én
                        nem hiszek a végzetben; hiszen az csak saját viseletünk konzekvencziája és
                        ha elég lelkierővel birunk érzéseinket, tetteinket fegyelmezni, mitől
                        tartsunk?</p>
                    <p>- Csak a hideg ész érvel igy, a szerető sziv megadja magát...</p>
                    <p>- Küzdés nélkül?</p>
                    <p>- Nem. Büszke természetek előbb sokáig szenvednek, de ha keresztül mentek az
                        önkinzás minden pházisán és belátták, hogy végzetszerü szerelmük ellen többé
                        küzdeni nem birnak...</p>
                    <p>- ...megszöknek, kitérnek a veszély elől - vágott közbe Flóra élénken.</p>
                    <p>- Hová? - kérdezte Heller szkeptikus mosolylyal. - A szenvedő ember mindenüvé
                        magával viszi szenvedéseit.</p>
                    <p>- Ugy lenne?</p>
                    <p>- Tapasztalatból beszélek - szólt Heller és hirtelen nekibátorodva folytatá:
                        - Négy év előtt őrülten szerettem egy leányt... Visszautasitott. Az első
                        perczben majdnem meggyülöltem őt. Kerültem, futottam előle,
                        visszautasitottam barátságát és reméltem ekként kiirtom lelkemből a
                        szerelmet is. Csalódtam. Alig láttam őt nehány hónap mulva viszont, bár
                        magamnak sem vallottam be, kerülő utakon a közelébe törekedtem. Óh! hányszor
                        korholtam magamat gyá­va­ságom miatt! Hasztalan; egy legyőzhetetlen érzés
                        feléje kergetett. Végre be kellett vallanom önmagamnak, hogy még mindig
                        szeretem őt... szeretem... és feledni nem fogom soha!</p>
                    <p>Heller fürkészőleg, várakozásteljesen nézett Flórára. De a leány mintha nem
                        is hallaná, hallgatott és álmodozóan nézett maga elé.</p>
                    <p>Heller folytatá:</p>
                    <p>- Ekkor nem küzdöttem többé érzéseim ellen, csak palástoltam, nehogy
                        elriaszszam azt, kinek közelléte egyedüli boldogságomat képezte. Czélt
                        értem, ön jóságos, barátságos, bizalmas lett irántam, Flóra és én...
                        én...</p>
                    <p>- Ne folytassa Heller - szólt Flóra hirtelen feleszmélve - minek bolygassuk a
                        multat... eltünt... eltemettük... Barátok lettünk, maradjunk azok.</p>
                    <p>- Hallgasson meg... meg kell hallgatnia - suttogá Heller szenvedélyesen - ne
                        féljen, nem kivánok lehetetlent! Tudom, hogy nem szerethet szerelemmel, de
                        engedje legalább, hogy én szeressem... Hűbb, odaadóbb barátja nálam nem
                        lehet. Ha férjéül elfogad, rabszolgája leszek. Egész életemet annak fogom
                        szentelni, hogy még a gondolatait is ellessem... szeretem Flóra...
                        szeretem...</p>
                    <p>Flóra ijedten nézett körül; csak most vette észre, hogy egészen egyedül
                        vannak a teremben. Felállt és szavak után keresgélt.</p>
                    <p>- Ne feleljen most - könyörgött Heller - és bocsássa meg, hogy azt a
                        pillanatot választottam, mikor ön szenvedő, de olyan ritkán vagyunk egyedül
                        és nem birtam ki tovább! - mondta szenvedélylyel. - Gondolkozzék szavaim
                        felett... ne taszitson el magától könnyelmüen egy hű szivet...</p>
                    <p>Flóra nem felelt; úgy érezte, mintha fejbe ütötték volna. Heller váratlan
                        nyilatkozata készület­len érte, oly perczben, mikor a legnagyobb vihar dúlt
                        bensőjében. Egy perczig ugy tetszett előtte, hogy az a sápadt ember, fénylő
                        szemeiben a szenvedély lobogó tüzével, aki olyan aláza­tosan könyörgi
                        üdvösségét, a mentő szalmaszál, ami után neki nagy szorultságában nyulnia
                        kell. Pár hét alatt a neje lehet és egy szerető férj oltalma alatt mitől
                        tarthat?! De egy megmagyarázhatlan érzés lezárta ajkát. Nem gyülölte
                        Hellert, és feleségévé lenni mégis vonakodott. A nőknél előfordulnak ilyen
                        legyőzhetetlen, ösztönszerü ellenszenvek, amik az ész minden érvelése
                        daczára sem szünnek meg soha. Flóra óhajtotta e perczben, bár tudná szeretni
                        Hellert... Hellert, a hűséges jó barátot és mégis habozott.</p>
                    <p>- Legyen - mondá végre - gondolkozni fogok. Ajánlata olyan váratlanul ért és
                        a fejem fáj, kábult vagyok, feleletem ma nem lenne mérvadó.</p>
                    <p>- Mondja legalább, hogy nem gyülöl...</p>
                    <p>- Nem gyülölöm - felelte Flóra szeliden - miért gyülölném? Hiszen meg sem
                        érdemlem vonzalmát!</p>
                    <p>- Ne mondja ezt! - suttogá szenvedélyesen Heller - ha tudná, már is minő
                        boldog vagyok, mert nem vette el minden reményemet és jóakarattal szól
                        hozzám.</p>
                    <p>Szeliden megfogta a leány kezét és tiszteletteljesen az ajkaihoz emelte.
                        Flóra nem vonta vissza a kezét. A terembe e perczben lépett Rátóty.
                        Megpillantva a párt, elsápadt, de erőt véve magán, látszólag nyugodtan
                        közeledett feléjök.</p>
                    <p>Flóra is észrevette őt, és elfogadva Heller karját, elfogulatlanul haladt
                        előre.</p>
                    <p>- Végre reátok akadok - szólt a képviselő, de hangja minden igyekezete
                        daczára furcsán hang­zott. - Márta kifáradt, szeretne haza menni, ha neked
                        nincs ellenvetésed - mondta sógornőjé­hez fordulva czélzatosan.</p>
                    <p>- Sőt inkább - felelte Flóra hidegen.</p>
                    <p>- Ő Nagysága szenvedő - szólt Heller és gyöngéd gondoskodással folytatá, -
                        remélem holnapig kialuszsza főfájását?</p>
                    <p>Hallgatagon mentek tovább. Egyikök sem szólt többé.</p>
                    <p>Mikor Heller a ruhatárban felsegitette Wranek Flórára prémes köpenyegét,
                        suttogva kérdezte:</p>
                    <p>- Eljöhetek holnap?</p>
                    <p>- Jöjjön - felelte hirtelen elhatározással a leány.</p>
                    <p>Sugárzó arczczal tért vissza a termekbe Heller. Ő is azonnal távozni készült,
                        de egy eddig előtte ismeretlen szentimentalizmus előbb még abba a terembe
                        vonzotta, hol Flóra mellett olyan boldog perczeket töltött. Le akart ülni
                        arra a helyre, ahol a leány ült és ott akart rá­gondolni arra a nagy
                        boldogságra, amiben talán része lesz.</p>
                    <p>De alig tett pár lépést, Gelléri tartóztatta fel.</p>
                    <p>- A <hi rend="italic">porczellán-comtessek</hi> haza mentek? - kérdezte
                        élczelődve.</p>
                    <p>- Ki tanitott meg erre a sületlen elnevezésre? - felelt Heller
                        kedvtelenül.</p>
                    <p>- Egy kelenmegyei comtesse.</p>
                    <p>- Vagyis Szentpály báróné! - mondta Heller megvetéssel. - Egyebet nem tudott
                        mondani?</p>
                    <p>- Tudott bizony, csakhogy alig hihető, amit állit!</p>
                    <p>- És mit állit a vastag Klotild? - kérdezte Heller gúnynyal.</p>
                    <p>- Hogy Wranek Flóra azért nem megy férjhez, mert a sógorát szereti, vagyis a
                        sógora szereti őt... már magam sem tudom hogyan mondta... elég az hozzá:
                        szeretik egymást!</p>
                    <p>- Gyalázatos rágalom! - kiáltott Heller magánkivül. - És te mit feleltél
                        annak a viperának? - kérdezte dühösen.</p>
                    <p>- Nem hivhattam bárbajra - nevetett a hirlapiró.</p>
                    <p>- De legalább védted a leányt?</p>
                    <p>- Az természetes; sőt azonnal a faképnél is hagytam ő méltóságát. Előttem
                        ugyan ne rágal­mazza a legjobb barátaimat - henczegett Gelléri.</p>
                    <p>- Én sem tanácsolnám azt senkinek - felelte Heller hidegen. - Szentpálynénak
                        az a szeren­cséje, hogy asszony.</p>
                    <p>- De mit gondolsz, honnan vehette ezt a dolgot? Miért haragszik a Wranek
                        családra? - tudakolta Gelléri fontoskodva.</p>
                    <p>- Mert szerelmes volt leánykorában Rátótyba és annak nem kellett.</p>
                    <p>- Vagy ugy! Most már értem! - szólt Gelléri jóváhagyólag és látva Heller
                        boszankodását, kérdé: Nem jösz velem a buffetbe?</p>
                    <p>- Haza megyek - szólt hirtelen sarkon fordulva. - Jó éjt!</p>
                    <p>Egyszerre elmult mindentől a kedve. Ez az otromba rágalom, aminek semmi
                        alapja, ő tudta azt legjobban, mégis egészen kizökkentette őt előbbeni
                        boldog hangulatából. Már nem vágyott a szökőkút mellé. Nyugtalanitó,
                        aggasztó érzések ijesztgették. Reményeinek csillogó, szines szappanbuboréka
                        elpattant és ő hiába iparkodott magával elhitetni, hogy Varjassy Klotild
                        fecsegése semmi összeköttetésben sincs az ő boldogságával.</p>
                    <p> </p>
                </div>
             <div type="chapter">
                    <head>XXIV.</head>
                    <p>Flóra annyira ki volt merülve a különböző izgalmaktól, hogy amint lehajtotta
                        fejét párnájára, mély álomba merült, de alig hajnalodott, felijedt álmából
                        és nem is tudott elaludni többé.</p>
                    <p>Ki ne ösmerné azt a szorongató érzést, ami bennünket elfog az ébredésnél, ha
                        gond vagy bú nyomja szivünket? Napközben, a rendes teendők taposó malmában,
                        lassanként hozzá törő­dünk kellemetlenségeinkhez, vagy bánatunkhoz, este
                        pedig kifáradva, elcsigázva, örömmel menekülünk az álom jótékony
                        búfelejtőjébe; ám reggel, ha ébredünk, rögtön a fejpárnánkon találjuk
                        bánatunkat. Az ébredés első kábultságában nem mindjárt adunk számot
                        magunknak, mi az, ami nyomasztólag nehezedik lelkünkre, de a másik
                        pillanatban már tisztán látjuk a helyzetet.</p>
                    <p>Nagyon kellemetlen perczek ezek.</p>
                    <p>Flóra is ilyenekre ébredt. Nyugtalanul hánykolódott az ágyban, ujból s ujból
                        átgondolva mitévő legyen, de semmi elhatározásra sem jutott. S mentől jobban
                        világosodott a szobában, annál homályosabb lett az ő lelkében. Az aranyos
                        tükörasztal mindég jobban kibontakozó körvonalai, szerte heverő jelmeze,
                        minden a tegnapi estét juttatták eszébe.</p>
                    <p>Rátótyék aránylag szűken laktak és Flóra a szalonban aludt egy széles
                        kereveten; azért, amint kinyitotta a szemét, rögtön az esti szenvedélyes
                        jelenet szinhelyén találta magát. Ott álltak... ott... a tükör mellett...
                        mikor Pista hirtelen a karjaiba zárta...</p>
                    <p>Átérzi ujra a tegnapi ijedelmet, azt a borzasztó, leirhatlan érzést, női
                        szemérmének felhábo­rodását, mikor a szenvedélyes férfi ölelő karjai között
                        találta magát. A forró ajkak merész csókja, ma, a visszaemlékezésben még
                        inkább megremegteti. Összeborzong, zavaros érzések kinozzák... Tehetetlenül
                        vergődik ágyában, nem tud magának számot adni érzéseiről, csak egy áll
                        előtte világosan, hogy innen távoznia kell mielőbb... Heller sápadt arcza
                        fenyegetőleg jelenik meg a háttérben... ellenszenvvel űzi tova magától ezt a
                        látományt. Az ebédlő fali órája nyolczat üt, valaki halk léptekkel végig
                        megy a mellékszobán. Bizonyára a szobaleány lesz, aki takaritani jő. Még vár
                        egy kis ideig, aztán nem birja ki tovább és megnyomja a villamos csengő
                        gombját, kiugrik ágyából, felzárja az ajtót, mert szokása ellenére, ez éjjel
                        kulcscsal zárta el magát és nem akarja, hogy a szobaleány ezt észre
                        vegye.</p>
                    <p>A belépő Teréz nagyon csudálkozik, hogy a kisasszony már ébren van; a
                        nagyságos asszony még javában alszik és a nagyságos ur, aki az előbb ment el
                        a gőzfürdőbe, meghagyta, hogy nem kell őt háborgatni.</p>
                    <p>Teréz felhúzza a függönyöket; derült márcziusi nap nevet be az ablakon.</p>
                    <p>Mióta Flóra tudja, hogy sógora elment hazulról, szabadabban lélegzik. A
                        szobaleány kis vár­tat­va behozza reggelijét és a reggeli postát: néhány
                        napi lapot és egy levelet. Flóra megösmeri apja irását a boritékon, élénk
                        örömmel bontja fel és mohón olvassa. Arcza koronként elkomolyodik, majd
                        ismét felvidul, ujjongni szeretne örömében, ha nem félne felébreszteni a
                        harmadik szobában alvó Mártát. Diadalmasan lobogtatja kezében a fehér
                        papirlapot, majd ajkaihoz emeli, szenvedélyesen csókolja apja kezeirását és
                        könnyekkel szép szemeiben suttogja:</p>
                    <p>- Áldott légy jó apám, hogy segitségére jöttél leányodnak... te leszel az én
                        megmentőm, a te közeledben visszanyerni lelki egyensúlyomat... te nem fogod
                        megengedni, hogy a leányod tiszta szivébe bűnös gondolat férkőzzék! Minek
                        keresek én oltalmat egy idegen férfi karjai között, mikor itt van az
                        apám?</p>
                    <p>Mi szükségem nekem Hellerre, akit csak addig szivelek, mig férjem lenni nem
                        akar, de szerelmétől visszaborzadok!</p>
                    <p>És ma még jobban visszaborzadt mint valaha; mióta szűzies testén annak a <hi
                            rend="italic">másiknak</hi> a szen­vedélyes csókját érezte volt. Először
                        érintette őt életében a szenvedély perzselő heve és annak hatása alól,
                        bármint iparkodik is, nem tud menekülni. Pista szerelmének felcsapó lángjai
                        elkápráztatták, megremegtették a szivét, világosságot terjesztettek benső
                        énjének homályában. Szunnyadozó érzékei ébredezni kezdtek, a homályos
                        sejtelem kezdett formát ölteni, az asszony életre kelt benne és szeretni
                        készteté, de szerelmeséül nem tudta, nem akarta Hellert elfogadni.
                        Ifjuságának kincseit, szépségét, szerelmét nem akarta erre az emberre
                        pazarolni. És Emilre sem gondolt. Mintha a szegény fiut egészen kitörülték
                        volna emlékezetéből és ő sohasem tervezte volna, hogy egykoron a felesége
                        lesz!</p>
                    <p>Égő sötét szempár üldözte... két szerelemsóvár ajk... ami elől minden áron
                        szöknie kell.</p>
                    <p>Hirtelen kiugrott ágyából, gyorsan felöltözködött és halkan, elővigyázattal,
                        nehogy hugát felébreszsze, kiment az előszobába. Ott állt a nagy uti
                        bőröndje és ott álltak nagy szekré­nyekben majdnem összes holmijai. Lázas
                        sietséggel pakolni kezdett.</p>
                    <p>- A kisasszony pakol? csak nem utazik? - kérdezte elcsudálkozva a
                        szobaleány.</p>
                    <p>- De igen, Teréz, még pedig a két órai vonattal; levelet kaptam hazulról,
                        mennem kell.</p>
                    <p>Mikor Márta tizenegy óra tájban végre felkelt és Flóra után nézett, nagy volt
                        a meglepetése, mikor teljesen felöltözve, uti ruhában találta testvérét.</p>
                    <p>- Te már fenn vagy? - kérdezte ámulva - és ez mi? - kiáltott meglepetve,
                        látva, hogy Flóra toilette-táskáját pakolja.</p>
                    <p>Flóra nyakába borult a hugának és szivélyesen megcsókolva őt, kérlelőleg
                        mondta:</p>
                    <p>- Ne haragudj, kicsi Mártám, de el kell ma utaznom.</p>
                    <p>- Mit beszélsz! micsoda tréfa ez!</p>
                    <p>- Nem tréfa, Márta, nézd, mit ir apánk; mama beteg és szüleink minden vágya,
                        hogy <hi rend="italic">mielőbb</hi> haza menjek.</p>
                    <p>És átnyujtotta Mártának atyja levelét.</p>
                    <p>Rátótyné kedvetlenül futotta át apja sorait és mikor a végére ért, bosszusan
                        kiáltotta:</p>
                    <p>- Már megint túlzásba esel; nem látom be miért kellene neked <hi
                            rend="italic">azonnal</hi>, igy bál után utaznod? Azért, mert a mama
                        gyomorbajos és a papa kicsit siránkozik a levelében, semmi ok, hogy annyira
                        siess haza! Pár nap mulva is elég idő lenne.</p>
                    <p>- Nem, nem Márta, a szüleim elég soká nélkülöztek, egy perczig sem váratom
                        őket tovább.</p>
                    <p>- De ez esztelenség - tört ki Márta - most akarsz elmenni, mikor a legjobban
                        mulatunk - még hány piknik, házibál van kilátásban!</p>
                    <p>- Mulatsz majd nélkülem!</p>
                    <p>- De az egészen más valami, ha te elmégysz, vége minden mulatságnak! Maradjál
                        legalább nehány napig még. Pista sem fogja engedni!</p>
                    <p>Flóra nem felelt és folytatta pakolását.</p>
                    <p>- Nem láttad ma reggel Pistát?</p>
                    <p>- Nem láttam; Teréztől tudom, hogy a gőzfürdőbe ment.</p>
                    <p>- Akkor mindjárt itt lesz; ő nagyon fog haragudni, ha ma elutazol! -
                        duzzogott Márta, de e perczben észrevette az ujságlapokat, amik érintetlenül
                        hevertek a szalonasztalon. Mohón nyult utánok.</p>
                    <p>- Még el sem olvastad a tegnapi ünnepély leirását? - kérdezte
                        elszörnyüködve.</p>
                    <p>- Bizony nem értem rá - felelte mosolyogva Flóra.</p>
                    <p>- Megfoghatatlan vagy! igazán nem értelek!</p>
                    <p>És Márta feledve testvérét, mindent, belevetette magát egy hintaszékbe és
                        lázas érdeklődéssel kezdte a művészest leirását olvasni, közbe-közbe
                        helybenhagyólag, vagy rosszalólag kiáltva fel.</p>
                    <p>Mikor pedig a saját kis személyiségének hizelgő megemlitéséhez jutott, egész
                        extázisba jött. Rátótyné és Wranek Flóra nemcsak megnevezve voltak a többiek
                        között, de jelmezeik is pontosan le voltak irva, ami az elsőrangu szépségek
                        sorába emelte őket.</p>
                    <p>- És te <hi rend="italic">most</hi> akarsz Budapestről távozni, <hi
                            rend="italic">most,</hi> az ilyen diadal után!</p>
                    <p>Leküldte Terézt a dohánytőzsdébe és az összes napilapokat megvétette vele, de
                        nem olvas­hatta el valamennyit, mert látva, hogy Flóra nem tágit,
                        öltözködnie kellett, hogy testvérét ki­kisérhesse a vasuthoz.</p>
                    <p>Még öltözött, mikor a férje haza érkezett. Rátóty, amint az előszobába
                        lépett, észrevette az uti készülődéseket. Flóra bőröndjén ott feküdt
                        kalapdoboza, toilette-táskája és plaidje.</p>
                    <p>- Mi ez? - kérdezte az ajtót nyitó szobaleánytól.</p>
                    <p>- A kisasszony utazik, levelet kapott hazulról, - magyarázta Teréz.</p>
                    <p>Rátóty sápadtan nyitott az ebédlőbe. Az asztal teritve volt. Flóra az
                        ablaknál állt és az ujságot olvasta. Pista egyenesen feléje ment és köszönés
                        nélkül, elfojtott hangon kérdezte:</p>
                    <p>- El akarsz utazni?</p>
                    <p>Flóra érezte, hogy szivverése eláll, de erőt véve magán, egyszerüen
                        felelte:</p>
                    <p>- Az anyám beteg, papa sürgetőleg hiv, szükség van reám odahaza.</p>
                    <p>- Nem igaz! - suttogá Pista vadul - én űzlek el, valld be!</p>
                    <p>Flóra egy lépést hátrált. A férfi szenvedélyessége visszaadta lélekjelenlétét
                        és hidegen mondta:</p>
                    <p>- Nem űz el senki sem, sem te, sem más, csupán a kötelesség hiv.</p>
                    <p>- Kötelesség, kötelesség! - nevetgélt Pista gúnyosan.</p>
                    <p>- Mindig teljesiteni fogom - felelte Flóra fölénynyel és egy lépést tett a
                        szalon felé.</p>
                    <p>Pista elállta az utját.</p>
                    <p>- Maradj... kérlek - mondta hirtelen megváltozott hangon. Szemei véghetetlen
                        bánatot fejeztek ki és kérlelőleg tapadtak Flórára.</p>
                    <p>Pista szomoru tekintete, lágy csengésü bánatos hangja meginditották Flórát,
                        akaratlanul megállt és kérdőleg, szeliden nézett sógorára.</p>
                    <p>- Ne váljunk el igy - suttogá halkan a képviselő - hagyd meg nekem legalább
                        azt a vigaszt, hogy megbocsátottál, hogy nem gyülölsz.</p>
                    <p>Flóra nem tudta kiállni Rátóty tekintetét, lesütötte a szemét és nem
                        felelt.</p>
                    <p>- Mondd, hogy megbocsátottál - könyörgött Rátóty, megragadva a leány
                        kezét.</p>
                    <p>- Megbocsátottam - rebegé Flóra halkan.</p>
                    <p>- És nem gyülölsz?</p>
                    <p>- Nem gyülöllek - felelte Flóra öntudatlanul.</p>
                    <p>Rátóty megszoritotta a leány kezét és egymásodperczig igy álltak kéz kézben,
                        a leány lesütött szemmel, remegve nézve maga elé, a férfi szomoru
                        tekintettel nézve őt. Aztán hirtelen elbocsátotta a kezét.</p>
                    <p>- Köszönöm - mondta halkan.</p>
                    <p>A szobaleány belépett a füstölgő leveses tállal.</p>
                    <p>Mikor Márta végre bevégezve öltözékét, az ebédlőbe lépett, Flóra nyugodtan
                        osztotta a levest. És a képviselőné nem is álmodta, hogy a megszokott
                        mindennapiasság keretében minő dráma játszódott le e két ember között.</p>
                    <p> </p>
                </div>
             <div type="chapter">
                    <head>XXV.</head>
                    <p>Heller Rátótyékhoz készülve éppen kilépett a kapun, mikor szembe találkozott
                        Terézzel.</p>
                    <p>- Mi ujság Teréz?</p>
                    <p>- A kisasszony szives üdvözletét és ezt a könyvet küldi a nagyságos
                        urnak.</p>
                    <p>- Ő Nagyságáék nincsenek odahaza? - kérdezte kissé csalódottan a
                        nagybirtokos.</p>
                    <p>- A nagyságos asszony otthon van, de Flóra kisasszony ma délután
                        elutazott.</p>
                    <p>- Elutazott?...</p>
                    <p>- Levelet kapott hazulról - fecsegett a leány - az öreg nagysága beteg.</p>
                    <p>- Vagy ugy, - mondá Heller megkönnyebbülve. - Adja át kézcsókomat a nagyságos
                        asszony­nak és mondja, hogy nagy részvéttel vagyok.</p>
                    <p>Nála szokatlan sietséggel vette át a szobaleánytól a csomagot és vissza
                        sietett lakásába.</p>
                    <p>Égett a vágytól a küldeményt mielőbb felbonthatni, mert nem kételkedett, hogy
                        Flóra a franczia regénybe, amit Heller kölcsönözött volt neki, valami
                        üzenetet tett számára.</p>
                    <p>Le sem tette kalapját, sem felöltőjét, és hirtelen felcsavarva a villamos
                        lángot, lázas kézzel bontotta fel a csomagot. A sárga fedelü könyv mellett
                        nem feküdt levél, de mikor azt Heller csalódottan megforgatta, fehér lap
                        hullott ki belőle. Korrekt angol betükkel ez volt ráirva:</p>
                    <p>»Feledjen el és bocsásson meg.«</p>
                    <p>Semmi egyéb.</p>
                    <p>Heller sokáig mereven nézte a papirlapot, aztán heves mozdulattal összegyürte
                        és dühösen dobta el magától. Gyorsan fel s alá kezdett járni a szobában; egy
                        félóráig sétálhatott igy fel­öltőben, kalappal fején, aztán csengetett és a
                        belépő inasnak parancsolá:</p>
                    <p>- Csomagolj azonnal, ma este elutazunk.</p>
                    <p>- Hány napra csomagoljak nagyságos úr?</p>
                    <p>- Nyolcz, tiz napra... és hét órára készen légy! Bárki jönne, nem vagyok
                        itthon. Értetted?</p>
                    <p>- Értettem nagyságos úr.</p>
                    <p>Alig távozott az inas, Heller levetette felöltőjét, letette kalapját és
                        felszedve az előbb eldobott papirszeletet, nagy gonddal kisimitotta azt,
                        összehajtotta, betette tárczájába és öklét fenyege­tőleg felemelve,
                        többszörösen ismételte:</p>
                    <p>- Megbosszulom magamat!</p>
                    <p> </p>
                </div>
             <div type="chapter">
                    <head>XXVI.</head>
                    <p>A József-téri »Blumenstöckl« éttermében másnap a déli órákban gondtelt
                        arczczal idegesen ebédelt Rátóty. Jobban mondva csak belekóstolt az
                        ételekbe, amiket majdnem érintetlenül vitt tova a pinczér. De annál többet
                        ivott; mohón, sürün hajtotta fel egyik pohár bort a másik után, mintha a
                        borba akarná fojtani a gondját.</p>
                    <p>Kora reggel óta futkosott már pénz után hasztalan. Az előtte való este a
                        klubban, a kártya­asztal mellett keresett feledést és vesztett. Nem volt
                        játékos és ha nagy ritkán kártyához nyúlt, többnyire igy történt, mert
                        játszás közben heve elragadta és ilyenkor esztelenül, merészen játszott;
                        azért kerülte is a játékasztalt. Az este is azzal a szándékkal ment fel az
                        Országos Kaszinóba, hogy ott nehány barátjával összetalálkozva, mulatni
                        menjenek együtt valahová, mert minden áron szórakozni akart. De balvégzete
                        egy hirhedt kártyakompániába sodorta, ahonnan nem menekedhetett. Eleintén
                        nyert, ez feltüzelte, később váltakozó szerencsével nyert, majd vesztett,
                        mig végre nemcsak a nála levő néhány száz forintja uszott el, de még
                        tartozott is 1500 forinttal egyikének az urak közül, aki véletlenül nemcsak
                        politikai ellenfele, de különben sem volt jóakarója.</p>
                    <p>Ezt a tartozását okvetlenül ki kellett egyenlitenie huszonnégy óra alatt és
                        pénze otthon sem volt. A költséges életmód, amit a télen folytatott, Virág
                        Lidi, az ügyeiben beállt apály, mindez erősen megviselték. A tél folyamán
                        már több izben volt kénytelen különböző ürügyek alatt apósához fordulni.
                        Wranek segitett rajta, de az utolsó alkalomkor erélyesen kijelentette, hogy
                        többé ne számitson rá.</p>
                    <p>A »petroleum« vállalat rosszul állt. A beszerzett gépek daczára a bőnek
                        igérkező források nem adták a remélt eredményt. A »petroleum« részvények
                        rohamosan szálltak alá, a részvé­nyesek zugolódtak és a sajtóban fenyegető
                        hangok emelkedtek az igazgatótanács ellen.</p>
                    <p>Az életben ritkán jön egy baj egyedül; mintha egyik a másikat vonzaná maga
                        után, úgy kelet­keznek azok bizonyos időszakokban. Rátótyt hónapok óta
                        üldözték a pénzveszteségek, de ő nyakig úszva az élvezetekben, vagyis
                        lázasan hajszolva azokat, nem gondolt a jövővel és a helyett, hogy jobban
                        megszoritotta volna költekezéseit, még őrültebben dobálta a pénzét. Bizott a
                        szerencséjében és nem akarta elhinni, hogy az hátat forditott neki. Válságos
                        pillanat­nak tekintette csak pénzzavarait, amin keresztül fog eviczkélni.
                        Lidi kétségkivül a legtöbb pénzébe került, de róla nem akart, nem tudott
                        lemondani. Ez a szép könnyelmü leány volt a villámháritója, a búfelejtője.
                        Lidi karjaiban elfeledte Flórát, pénzzavarjait, a feleségét, aki egész
                        művészetig vitte, miként tegye őt idegessé. És Lidi - gondolta Rátóty - némi
                        tekintetben használ is hitelének, mert aki ilyen költséges luxusczikket
                        megengedhet magának, arról csak felteszik, hogy van miből?</p>
                    <p>Rátóty legnagyobb pénzzavarjai között is mindig gavallér tudott maradni.
                        Értette a módját, mert már kora ifjusága óta gyakorolta magát benne. Mindig
                        bizonyos hidegvérrel nézett szem­be a kellemetlenségekkel, de ez a
                        kártyaveszteség rosszkor jött; igazi csapás volt rá nézve.</p>
                    <p>Pedig mi volt ez az 1500 forint ahhoz viszonyitva, amit mellette ugyanazon
                        este mások vesz­tettek a kaszinóban? Csekélység. És barátai bizonyára nem is
                        álmodták, minő nehéz gondot okozott ez az aránylag kis összeg az előkelő
                        gavallérnak.</p>
                    <p>Elővigyázattal kellett pénz után néznie; nem kompromitálhatta magát, azért
                        nem fordulhatott akárkihez. Végig járta az összes uzsorásokat, de azok,
                        mintha jobban lettek volna értesülve a képviselő helyzetéről, mint a
                        jóbarátok, valamennyien csak elfogadhatatlan feltételek mellett akartak
                        kölcsönözni.</p>
                    <p>Bosszusan, izgatottan töprengett Rátóty, mitévő legyen, midőn az étterembe
                        egy alacsony, köpczös termetü, borotvált állu, vereshaju férfi lépett be,
                        kinek nemcsak öltözéke, de egész fellépése elárulta a vidéki, jómódu zsidót.
                        Széles aranyláncz lógott mellényén, finom fekete kabátja megfeszült jól
                        táplált alakján, kezében ezüst nyelü botot tartott és öntudatosan lépked­ve
                        haladt az asztalok között.</p>
                    <p>- Goldfahn! - szólitotta őt Rátóty, mikor a zsidó az asztala mellett elhaladt
                        - mit keres maga itt?</p>
                    <p>- Helyet, nagyságos uram - válaszolt széles mosolylyal a zsidó - de ugy
                        látszik nincs.</p>
                    <p>- Üljön ide az asztalomhoz - mondá a képviselő szokatlan leereszkedéssel, aki
                        a kis veres zsidóban a Gondviselést vélte megpillantani.</p>
                    <p>Goldfahn elégedetten mosolyogva, nem kérette magát és letelepedett a
                        képviselő mellé. Nagy gonddal elhelyezte kalapját és a pinczér figyelmébe
                        ajánlva felöltőjét, fesztelenül nyult az étlap után. Fehér szeplős kezének
                        húsos ujjain értékes gyémántgyürük csillogtak.</p>
                    <p>Goldfahn gabonakereskedő volt Kelenvárt és az odavaló jeunesse doréenak nagy
                        perczentre pénzt kölcsönözgetett. Rátótyn nem egyszer segitett és azért vele
                        szemben a képviselő nem is feszélyezte magát.</p>
                    <p>- Mióta van Budapesten? - kérdezte a képviselő, miután Goldfahn megrendelte
                        ebédjét.</p>
                    <p>- Pár nap óta, nagyságos uram és ma este utazom haza.</p>
                    <p>- Akkor a jó Isten vezérelte magát ma ide! - felelt Rátóty humort erőltetve.
                        - Pénzre van szükségem, Goldfahn.</p>
                    <p>- Másnak is - felelt ravaszul a zsidó.</p>
                    <p>- Magának bizonyára nem...</p>
                    <p>- Hogy mondhat ilyet nagyságod... egy szegény családapa hat gyerekkel...</p>
                    <p>- Na... na... azért van mit a tejbe apritniok. Pillanatnyi pénzzavarban
                        vagyok, Goldfahn... az én állásomban itt a fővárosban, tudja jól, hogy nem
                        fordulhatok akárkihez...</p>
                    <p>Goldfahn szétbontotta asztalkendőjét, betüzte elől inggallérjába és nagy
                        étvágygyal a levesé­hez látott.</p>
                    <p>Rátóty várt, hogy a zsidó szóljon valamit, de mert az nyugodtan evett tovább,
                        folytatá:</p>
                    <p>- Nem nagy összegről van szó és csak rövid időre kellene.</p>
                    <p>- Mennyire van szüksége a nagyságos urnak? - kérdezte Goldfahn, letéve
                        kanalát.</p>
                    <p>- Kétezer forintra, még pedig azonnal.</p>
                    <p>- Tyhü! az sok pénz! Honnan vegyek én most kétezer forintot? Nekem nincs...
                        nincs...</p>
                    <p>- Dehogy nincs, Goldfahn... gondolkozzék csak egy kicsit.</p>
                    <p>- Becsületemre mondom, nagyságos uram. Üzleti dologban jártam ide fönn,
                        kiadtam az utolsó krajczáromat.</p>
                    <p>- Ne akadékoskodjék Goldfahn - szólt kissé türelmetlenül Rátóty, - ha ki is
                        adta a pénzét, tudja maga, honnan vegyen mást elő. Jó kamatot fizetek.
                        Gondolkozzék...</p>
                    <p>Goldfahn csakugyan ugy tett, mintha gondolkoznék, pedig a kabátjának belső
                        zsebében nem kétezer, de kétszer annyi is volt, mert Budapestre nem fizetni
                        jött, de pénzt beszedni.</p>
                    <p>- Nekem nincs, nagyságos uram... de itt van a sógorom... a Stern...
                        megpróbálom annál.</p>
                    <p>- Próbálja, akinél akarja - szólt Rátóty a bortól és izgatottságtól kigyult
                        arczczal - csak a pénz estig meg legyen.</p>
                    <p>- Megkisértem.</p>
                    <p>- Mikor kaphatok választ?</p>
                    <p>Goldfahn ismét gondolkozott.</p>
                    <p>- A sógoromnak van pénze, azt tudom, ha tehát másként megegyezünk a nagyságos
                        képviselő urral, esti 6 órakor a lakására hozhatom az összeget.</p>
                    <p>- Csak hozza Goldfahn, otthon kiállitjuk a váltót.</p>
                    <p>- Azaz, a nagyságos ur addig, mig én Sternnél járok, kiállitja és alá iratja
                        Heller nagyságos urral.</p>
                    <p>- Mit akar Hellerrel? Kezes nélkül nem bizik bennem?</p>
                    <p>- Én igen... de sógorom, a Stern... ő bizonyára kezest akar. Heller nagyságos
                        ur már máskor is megtette a képviselő urnak ezt a kis szivességet.</p>
                    <p>- Kétségtelenül, - viszonzá Rátóty idegesen, - de éppen azért nem szeretek
                        mindig hozzája fordulni.</p>
                    <p>- Hát akkor tessék Wranek nagyságos urral aláiratni.</p>
                    <p>- Hová gondol? Erre nincs idő. És ha egyáltalán apósomhoz akarnék fordulni,
                        nincs szüksé­gem magára.</p>
                    <p>Goldfahn vállat vont.</p>
                    <p>- Amint tetszik.</p>
                    <p>- Jótálló nélkül tehát nem hajlandó adni? Hiszen eddig is pontosan kifizettem
                        magának a tartozásaimat!</p>
                    <p>- Nem panaszkodom; de az ügyek minden nap változnak és a sógorom...</p>
                    <p>- Jó van jó - szólt Rátóty ingerülten, a sógor folytonos emlitése idegessé
                        tette - halljuk tehát a feltételeit.</p>
                    <p>- Más nincs - felelte a zsidó ártatlanul - csak a Heller nagyságos ur irja
                        alá a váltót. Mennyi időre méltóztatik azt kiállitani?</p>
                    <p>- Mondjuk öt hónapra. Ma márczius 18-ika van, tehát augusztus 18-ára.</p>
                    <p>- Helyes, akkor a nagyságos ur állitson ki egy váltót 2500 forintról,
                        aláiratja Heller nagysá­gával és este hatkor elhozom a pénzt.</p>
                    <p>- Mi a manó, Goldfahn! csak nem kér kétezer forinttól öt hónapra ötszáz
                        forint kamatot?</p>
                    <p>- Nem magamnak kérem, nekem alig marad valami. Fizetnem kell a
                        Sternnek...</p>
                    <p>- Vigye a manó a Sternt, nekem magával van dolgom. Legyen belátása.</p>
                    <p>- Nem tehetem máskép, nagyságos uram.</p>
                    <p>- Akkor hagyjuk abba az egészet - felelte Rátóty hirtelen, jól játszott
                        közönynyel. - Ha a dolog igy áll, inkább felutazom az apósomhoz, de ilyen
                        uzsorakamatot nem fizetek. Nem állok olyan rosszul, hála Istennek, birok
                        magamon másként is segiteni. Értem, hogy nem teszi ingyen, de a követelése
                        mégis túlságos.</p>
                    <p>- Rossz idők járnak, nagyságos uram!</p>
                    <p>Rátóty a fizető pinczért hivta. Nyugodtan kiegyenlitette számláját és hidegen
                        felállt, hogy távozzék.</p>
                    <p>Goldfahn fürkészőleg pislogott reája.</p>
                    <p>- Tudja mit, Goldfahn, - szólt hirtelen elhatározással Rátóty, - ha akarja,
                        kiállitom a váltót 2300 forintról.</p>
                    <p>- Mondjuk 2400 forintot.</p>
                    <p>- Nem, egy krajczárral sem többet - felelt erélyesen a képviselő, botja után
                        nyulva.</p>
                    <p>- Legyen, nagyságos uram... mivel olyan régen ismerjük egymást, nem kivánok
                        nagy hasznot. Tehát tessék a dolgot estig rendbe hozni. Hat óra után
                        nagyságodnál leszek a pénzzel; de a Heller ur aláirása ne hiányozzék, ettől
                        a feltételtől nem állok el.</p>
                    <p>- Meglesz - felelte Rátóty és nagy kő gördült le a szivéről.</p>
                    <p>De mikor kilépett a vendéglőből és az üde márcziusi levegő megcsapta a
                        homlokát, kellemet­lenül érintette az a gondolat, hogy Hellerhez kell
                        fordulnia.</p>
                    <p>Már máskor is megtette, de ma ellenszenves volt neki az az eszme, hogy
                        Gézától kérjen valamit. Ösztönszerüleg érezte, hogy Heller vetélytársa lett.
                        Hogy még mindig szereti Flórát és mindent elkövet a leány kezének
                        elnyeréséért, ezt eléggé igazolta viseletével a művész­estélyen. Rátótynak
                        fülébe csengett még, minő fenyegető hangon készteté őt a csárdás alatt Márta
                        mellett maradni. És az a sokat mondó kézcsók, mikor Gézát Flórával
                        meglepte?</p>
                    <p>Nem volt szóváltása Hellerrel e miatt, hiszen alkalmuk sem lett volna reá, de
                        azért mégis bizonyos ellenszenv keletkezett e percz óta közöttük, amit
                        nemcsak Rátóty, de bizonyára Heller is érzett.</p>
                    <p>És most ő, Rátóty, egy ilyen nagy szivességre kérje fel Gézát? De kénytelen
                        volt vele. Nem birt másként segiteni magán. Még alig mult egy óra, és igy
                        remélte, otthon találja őt, ha kocsiba ül. Pár percz alatt a Czukor-utczában
                        volt. Kényelmetlen érzések között ment fel a lépcsőn, önmagát biztositva,
                        hogy végre is semmi rendkivüli dolgot sem kér barátjától. És eszébe jutott,
                        minő nagy készséggel irta alá Heller egy év előtt az ezer forintos váltót:
                        »Ameddig van pénze a kelenvári zsidónak és itt vagyok én, minek fordulnál
                        máshoz? - mondta - akár magad is oda irhatod a nevemet a váltóra.«</p>
                    <p>Igen... igen... igy beszélt akkor Géza és azóta, ha lehet, még szorosabb
                        barátságba jöttek... s a tegnapi kis intermezzo csak nem fog talán két régi
                        pajtást elválasztani?</p>
                    <p>Egészen megnyugodva ért Heller ajtaja elé és öntudatosan nyomta meg a
                        villamos csengő gombját, de senki sem jött ajtót nyitni. Még párszor
                        ismételten csengetett, de hiába.</p>
                    <p>A házmesterné, a ki véletlenül arra járt, felvilágositólag mondta:</p>
                    <p>- Heller nagyságos ur tegnap este elutazott az inasával.</p>
                    <p>- Elutazott? - kérdezte Rátóty megdöbbenve, mintha halálos itéletét hallaná.
                        - Mikor jön vissza?</p>
                    <p>- Nem tudom, gondolom 8 nap mulva - felelte az asszony.</p>
                    <p>Rátótyt váratlanul érte ez a csapás; erre nem volt elkészülve. Kifizette a
                        kocsisát és gyalog, lassu léptekben haladt lakása felé, de még sokáig
                        bolyongott az utczákon, mielőtt haza ment.</p>
                    <p>A feje égett, halántékai lüktettek.</p>
                    <p>Haza érve, meghagyta a szobaleánynak, hogy ne háborgassák és bezárkózott
                        szobájába. Lefeküdt a kerevetre és sokáig mozdulatlanul maradt ott, merev
                        szemmel bámulva a szoba aranyczirádás padmalyára. Végre felkelt és az
                        iróasztalához ült. Öt óra felé Márta kopogott az ajtaján.</p>
                    <p>- Pista! alszik? - kérdezte kivülről.</p>
                    <p>- Dolgozom - felelte kedvetlenül a képviselő - mi kell?</p>
                    <p>- Ne feledje, hogy ma este vacsorára vagyunk hiva, készen legyen...</p>
                    <p>- Jól van... jó... ha egy veres kis zsidó keresne, vezessék azonnal a
                        szobámba. Kérem, mondja meg ezt Teréznek.</p>
                    <p>- Meglesz, - felelte Márta, - de készen legyen idejében.</p>
                    <p>Hat órát már régen elütötte, de Goldfahn csak nem mutatkozott. Idegesen,
                        nyugtalanul várta őt Pista és hogy az ideje teljék, öltözködni kezdett az
                        estélyhez. Teréz egy fehér szegfüt vitt neki a szalonasztalról, azzal
                        ékitette kabátja gallérját és aki igy kifogástalan szalonöltözetben az
                        elegáns, szép férfit látta, nem álmodta volna, minő nyugtalanság emészti a
                        szivét.</p>
                    <p>Márta is elkészült és suhogó selyemruhájában az ebédlőben leste, mikor
                        határozza el magát Pista a menetelre.</p>
                    <p>Végre néhány perczczel hét óra előtt belépett Goldfahn. Teljes uti öltözetben
                        volt és bizo­nyára azért késett, hogy Rátótytól egyenesen a vasuthoz
                        hajtathasson.</p>
                    <p>- Várat magára Goldfahn - üdvözlé őt Rátóty előkelő kézmozdulattal. - Már azt
                        hittem, meg­gondolta a dolgot és nem jön. Estélybe készülök s éppen menni
                        akartam.</p>
                    <p>- Bocsánat, nagyságos uram, de igazán nem jöhettem, - mentegeté magát
                        Goldfahn, - alig tudtam a pénzt összehozni. Stern nem akart adni...
                        végre...</p>
                    <p>- Nos? - kérdé kissé türelmetlenül Rátóty.</p>
                    <p>- Mégis rávettem nagy bajjal, de időbe került. Itt a pénz. A váltó rendben
                        van?</p>
                    <p>- Ime - mondá Rátóty hanyagul és odanyujtotta a zsidónak az iróasztalán fekvő
                        váltót.</p>
                    <p>Goldfahn gondosan megnézte és meg volt elégedve. A 2300 forintról kiállitott
                        váltó alól nem hiányzott Heller jól ismert, karakterisztikus, nagy álló
                        betükkel irt aláirása.</p>
                    <p>Rátóty idegesen vibráló ujjaival czigarettát sodort, de azért észrevétlenül
                        Goldfahnt figyelte.</p>
                    <p>A zsidó nyugodtan kivette nagy bőrtárczáját és annak rendje szerint
                        leszámolta a 2000 forintot.</p>
                    <p>Pista keze kissé reszketett, mikor átvette.</p>
                    <p>- Nem tartóztatom tovább a nagyságos urat - szólt Goldfahn, miután a váltót a
                        bankjegyek helyére tette - én is sietek a vasuthoz.</p>
                    <p>- Szerencsés utat, Goldfahn! - mondta Pista - és köszönöm.</p>
                    <p>- Jó mulatást nagyságos uram és viszontlátásra öt hónap mulva.</p>
                    <p>- Előbb is, Goldfahn, de akkor biztosan!</p>
                    <p>Teréz hamar kocsit hozatott. Rátóty és felesége elegáns fiakkeren robogtak jó
                        barátaikhoz.</p>
                    <p> </p>
                </div>
             <div type="chapter">
                    <head>XXVII.</head>
                    <p>Márta hiába kérdezősködött, senki sem tudta neki megmondani, hová tünt
                        Heller; mig végre nyolcz nap mulva egy nizzai képes levelezőlap tudatta a
                        Rátóty házaspárral, hogy jó barátjok Monaco játéktermeiben szórakozik.</p>
                    <p>- A boldog ember! - igy kiáltott fel Márta, mikor Heller üdvözlő sorait
                        elolvasta - minő szép lehet most pálma- és narancsligetekben! Mikor visz
                        majd maga engem olyan szép helyre? - fordult duzzogva férjéhez.</p>
                    <p>- Mi mindent nem akarna maga - felelt a férj rosszkedvüen - örüljön, ha itt
                        győzzük pénzzel.</p>
                    <p>- Soha sincs pénze, ha rólam van szó!</p>
                    <p>Rátóty vállat vont.</p>
                    <p>- Ha legalább Abbáziába mehetnénk a husvéti ünnepekre! Minden ösmerősünk ott
                        lesz!</p>
                    <p>- Érje be Rétházával! Nem örül a fiát és a családját viszontlátni?</p>
                    <p>- Ez is zsarnokság magától, hogy nem engedi addig a fiamat elhozni.</p>
                    <p>- A farsang alatt bezzeg nem jutott eszébe. Most, hogy kevesebbet mulat, a
                        gyerekét akarná! Pedig a kelenvári orvos, akivel tegnap beszéltem,
                        határozottan ellene van; a gyerek végre magához jött, megerősödött, nem kell
                        most bolygatni. Husvétig már alig nehány hét!</p>
                    <p>- Hosszu idő! - sóhajtott Márta.</p>
                    <p>- Miért nem jár Kunhegyinével kerékpározni? a jó barátnéja naponként kijár a
                        ligetbe.</p>
                    <p>Márta megfogadta férje tanácsát és Kunhegyi képviselőnével naponként látni
                        lehetett őket a ligetben, kocsin, gyalog, vagy kerékpáron.</p>
                    <p>Az áprilisi napsugár az egész előkelő világot kicsalta a Stefánia-utra, a
                        rügyező fák közé. A tavasz ébredése a zsurok haldoklását jelentette.
                        Kunhegyiné azonban még egy utolsó zsúrra készült, amire valamennyi ösmerősét
                        meghivta és megsugta az asszonyoknak, hogy reggelig tánczolni fognak.</p>
                    <p>Javában mulatott már Kunhegyiné termeiben a sok előkelő ember, a báliasan
                        öltözött asszonyok, leányok, a frakkos, smokingos férfivilág, midőn ott
                        Heller egészen váratlanul meg­jelent.</p>
                    <p>Nagy örömmel fogadták, de Márta szemrehányóan, duzzogva nyujtott neki
                        kezet.</p>
                    <p>- Illik az, igy szó nélkül megszökni a barátaitól? Eltünni, mint valami
                        Bolygó Hollandi?</p>
                    <p>- Azt hittem, észre sem veszi hiányomat - mondta Heller, merészen fixirozva a
                        szép asszonyt monoklis szemével.</p>
                    <p>- De ilyet mondani! - szörnyüködött Márta. - Mi jogositja az ilyen
                        feltevésre? Nem fogadtam-e mindig szivesen házamban?</p>
                    <p>- Az ellen nem panaszkodhatom... maga az előzékeny háziasszonyok példányképe,
                        de...</p>
                    <p>- De?</p>
                    <p>- Ha <hi rend="italic">ezzel</hi> én nem érném be? - szólt nyomatékkal és
                        mivel a szék Rátótyné mellett megüre­sedett, azt hirtelen elfoglalta és
                        egészen közel huzva azt a szép asszonyhoz, kétértelmüleg kérdezte:
                        Megengedi?</p>
                    <p>Márta észrevétlenül összerezzent.</p>
                    <p>- Kérem - felelte kissé elfogultan, mert Heller hangja és egész viselkedése
                        szokatlannak tetszett előtte.</p>
                    <p>- Gondolt rám néha? - kérdezte Heller.</p>
                    <p>- Természetesen - válaszolt Márta, elfogulatlanságot erőltetve - sokat
                        emlegettük önt Pistával.</p>
                    <p>- Nem ugy értem... gondolt-e reám, mikor egyedül volt, szép asszony?</p>
                    <p>- Gondolkozni ilyenkor szokott az ember - felelte Márta kaczéran.</p>
                    <p>- És nem jutott-e eszébe, hogy a maga kegyetlensége űzött engem olyan
                        messzire?</p>
                    <p>- Nem értem önt...</p>
                    <p>- Mert nem akar, pedig hosszu idő óta iparkodom magamat megértetni. De maga
                        kaczér, csak játszik a szivekkel...</p>
                    <p>- Én? - kérdezte Márta elcsudálkozva..</p>
                    <p>- Ne játszsza a tudatlant... hiszen már régen észrevette, mennyire...
                        mennyire...</p>
                    <p>- Csitt... vigyázzon... ha valaki meghallaná...</p>
                    <p>- Lássa, hogy szivtelen... nem akar meghallgatni... azt akarja, hogy ismét
                        Nizzába utazzam?</p>
                    <p>Márta szivén sajátos, édes, meleg érzés vonult át, mint valami rég óhajtott
                        izgató ital, hatottak rá Heller szavai.</p>
                    <p>- Minő különös maga ma este - szólt halkan - csak nem engedhetem, hogy
                        meggondolatlan dolgokat mondjon nekem itt, mások hallatára!</p>
                    <p>- Akkor adjon alkalmat, hogy egyedül lehessünk.</p>
                    <p>E perczben nehány ösmerős jött üdvözölni Rátótynét. A képviselőné pár szót
                        váltott velök és miután azok távoztak, Hellerhez fordulva mondta:</p>
                    <p>- Most mindennap a ligetbe járunk Kunhegyinével.</p>
                    <p>- És mikor található otthon <hi rend="italic">egyedül</hi>?</p>
                    <p>- Holnap nem mozdulok hazulról, mert fáradt leszek, ha 4 és 5 óra között meg
                        akar látogatni...</p>
                    <p>- Pista nem lesz odahaza?</p>
                    <p>- Pistának holnap délután bizottsági ülése van. Egyedül leszek - mondta
                        halkan.</p>
                    <p>- Köszönöm. Maga imádásra méltó egy asszony... ha tudná, minő boldoggá
                        tett...</p>
                    <p>- Nem utazik Nizzába? - kérdezte Márta pajkosan.</p>
                    <p>- Legfeljebb magával.</p>
                    <p>Márta nevetett, a gavallér merész szavai hizelegtek hiuságának.</p>
                    <p>- Szép lehetett a Rivierán? Oh! mennyire szeretném látni!</p>
                    <p>- Csak magától függ!</p>
                    <p>- Persze!</p>
                    <p>- Szervusz Géza! - szólalt meg e perczben Rátóty hangja - vissza kerültél
                        valahára?</p>
                    <p>Pista a régi szivélyes hangon szólt barátjához, de a finom megfigyelő
                        észrevett volna hangjá­ban valami erőltetettséget.</p>
                    <p>- Elutazásod napján kerestelek - folytatá kezet szoritva Gézával - de nem
                        tudták megmondani, hová tüntél.</p>
                    <p>- Hirtelen határoztam el magamat erre az utra.</p>
                    <p>- Valami különös ok késztetett rá? - kérdezte Rátóty, fürkészőleg nézve
                        barátjára.</p>
                    <p>- Lehet - felelte Heller szárazon.</p>
                    <p>Márta zavartan játszott a legyezőjével, félt, hogy férje kitalálja Heller
                        titkát.</p>
                    <p>De Pistát egészen jókedvüvé tette Géza felelete. Most már tudta, hogy Flóra
                        visszautasitotta őt... Vad örömet érzett. Ha az a leány nem lehet az övé, ne
                        legyen másé sem!</p>
                    <p>Egészen felvillanyozva kérdezősködött Heller utja felől; szerette volna őt
                        megölelni örömé­ben, de e helyett csak karon fogta és a buffetbe vonszolta.
                        Heller a szokott szivélyességgel bánt vele, hagyta Rátótyt fecsegni és
                        mialatt nehány pohár pezsgőt kiüritettek, a régi bizalmas hang helyre állt
                        közöttük.</p>
                    <p>Pista küzdeni látszott magával; több izben, mintha valamit mondani akart
                        volna Hellernek, amihez utolsó perczben még sem volt bátorsága, végre
                        hirtelen kiüritve egy pohár pezsgőt, mégis megszólalt:</p>
                    <p>- Tudod miért kerestelek elutazásod napján?</p>
                    <p>- Fogalmam sincs róla.</p>
                    <p>- Fel akartalak valamire kérni...</p>
                    <p>- Csak nem párbajsegédnek?...</p>
                    <p>- Egészen más ügyben... tudod, hogy a petroleum-részvények... - kezdé Pista
                        bevezetőleg.</p>
                    <p>- Jaj! kérlek ne beszélj nekem ügyekről - felelt Heller visszautasitólag - ma
                        igazán nem vagyok ilyesmire hangolva.</p>
                    <p>- Bocsáss meg, ezt nem tudtam - felelte a másik sértődötten.</p>
                    <p>Szemeik találkoztak; egy másodperczig leplezetlenül láttak egymás lelkébe és
                        meggyőződtek, hogy az előbbeni barátságos hangulat csak mesterségesen lett
                        előidézve.</p>
                    <p>- Borzadok mindenféle üzleti dolgoktól - szólt Heller diplomatikusan - és
                        igazán sajnállak, amiért nyakig uszol bennök.</p>
                    <p>- Sajnálatra nincs okod - felelt a képviselő büszkén.</p>
                    <p>- Annál jobb - vélte a másik hidegen és felállt, hogy a tánczterembe
                        menjen.</p>
                    <p> </p>
                </div>
             <div type="chapter">
                    <head>XXVIII.</head>
                    <p>- Szeret? igazán szeret? alig hihetem!...</p>
                    <p>- Miért mondanám, ha nem ugy lenne!</p>
                    <p>Rátótyné szalonjában sötételni kezdett; a szoba veres peluche-függönyei,
                        finom csipkestorejai időnek előtte félhomályt terjesztettek a keleti
                        szőnyegekkel bevont szalonban, amit egész nap melegitett az áprilisi
                        napsugár. Fantaisie asztalkákon, a tükörasztal márványconsolján értékes
                        virágvázákban különböző szinü jáczintok, sötétkék lankadó ibolyák, duzzadt
                        fehér violák terjesztettek bóditó illatot.</p>
                    <p>Kaczér, elegáns pongyolában Márta a pamlag egyik sarkába huzódva, megdült a
                        halvány­szinü, nagyvirágu, széles fodru lágy selyempárnákon, amik művészileg
                        elrendezve, kecses keretet képeztek a vakitó arczbőrü, tüzes szemü szép
                        asszony formás feje körül.</p>
                    <p>Egészen közel hozzája, egy alacsony széken ült Heller és mint a kigyó az
                        áldozatát, ugy fixi­rozta átható tekintetével a képviselőnét. Az utóbbi
                        szavaknál hirtelen felugrott és a pamlag­ra Márta mellé ülve, megragadta a
                        fiatal nő lágy, fehér kis kezét és szuggerálólag folytatá:</p>
                    <p>- Miért nem akar hinni nekem, Márta?... Mert eddig hallgattam? Tehettem-e
                        másként jó barátom feleségével szemben? A szerelem és barátság küzdöttek
                        bennem... s talán még most is hallgatok, ha önt boldognak tudom. De ön nem
                        az... vallja meg!</p>
                    <p>- Lehetek-e? - kérdezte Márta, szemeit forgatva, sóhajjal.</p>
                    <p>- Tudom - felelte Heller jól játszott részvéttel - és ezért nem tudok tovább
                        is hallgatni. Rosszul választott, Márta... a házassága nem sikerült, de ez
                        nem ok, hogy lemondjon a boldogságról. Ha akarná... ha szeretni tudna
                        engem...</p>
                    <p>- Nem vagyok szabad - suttogá a képviselőné.</p>
                    <p>- Mit tesz az? - szólt Heller, szorosan Márta mellé ülve és kezét, amit eddig
                        gyöngéden simo­gatott, szerelmesen vonta ajkaihoz - az asszony sohasem
                        szabadabb, mint mikor férjnél van!</p>
                    <p>Márta nem értette ki Heller czinikus szavaiból, ami rá nézve sértő volt és
                        nem lökte el magától a férfi karját, mikor az lágyan a dereka körül
                        fonódott, hanem a kalandokban tapasz­talatlan asszonyok beteges
                        kiváncsiságával leste a csábitó szavait. Az mindig közelebb vonta őt magához
                        és szenvedélyesen sugta a fülébe: »Szeretlek Márta, szeretlek!«</p>
                    <p>Rátótyné félig lehunyta a szemét, fejét udvarlójának vállára hajtá és
                        sokatmondólag dadogta: »Géza!«</p>
                    <p>- Márta, te szeretsz?! - szólt Heller diadalmasan és hevesen zárta karjaiba a
                        meggondolatlan, hiú asszonyt.</p>
                    <p>Ajkaik összeértek.</p>
                    <p>Odaadóan simult Márta Heller karjaiba, a megizlelt tiltott szerelmet édesnek
                        találta, a kedves ölelése forróbb volt, mint a férjé. A mohón váltott
                        szenvedélyes csókok, az ujság ingere, felkorbácsolták mindkettőjük
                        vérét.</p>
                    <p>- Szökjünk meg - súgta Heller - légy enyém egészen...</p>
                    <p>- Nem... nem - felelt Márta hirtelen feleszmélve, ijedten.</p>
                    <p>- Mitől félsz, ha velem vagy? - szólt Heller, szerelmesen szoritva magához a
                        fiatal nőt.</p>
                    <p>- Kerüljük a botrányt - dadogta Márta ösztönszerü aggálylyal - ne tudja meg a
                        világ, Pista, a családom...</p>
                    <p>Gúnyos mosoly vonult át Heller arczán egy pillanatra, de azért nem esett ki
                        szerepéből.</p>
                    <p>- Amint akarod, - szólt hizelgőleg, - de akkor hol találkozzunk? Itt nem
                        vagyunk biztonság­ban.</p>
                    <p>- Igaza van - felelt a fiatal asszony hirtelen kibontakozva Heller karjaiból
                        és ijedten tekintett körül. A férfi is akaratlanul felpillantott és
                        tekintete az aranyos tükörre esett, ahol mintha Pista sápadt, feldult arczát
                        pillantotta volna meg, amint a tükörrel szemben levő ajtó sötétveres
                        drapériái között betekintett.</p>
                    <p>De ezt a látományt csak felhevült képzelete idézhette elő, mert a másik
                        perczben már eltünt a tükörlapról ez arcz, bármint nézte is azt Heller.</p>
                    <p>De ez elővigyázatra intette őt. Nem óhajtotta, hogy a férj a siker <hi
                            rend="italic">előtt</hi> lepje meg őket.</p>
                    <p>Márta nyugtalanul felállt és felcsavarta a villamos lángot. Mint a józan ész
                        szava, hirtelen fehér világosság terjedt szét a szobában.</p>
                    <p>Márta megkönnyebbülten sóhajtott fel.</p>
                    <p>- Igy már semmi meglepetéstől nem kell tartanunk! - szólt szokott
                        élénkségével.</p>
                    <p>- Ügyes asszony válik belőle idővel - gondolta Heller és hangosan, sürgetőleg
                        folytatá:</p>
                    <p>- Mikor találkozunk?</p>
                    <p>Márta felelni akart, de e perczben az előszobában felhangzott Rátóty
                        hangja.</p>
                    <p>- Gyorsan, gyorsan Teréz - szólt hangosan - a kocsim lent vár, hamar adja elő
                        a vastagabb felöltőmet.</p>
                    <p>- Pista! - szólt megdöbbenve Márta. - Minő szerencse, hogy nem érkezett pár
                        perczczel előbb!</p>
                    <p>Pár percz mulva Pista csakugyan megjelent a szalonajtóban. Egészen
                        elfogulatlanul köszön­tötte Hellert, csak arcza volt sápadtabb a
                        szokottnál.</p>
                    <p>- Nincs ma gyülése? - kérdezte Márta.</p>
                    <p>- Itthon feledtem néhány fontosabb okmányt, ezért jöttem, de rögtön
                        visszamegyek.</p>
                    <p>- Hüvös van kint? - kérdezte Márta. - Hallottam, a vastagabb felöltőjét kérte
                        Teréztől.</p>
                    <p>- Hallotta? - szólt a férj rejtett gúnynyal - igen, a levegő lehült és
                        valószinüleg későn jövök haza...</p>
                    <p>- Az elővigyázat sohasem árt - felelt Márta.</p>
                    <p>Rátóty felnevetett.</p>
                    <p>- Maga ma nagyon bölcs, Márta - mondá élczelődve és Hellerhez fordulva
                        kérdé:</p>
                    <p>- Te még maradsz? Elvinnélek a kocsimon...</p>
                    <p>Heller elértette őt és azonnal felállt.</p>
                    <p>Most már tudta, hogy csakugyan Pista arczát látta az előbb a tükörben és nem
                        habozott rendel­kezésére állani.</p>
                    <p>- Miért viszi el a vendégemet? - duzzogott Márta a szokott modorában, de ez
                        egyszer nem találta el egészen a kellő hangot.</p>
                    <p>- Maga ugy is fáradt a tegnapi táncztól, - felelt Pista közönyösen - nem árt,
                        ha pihen.</p>
                    <p>Heller és Rátóty szótlanul mentek le a két emeletről; az előbbi mindig várva,
                        hogy a képviselő felelősségre vonja őt, de látva, hogy az konokul hallgat és
                        végre egészen közönyös dologról erőltetett udvariassággal szól, megvetőleg
                        gondolta:</p>
                    <p>- Nyomorult fráter... <hi rend="italic">látta</hi>, hogy a karjaimban
                        tartottam a feleségét és nem szól érte. Mi czélja lehet? Le akarja magáról
                        Mártát rázni? Hogy elvehesse a másikat? Mit akar ez az ember? Miért tűri
                        magán ezt a gyalázatot? Gyáva lenne?</p>
                    <p>Rátóty pedig alig birva felháborodását fékezni, igy dühöngött magában:</p>
                    <p>- Léha, alávaló csábitó, ravasz álbarát, aki beloptad magadat a fészkembe és
                        mert onnan a fényes madár kirepült, beéred a másikkal is! Miért nem
                        ronthatok neked! Ha belemélyeszt­hetném körmeimet hosszu, merev nyakadba,
                        minő örömest fojtanálak meg, te kigyó! Össze­morzsolnálak, mint valami
                        hitvány férget...</p>
                    <p>De eszébe jutott a 2300 forintos váltó és a kocsihoz érve, udvariasan
                        kérdezte barátjától:</p>
                    <p>- Hová parancsolod, hogy vigyelek?</p>
                    <p>- Köszönöm - felelt Heller - meggondoltam, gyalog megyek.</p>
                    <p>- Ugy a viszontlátásra! - szólt Rátóty a fiakkerbe szállva és sietve intett
                        búcsut kezével.</p>
                    <p>- Viszontlátásra! - mormolá Heller zsebredugott kezekkel és lassu léptekben
                        ment tovább.</p>
                    <p> </p>
                </div>
             <div type="chapter">
                    <head>XXIX.</head>
                    <p>Másnap dél felé Heller éppen öltözködött, mikor az inasa levélkét adott át
                        neki Mártától, amiben csak ez állott:</p>
                    <p>»Jöjjön azonnal, fontos közlendőm van.«</p>
                    <p>- Mi történhetett? - kiáltott fel Heller. - Pista szólt volna a
                        feleségének?!</p>
                    <p>Sietve végezte be öltözködését és kocsiba ülve, Mártához hajtatott.</p>
                    <p>Rátótynét rendkivüli felindulásban találta. A képviselőnő arcza égett, szemei
                        sajátszerüen fénylettek, mialatt mindkét kezét nyujtva Heller felé,
                        izgatottan mondotta:</p>
                    <p>- Géza! szabad vagyok!</p>
                    <p>- Pista elutazott? - kérdezte Heller, szerelmesen ölelve az asszonyt
                        magához.</p>
                    <p>- Más történt - felelte Márta karjait Heller nyaka körül fonva és remegő
                        hangon sugta a fülébe: - Most már a tied vagyok <hi rend="italic"
                            >örökre</hi>!</p>
                    <p>- Ezt nem óhajtom - gondolta Heller és kiváncsian kérdezte:</p>
                    <p>- Mi történt?</p>
                    <p>- Ő megcsalt! Rútúl megcsalt! - felelte tragikusan Márta. - Nézze, mit
                        találtam ma reggel Pista szalonkabátjának a zsebében!</p>
                    <p>És ezzel kibontakozva Géza öleléséből, egy összegyűrt levelet vett ki a
                        zsebéből és átnyujtotta azt Hellernek.</p>
                    <p>Virág Lidi levele volt. A ballerina szemrehányásokat tett Rátótynak, amiért
                        őt az utóbbi időben annyira elhanyagolja és sürgetőleg kérte, hozná el este
                        az opera szinfalai közé az igért 300 forintot, mert égető szüksége van a
                        pénzre.</p>
                    <p>Heller hirtelen átfutotta a levelet, - amiben Lidi különböző beczézgető
                        módon, de egyszer sem szólitotta nevén a képviselőt - visszaadta azt
                        Mártának és nyugodtan mondta:</p>
                    <p>- Ne izgassa magát e miatt! Ne gondoljon a férjével és annak léha
                        kalandjaival! Nem vagyok-e itt én, hogy megvigasztaljam!</p>
                    <p>- Ne gondoljak a férjemmel? - kérdezte Márta meglepetve - és maga azt hiszi,
                        én ilyesmit eltűrök? Ki ez a Lidi? Mióta kedvese Pistának? Óh! ez a szégyen!
                        Alig várom, hogy felelősségre vonjam Pistát!</p>
                    <p>- Ez nem lenne diplomatikus cselekedet, édesem - jegyezte meg Heller
                        hidegvérrel - hagyja a férjét Lidije után futkosni, annál kevesebbet fog ő
                        velünk törődni...</p>
                    <p>- Én... én... - dadogta Márta csalódottan - azt hittem, maga a válást fogja
                        nekem tanácsolni!</p>
                    <p>- Mi végből? - kérdezte Heller hidegen.</p>
                    <p>- Még kérdezi? - felelt az asszony. - Tegnap azt mondta, szeret!</p>
                    <p>- Ma is azt mondom!</p>
                    <p>- És még sem ragadja meg az alkalmat, hogy egészen egymáséi lehessünk! Ez a
                        levél ok a válásra... ha egyszer szabad vagyok, a nőd lehetek... a nőd,
                        Géza!</p>
                    <p>És Márta ujra Heller karjaiba vetette magát, de a férfi nem melegedett fel és
                        élczelődve jegyezte meg:</p>
                    <p>- Ilyenek a nők: szabadulni akarnak a házasság bilincseiből és ujabb
                        bilincsekre vágynak!</p>
                    <p>- Ne tréfáljon ilyen komoly pillanatban, - szólt sértődötten Márta.</p>
                    <p>- Minek vesz mindent olyan tragikusan? Boldogok lehetnénk szép csendben és
                        maga minden áron akadályokat gördit boldogságunk elé. Egy válópör
                        izgalmaival akarja szerelmünket meg­keseriteni! Azt hiszi <hi rend="italic"
                            >jobban</hi> szeretnénk egymást, ha házasok lennénk? Nem tapasztalta-e
                        elég keserüen önmaga, hogy a házasság a szerelem megölője? Maga nem leány,
                        akinek főkötő alá kell igyekeznie... a levél által fegyvere van férje
                        ellen... a boldogság előttünk... miért dobjuk el azt magunktól!</p>
                    <p>- És én szótlanul eltürjem, - fakadt ki Márta hevesen, - hogy a férjem
                        könnyelmü nőkre költse a pénzét, mig velem idehaza egy száz forintos ruha
                        miatt pöröl? Eltürjem ezt a megalázást? Azt hiszi képes vagyok vele tovább
                        egy fedél alatt élni, mikor gyülölöm?!</p>
                    <p>- Ha <hi rend="italic">igazán</hi> szeretne <hi rend="italic">engem</hi>,
                        közönyös lenne Pista iránt - vélte Heller ingerülten.</p>
                    <p>- És ha maga <hi rend="italic">igazán</hi> szeretne - vágott vissza Márta
                        indulatosan - nem tanácsolná, hogy a férjemnél maradjak!</p>
                    <p>- Maga szántszándékkal félreért, Márta!</p>
                    <p>- Maga az, aki nem tudja megérteni a helyzetemet! Gyülölöm Pistát! Gyülölöm!
                        El akarok tőle válni és az egész világnak ki fogom kiáltani, minő alávalóan
                        viselkedett velem szemben!</p>
                    <p>- Pista! és ismét Pista! Én ugy látom, maga még mindég szereti azt az embert!
                        - kiáltott fel Heller jól játszott féltékenységgel.</p>
                    <p>- Hogy mondhat ilyet!</p>
                    <p>- Mindaddig, mig <hi rend="italic">ennyire</hi> gyülöli őt és a
                        bosszugondolatokról le nem mond, feljogosit, hogy azt higyjem... - szólt
                        hidegen.</p>
                    <p>Márta nem felelt. Tétovázva nézett maga elé. Nem ilyen viseletet várt ő
                        Hellertől. Tegnapi szerelmi nyilatkozta után itélve azt hitte, Heller
                        elragadtatással fog az ő válópöréről tudomást venni és éppen ő ellenzi
                        azt!... Márta nem volt nagyon intelligens, de Heller viseletéből nem nehéz
                        volt kitalálnia, hogy Géza csak elcsábitani akarta, de sohasem szerette
                        igazán. Női büszke­sége felébredt.</p>
                    <p>- A válópört meginditom - mondá felsőbbséggel - ön hihet, amit akar!</p>
                    <p>- Azt akarja mondani, hogy itt felesleges vagyok?</p>
                    <p>- Ön mondta azt - szólt Márta felállva.</p>
                    <p>Heller kalapja után nyult.</p>
                    <p>- Akkor nem marad egyéb hátra, minthogy távozzam...</p>
                    <p>- Isten önnel! - szólt Márta hidegen.</p>
                    <p>- Isten önnel! - felelt vissza Heller, de mintha az asszony váratlan
                        hidegségére ujra lobbot vetett volna benne a vágy, hozzá tette: -
                        gondolkozzék, mielőtt elhatározó lépést tesz...</p>
                    <p>De Márta egy pillantásra sem méltatva Hellert, a mellékszoba felé indult. A
                        nagybirtokos bosszusan hagyta el a házat.</p>
                    <p>- Nincs szerencsém a Wranek-leányokkal - monologizált. - Ez a Márta imádásra
                        méltó kis szerető lenne és milyen édes bosszu lett volna Pista feleségét,
                        Flóra hugát elcsábitani! Hogy haragudtak, bánkódtak volna mindketten! De
                        csak nem vagyok bolond, hogy nőül vegyem őt! Akkor ők nevettek volna
                        felettem legjobban! Miért kellett Mártának Pista viszonyát éppen most
                        felfedezni. Majdnem a csávában maradtam. Szerencsére Márta hevessége
                        segitségemre jött és ugy látom, az a bolond asszony mégis szereti az urát?!
                        Mi a manót szeretnek Pistán annyira az asszonyok? Sorba csalja őket és mégis
                        valamennyi bolondul utána! Én pedig ismét kudarczot vallottam... de üthet
                        még az én órám is!...</p>
                    <p>És Heller fakó arcza fenyegető, ijesztő kifejezést öltött.</p>
                    <p> </p>
                </div>
             <div type="chapter">
                    <head>XXX.</head>
                    <p>Rátóty és Márta közt borzasztó jelenet játszódott le a délután folyamán.
                        Kegyetlen dolgokat mondtak egymásnak. A képviselő feleségének vádjára más
                        vádakkal állt elő. Rossz feleség­nek, rossz anyának, rossz háziasszonynak
                        mondotta Mártát, kaczér hiú asszonynak, aki nem akarta az élet komoly
                        kötelességeit ösmerni. Hellert egy szóval sem emlitette, de annál inkább
                        szemére hányta az asszony közönyét férje iránt, akit csak arra tartott
                        jónak, hogy őt szórakoztassa és minden fényüzéssel körül vegye.</p>
                    <p>- Kérdezte-e csak egyszer is tőlem, telik-e? - szólt. - Csak követelésekkel
                        állt elő folyton és ha az ügyeim ma rosszul is állnak, annak is maga az
                        oka!</p>
                    <p>- A Lidiket vádolja - kiáltotta magánkivül Márta, - azoknak kellett a 300
                        forint!</p>
                    <p>- Ki mondta, hogy ez a levél hozzám volt intézve?</p>
                    <p>- Tagadni meri?</p>
                    <p>- Nem tartozom számadással senkinek - felelte Pista rátartóan, - de illetlen
                        dolog a férj zsebeit kikutatni, mert ott jó barátok titkaira is akadhat.</p>
                    <p>- Ügyes kifogás! Nem hiszem el! Megcsalt, rossz nőkre költötte a pénzét és
                        engem vádol. De majd meglátjuk, kinek lesz igaza a válópörben!</p>
                    <p>- Válni akar?</p>
                    <p>- Válni!</p>
                    <p>Igy folytatták hosszabb időn át, egymás szemére vetve önhibájukat,
                        gyengeségeiket. Az volt a baj, hogy nagyon is egyenlő természettel birtak.
                        Mindketten élvezetszomjasan jöttek fel a fővárosba és a csillogó élet
                        elvakitotta őket. Nem szerették egymást igazán; csak az érzéki szerelem
                        hozta őket össze s mikor az kiégett, unottan fordultak el egymástól.
                        Rátótynak komoly higgadt nőre lett volna szüksége, aki őt visszatartja;
                        Mártának pedig egy meggondolt férj szeretetteljes vezetése hiányzott. Igy
                        rohantak öntudatlanul, együttesen vesztük felé.</p>
                    <p>Rátótyné egész éjjel pakolt és másnap a hajnali vonattal haza utazott
                        szüleihez. Érkezte nagy megdöbbenést okozott a porczellángyárban. Wranekné
                        keserves könnyeket hullatott kedvencz leánya boldogtalansága felett, Flóra
                        megkövülten hallgatta testvére panaszát, az öreg Wranek izgatottan járt fel
                        s alá a szobában.</p>
                    <p>Márta persze áldozatnak tüntette fel magát és az előmutatott levél igazolta
                        is állitását, de azért, mikor a válást emlegette, Wranek mégis ellentmondott
                        neki.</p>
                    <p>- Válni! Mindjárt válni! Mintha az olyan könnyen menne! Hogy a veje könnyelmü
                        ember, azt ő a házasság előtt megmondta már; azért is ellenezte annyira. De
                        tudja-e Márta, mit jelent az a szó: elvált asszony? Uj életet. Amiben nem
                        lesz sem asszony, sem leány, sem özvegy, akinek bánatát tiszteli a világ.
                        Gyermekének apja idegen lesz rá nézve. És ki áll jót érte, hogy később meg
                        nem bánja, amit most első felháborodásában elkövetni akar?</p>
                    <p>Igy beszélt Wranek és apai befolyásának sikerült Mártát néhány heti
                        gondolkozásra rábirni. Wranek titokban remélte, hogy Rátóty mindent el fog
                        követni a kibékülésre; de csalódott. Néhány napra távozása után, higgadt,
                        kimért hangu levélben sajnálatát fejezte ki apósának a történtek felett,
                        amiket Márta hevessége élesitett ki az ilyen fokig. Sajnálatraméltó
                        tévedésnek kvalifikálta a levél történetét, de egy szóval sem emlitette,
                        hogy békülni akar. Wraneket meglepte ez az öntudatos levél. Ha Pista
                        csakugyan ártatlanabb lenne, mint Márta gondolná? S aztán végre is egy kis
                        ballépés nem megbocsájthatlan bűn még! Ha Pista megbánta tettét és javulást
                        igérne a jövőben?! Wranek kész lett volna megbocsájtani. Ilyen értelemben
                        irt is a vejének, amire az udvariasan kijelentette, hogy kész Mártának
                        megbocsájtani, amiért olyan meggondolatlanul elhagyta a házát és vissza
                        fogadja őt, de semmi megbánásról, bocsánat­kérésről nem tett emlitést. Márta
                        magánkivül volt erre a levélre. Hogyan? még a férje mer neki feltételeket
                        szabni? Ő csak azon esetre hajlandó visszatérni, ha Pista érte jő és
                        bocsánatot kér tőle.</p>
                    <p>Ilyen tárgyalások folytak a házasok között és a félreértés mindig jobban
                        kiélesedett közöttük. Szomoru, kellemetlen napok folytak a
                        porczellángyárban. Wranekné gyomorbajos volt már a tél óta és csak azért
                        halasztotta eddig karlsbadi utazását, mert Márta sorsával akart tisztába
                        jönni.</p>
                    <p>De mivel a junius hava is vége felé járt és a házasok még mindég
                        makacskodtak, végre elhatározta, hogy magával viszi Mártát és gyermekét a
                        fürdőbe, hogy leányát kissé szórakoz­tassa. A légváltozás pedig Flórának sem
                        ártott volna. Rossz szinben volt.</p>
                    <p>- Testvére esetét nagyon is a szivére vette - mondta környezete. - A szép
                        leány szótlanul, komolyan végezte napi teendőit, az arcza megfogyott,
                        megsápadt és egész lénye kimondha­tatlan bágyadtságot árult el.</p>
                    <p>Ritkán nevetett és csakis akkor vidult fel, ha a kis Pistával játszott.
                        Imádta a kis fiut. Az a kis ember megdöbbentőleg hasonlitott az apjához.
                        Ugyanazok a sötét behizelgő tekintetü szemek, az a nemes vonásu tojásdad
                        arcz, a kissé duzzadt piros ajkak és amellett a legszeretetre­méltóbb
                        gyermek volt a világon. Édes gagyogásával elűzte a nagyok homlokáról a
                        gond­felhőket, ő volt a ház öröme, napsugara.</p>
                    <p>Flóra gyakran levitte őt magával a parkba, egykori kedvencz helyére, ahonnan
                        kilátott a rétházi jegenyefasorra. És mialatt a kis fiu a homokban a
                        lábainál játszott, ő szomoruan elmerengett a multon, jelenen és jövőn!</p>
                    <p>Jövő! Mintha neki jövője lett volna! Egy szerencsétlen, végzetes szerelemmel
                        szivében lehetett-e az ő jövője más, mint szomoru lemondás, önmegtagadás!
                        Mert hetekig tartó lelki­harcz után végre kénytelen volt magának bevallani,
                        hogy szereti Pistát! Nem ugyan a boldog szerelmesek epekedő reményeivel, de
                        szerette, mint egy drága halottat, akitől örökre el vagyunk választva!</p>
                    <p>Erősen el volt tökélve magában, hogy szerelmét soha... soha sem fogja
                        Pistának elárulni, de képtelen volt azt elfojtani szivében; Pista szerelmi
                        vallomása óta hatalmasabban ébredt az fel benne, mint valaha. Hiába volt
                        tehát az évekig tartó küzdelem. A magára erőltetett közöny, testvéri
                        érzések, barátság, mindez csak álformában nyilatkozó szerelem volt. És hiába
                        szökött meg a veszélyes férfi közeléből, hiába ingerelte megsértett női
                        szemérmét merész szerelmese ellen, hiába mondta el magának napjában százszor
                        is, hogy ez a szerelem bünös, reménytelen és még gondolatban is
                        megszégyenitő rá nézve; azért mégis szeretett!</p>
                    <p>Tulajdonképen soha sem is szünt meg Pistát szeretni, mert a feledés, lemondás
                        hamuja alatt, amit éveken át lángoló szerelmére szórt, ott sistergett a
                        parázs és Pista gyujtó szavaira azonnal fellobbant. Még a Virág Lidi féle
                        intermezzo sem lohasztotta le.</p>
                    <p>Kunhegyiné indiskrécziója folytán Márta megtudta férje kedvesének nevét;
                        Flóra vissza­emlékezett, hogy a hozzája hasonlitott balletleányt is Virág
                        Lidinek hivták. Nem szólt erről Mártának, de akaratlanul felébredt benne a
                        gondolat, nem-e a hasonlat miatt kereste Pista Lidi ösmeretségét? Az igazi
                        szerelem néha éleslátó, mindig ékesmondó és többnyire elnéző. Flóra is
                        önmagát vádolta, amiért Pistát annak a leánynak a karjai közé kergette!</p>
                    <p>Mióta Márta visszatért, a testvérek között megszünt a régi bizalmas viszony;
                        kölcsönösen titkolni valójuk volt egymás előtt és félve kerülték a bizalmas
                        együttlétet. Flóra semmi tekintetben sem igyekezett hugát befolyásolni és ha
                        Márta olykor tépelődve kérdezte, mit tegyen? komolyan felelte Flóra:
                        »Cselekedjél a szived szerint.«</p>
                    <p>Wranekné Mártával és a kis fiuval elutazott és Flóra napjai még szomorubban
                        folytak, mióta egyetlen vigaszát, a gyermeket nem szorithatta többé
                        szivére.</p>
                    <p>Rátótyról semmi hir sem érkezett, kivéve a napilapok utján, melyek mindjobban
                        tárgyalták az erdélyi petroleum-részvénytársaság ügyét, ami bukó félben
                        állott. Ez alkalommal Rátóty nevét gyakrabban emlegették, mint a többi
                        bizottsági tagokét, mert Pista volt e vállalatnak inditója.</p>
                    <p>Igy mult el a julius. Augusztus elején szomoru esemény zavarta meg a
                        porczellángyár lakói­nak egyhangu életét. Wranek ezredest szélhüdés érte és
                        a gyárost táviratilag hivták Bécsbe a beteghez.</p>
                    <p>Wranek kétségbeesve utazott el, Flórára bizva a házat és a gyárat. Az utóbbi
                        időkben Flóra sokat segitett apjának üzleti dolgokban, ez szórakoztatta őt
                        és végtelen örömet okozott a gyárosnak, aki azzal a mellékgondolattal avatta
                        be leányát az üzleti teendőkbe, hátha hasznára fog az neki válni egykoron...
                        ha ő nem lesz. Flóra olyan inteligens leány volt, miért ne vezethetné apja
                        halála után ügyes szakemberek segitségével a gyárat tovább? Ezt remélte
                        Wranek. De azért még sem örömest hagyta Flórát egészen egyedül odahaza.</p>
                    <p> </p>
                </div>
             <div type="chapter">
                    <head>XXXI.</head>
                    <p>Már öt napja volt távol Wranek.</p>
                    <p>Flórának valami dolga akadt Kelenvárt és bár forrón tüzött az augusztusi
                        napsugár, mégis maga ment be kocsin, mert a nagy magány kezdett terhére
                        lenni.</p>
                    <p>A tikkasztó nyári délutánon a kis város utczái néptelenek voltak. Flóra
                        elvégezte teendőit a boltokban és mivel kissé pihentetni akarta lovait és
                        nagyon ki volt melegedve, betért Kelenvár legelőkelőbb czukrászdájába
                        fagylaltozni.</p>
                    <p>Ez a szó <hi rend="italic">előkelő</hi> nem illik ugyan arra a primitiv,
                        homályos boltra, ami szemben a vármegye házával, a hires hársfa-korzó mentén
                        (ahol esténként nehány pislogó lámpás mellett sétál­gatnak a kelenváriak)
                        csak a kirakat nehány izléstelen czukor-épitményével és a zöld tüllel
                        letakart süteményekkel árulja el czukrász voltát. Mert a bolt elé kirakott
                        poros oleanderek közé elhelyezett, tarka abroszokkal lebontott alaktalan
                        faasztalok éppen ugy sörházat, vagy kurta korcsmát is jelenthetnének.</p>
                    <p>De a jó kelenváriak már hozzá szoktak ezekhez a kezdetlegességekhez és mivel
                        a czukrásznak jó volt a fagylaltja, erősen fogyasztották a melegben.</p>
                    <p>Flóra a hűvös boltban akart letelepedni, de a tarka abroszok egyikénél
                        megpillantotta Katát, aki szivélyesen szólitotta:</p>
                    <p>- Jó napot Flóra!... száz esztendeje nem láttalak!</p>
                    <p>Flóra megörült ennek a találkozásnak. Kata iránti ellenszenve már régen
                        megszünt, sőt bizonyos érdeklődéssé változott, talán azért, mert Kata Pista
                        barátnője volt.</p>
                    <p>Szivélyesen üdvözölték egymást és a fagylalt mellett mihamar kedélyes
                        beszélgetésbe bocsájt­koztak.</p>
                    <p>- A baj nem kimél most benneteket - mondta Kata, Wranek ezredes esetéről
                        értesülve - csak már egyszer azzal a szegény Pistával végeznétek!</p>
                    <p>- Mit tehetünk? - kérdezte Flóra - kettőn áll a vásár, ha a házasok nem
                        tudnak megegyezni...</p>
                    <p>- Lári-fári - vágott közbe Kata szokott nyiltságával - Pista kezei kötve
                        vannak, nem alázhatja meg magát annyira az a szegény ember... rajtatok volna
                        őt ezekben a nehéz perczekben segiteni...</p>
                    <p>- Nem értelek...</p>
                    <p>- Benne van a bajban, nyakig ül a csávában. Horthytól tudom, aki e napokban
                        Budapesten járt. Mióta Mr. William Ross megszökött...</p>
                    <p>- Megszökött?</p>
                    <p>- Öt nap óta! Nem olvassz lapokat? - kérdezte Kata elcsudálkozva. - Minden
                        lapban bent volt, de ugy látszik hatalmas emberek érdekében állott a dolgot
                        elfojtani, mert a lapok elhallgattak, de Horthy hallotta a fővárosban, hogy
                        kellemetlen dolgok készülődnek a <hi rend="italic">részvénytársaság</hi>
                        ellen. Pista is bajba jöhet. Szegény Rátóty! ha jogom lenne hozzá, minő
                        örömest segitenék rajta!</p>
                    <p>- Megijesztesz, Kata - szólt Flóra elsápadva - micsoda veszély fenyegeti
                        Pistát?</p>
                    <p>- Tudom is én! - kiáltott az özvegy túlozva - talán a börtön is! Az ilyen
                        ügyekben sohasem lehet tudni hová lyukadnak ki a dolgok! De mindenesetre
                        elveszti a részvényekbe fektetett pénzét és talán a képviselői mandátumát
                        is! Ezt gondoljátok meg!</p>
                    <p>- Ez iszonyu! De mit tehetünk mi róla?</p>
                    <p>- Nem mondom, hogy tehettek, de nem kellett volna őt olyan ridegen
                        eltaszitani egy kis ballépés miatt...</p>
                    <p>- Apa ki akarta békiteni vele Mártát, de Pista sem akart...</p>
                    <p>- Nem akart... nem akart... csak nem ölthet baráti csuhát magára és nem
                        könyöröghet bocsánatot a felesége előtt térden állva, mint Márta akarta. Ne
                        haragudjál Flóra, ha nyiltan beszélek, de nekem az a meggyőződésem, ha
                        Pistából nem vált jó férj, ennek Márta az oka. Pistából mindent csinálhatott
                        volna egy okos asszony. Jószivü, kedves ember, akivel nem nehéz megférni. De
                        Márta túlkövetelő volt, fényűző, mulatni vágyó hajlamaival maga kergette a
                        férjét a nyaktörő vállalatokba.</p>
                    <p>- Ezt beszélik Kelenvárt? - kérdezte Flóra felindulva.</p>
                    <p>- Ezt... és még sok mást. Nem azért ismétlem, hogy kellemetlenséget mondjak
                        neked, de azért, mert Pista részére akarlak megnyerni. Ő megérdemli
                        részvétedet!</p>
                    <p>- Ugy beszélsz Kata, mintha szerelmes lennél Pistába! - mondta Flóra.</p>
                    <p>Kata nem felelt mindjárt. Néhány másodperczig csendesen nézett le tányérjára,
                        mintha gondolkoznék, aztán hirtelen felvetve fejét, nyiltan tekintett a
                        leány szemébe:</p>
                    <p>- Ha éppen tudni akarod - mondá elhatározással - igen, egykoron szerettem
                        Pistát... ma már bevallhatom neked, mert ő már rég házas, én pedig néhány
                        hét mulva Horthy neje leszek.</p>
                    <p>- Férjhez mégysz? - kérdezte Flóra elámulva.</p>
                    <p>- Arról későbben, maradjunk most a tárgynál. Én szerettem Pistát - folytatá
                        nekihevülve - és ha tiz évvel fiatalabb lettem volna, nem is engedtem volna
                        őt át senkinek a világon! De fiatal volt hozzám; tudtam, hogy nem venne nőül
                        sohasem! A szerelemből barátság lett és ehhez a barátsághoz hü maradok. Ő
                        előttem mindig mint a férfiak eszményképe fog állani: szép, lovagias,
                        nemesszivü, igazi gentleman! Azért fáj a szivem érte. Fáj látnom, mint rohan
                        a romlás felé, mert nincs, aki segitsen rajta. Az apád kötelessége lenne. Ne
                        hagyjátok el őt ebben a válságos pillanatban. Horthytól tudom, hogy a
                        hitelezők zaklatása pokollá teszi a szegény ember életét már eddig is, mi
                        lesz még, ha a részvénytársaság bukása elvitázhatatlan ténynyé válik? Flóra,
                        vedd rá a hugodat a kibékülésre, mentsétek meg azt az embert!</p>
                    <p>- Részemről mindent meg fogok tenni - dadogta Flóra, meghatva Kata baráti
                        jóakaratától Pista iránt - apa e napokban haza jön. Bizonyára ő sem álmodja,
                        mint állnak Pista ügyei. Elkerülte figyelmünket Mr. William Ross szökésének
                        a hire is, az nap érkezett Bécsből a rossz hir és mi semmivel sem törődtünk!
                        De légy nyugodt, Pistát sem hagyjuk el.</p>
                    <p>- Ezt vártam tőled Flóra - mondá Kata, Flóra kezét melegen megrázva. -
                        Jellemes, erélyes leány vagy, akire számitani lehet. Miért is nem inkább
                        téged vett el Pista!</p>
                    <p>- Beszéljünk a házasságról - szólt Flóra kitérőleg - miért titkoltátok
                        eddig?</p>
                    <p>- Nem titkoltuk, de ugy látszik senkisem tette fel, hogy Hátszegi Katát nőül
                        lehet venni!</p>
                    <p>- Ellensége voltál a házasságnak!</p>
                    <p>- Voltam. De végre beláttam, hogy az asszony minden erélye mellett is gyenge
                        lény és rászorul a férfira. Az a gazember (első férjét értette) minden
                        kigondolható módon bosszantott. Felbujtatta ellenem a cselédeimet, a
                        nyakamra küldte a finánczokat, minden lépten, hol egy szénaboglyám gyuladt
                        ki, hol egy kedvencz tehenem, lovam hullott el. Mindenütt az <hi
                            rend="italic">ő</hi> bünös, átkos keze müködött. Ez türhetetlen állapot.
                        Aztán belefáradtam a sok vesződtségbe a gazdasággal... Öregszem...</p>
                    <p>- Te, Kata? Sohasem néztél ki ilyen virulón!</p>
                    <p>- Hagyd el; a hátamon a veszélyes négy kereszt, fiatalságom határszélén
                        állok. Horthy jó és becsületes, évek óta szeret... nyugodt öregségem lesz
                        mellette...</p>
                    <p>Flóra elgondolkozva nézett maga elé... Ime, miként jön a világon minden a
                        helyes kerék­vágásba! Kata, ez a tüzes, szenvedélyes asszony, aki pár
                        perczczel előbb nyiltan bevallotta, hogy évek előtt Pistát szerette és
                        szivét még most is rezgésbe hozta a régi szerelemre való visszaemlékezés,
                        belefáradva a szenvedélyek viharaiba, resignáltan menekül egy
                        érdekházas­ságba. Semmi sem örökös tehát e világon? Elmulik, elkopik minden?
                        Még a legszilajabb sziv vágya is? Lecsillapulnak a szenvedélyek a mutatkozó
                        ősz hajszálakkal, az első ránczokkal? Elfásulunk, mikor szaporodik hátunkon
                        a keresztek száma?</p>
                    <p>De hiszen akkor nem ijesztő az öregség! És inkább vágynunk kell békét osztó
                        előnyei után! De azért mégsem akart volna öreg lenni! Az a végzetes
                        szerelem, ami annyi kínt okozott neki, volt egyedüli boldogsága,
                        gyönyöre!</p>
                    <p>Felállt.</p>
                    <p>- Isten veled, Kata! - mondá kezet nyujtva a barna asszonynak - köszönöm,
                        hogy ilyen nyiltan szóltál velem, szavaid nem tévesztették el hatásukat.</p>
                    <p>- Már mégysz? - kérdezte Kata, szivélyesen szoritva meg a leány jobbját.</p>
                    <p>- Sietek a vihar elől. Nézd, minő fekete felhők tornyosulnak hirtelen az
                        égen.</p>
                    <p>- Csakugyan; csak még hazaérj vihar előtt! Tikkasztó meleg volt ma és a nap
                        nagyon is égetően tüzött. Isten veled, Flóra! Jó utat!</p>
                    <p> </p>
                </div>
             <div type="chapter">
                    <head>XXXII.</head>
                    <p>- Jég lesz ebből! - szólt János, az időközben kocsissá előléptetett groom,
                        hátra fordulva urnője felé, miközben ostorával a sürü, nehéz fellegekre
                        mutatott.</p>
                    <p>- Csapjon a lovak közé János - parancsolta Flóra - hogy a vihar előtt
                        hazaérjünk.</p>
                    <p>- Azon igyekszem - szólt a kocsis.</p>
                    <p>Flóra hátradült a kocsiban; az a nyomasztó érzés, ami vihar előtt minden élő
                        lényt meglep, kettőzött mértékben nehezedett reája. Kata szavai folytán
                        lelkében már dúlt a vihar. Reszketett Pista miatt és nem tudta miként
                        segitsen rajta!...</p>
                    <p>Tompán hallatszott a távolból az ég dörgése, vakitó villám czikkázott
                        koronként a fekete felhőkön át.</p>
                    <p>Flórát rémképekkel ijesztgette felizgatott képzelete; de erős lelke küzdött
                        ellenök. Nem... nem... még nincs veszve semmi sem. Márta majd kibékül a
                        férjével, apja rendezi pénzügyei­ket és minden ismét a régibe jő... És
                        aztán? Visszatér majd hozzájuk akkor a boldogság is?</p>
                    <p>Flóra csak most adott számot magának arról, hogy ő minő véghetetlen
                        szerencsétlen! Mióta veszélyben tudta Pistát, őrületes vágy kergette őt
                        feléje. Megvédeni, megvigasztalni őt... erőt önteni csüggedt lelkébe: csak
                        ez után vágyott és ezt nem tehette. Bármint törte is a fejét, belátta, hogy
                        semmit sem tehet Pista érdekében, mielőtt apja haza nem érkezik. De ha akkor
                        már késő lenne? Oh! Istenem!</p>
                    <p>Menydörgés remegtette meg a levegőt, a vihar mindinkább közeledett. Forgószél
                        kapta fel az országut apró kavicsait, összeszedte a száraz faleveleket,
                        megczibálta a fákat, a bokrokat és tova ragadva magával a száraz galyakat,
                        végig sivitott a telegráfdrótokon.</p>
                    <p>Nagy, ritkás esőcseppek kezdtek hullani.</p>
                    <p>- Ne húzzam fel a kocsi ernyőjét? - kérdezte a kocsis.</p>
                    <p>- Tegye - felelte Flóra valóra eszmélve, gépileg.</p>
                    <p>Egy percz műve volt és a lovak ismét őrült gyorsasággal vágtattak tova.</p>
                    <p>- Mindjárt otthon leszünk - biztatta János a kisasszonyt.</p>
                    <p>Flóra a kocsi belsejébe huzódva, tovább szőtte kinzó gondolatait. Csak mikor
                        megpillantotta a porczellángyár sárga épületcsoportját, nyugodt meg kissé.
                        Eszébe jutott otthona, családja és a magára vállalt felelősség. Mélyen
                        felsóhajtott, mikor a kocsi behajtott a tágas udvarba.</p>
                    <p>Még mindig nem esett, csak a szél sivitott rémületesen és mintha őrült
                        tánczot jártak volna a park lombos fái, ugy hajlongtak össze-vissza.</p>
                    <p>Gondos háziasszonyként Flóra azonnal végig járta a házat, maga győződött meg,
                        pontosan be van-e minden zárva és kiadta parancsait a cselédségnek, nehogy a
                        vihar nagyobb kárt tegyen. Aztán vacsorához ült, de alig nyult valamihez,
                        visszatért szobájába, ahol az ablakból nézte a fergeteget.</p>
                    <p>Az eső megeredt. Jéggel vegyes zápor omlott alá, valóságos felhőszakadás.
                        Nagyokat koppan­tak a mogyorónagyságu jégdarabok az ablaktáblákon és a
                        kegyetlen égzengés, a zuhogó eső pokoli lármája, elnyelt minden egyéb
                        zajt.</p>
                    <p>Flóra nem hallotta, hogy kocsi robogott be az udvarba és csak arra eszmélt,
                        mikor az előtte álló szobaleány jelentette, hogy a Rátóty nagyságos úr
                        megérkezett és kérdi bejöhet-e?</p>
                    <p>Flóra a meglepetéstől szólni sem tudott; azt hitte álmodik, csak a fejével
                        intett igent és átment a mellékszobába, ahol egy függőlámpa égett. Egy
                        perczczel későbben Rátóty állt előtte. Az arcza sápadt volt, bágyadt
                        szemeiben aggály honolt, szemöldei között mély barázdát vont a gond.</p>
                    <p>- Pista! - kiáltotta Flóra a megváltozott férfi láttára majdnem ijedten.</p>
                    <p>- Megijesztettelek? - kérdé a képviselő keserüen - bocsáss meg... az atyádat
                        keresem. Fontos beszélni valóm van vele.</p>
                    <p>- Atyám öt nap óta Bécsben van.</p>
                    <p>- Bécsben? - kiáltá megdöbbenve Rátóty - a cselédek mondták, hogy nincs honn,
                        de azt hittem csak a környéken van...</p>
                    <p>A képviselő arcza véghetetlen megütközést, csalódást árult el.</p>
                    <p>- Azt hiszem, e napokban megjő - vélte Flóra és a szobaleány felé fordulva,
                        aki kiváncsian még mindig ott ólálkodott, mondá: - Hozza rendbe azonnal a
                        vendégszobát.</p>
                    <p>- Vacsoráltál? - kérdezte Pistától.</p>
                    <p>- Köszönöm, a vonaton étkeztem - felelte az szórakozottan - és mihelyt az eső
                        kissé eláll, mennem kell.</p>
                    <p>- Ebben az időben lehetetlen! - vélte Flóra. És mintha szavait az ég is
                        igazolná, vakitó villámlás világitotta meg a szomszédos sötét szobát és
                        siketitő menydörgés remegtette meg az épületet.</p>
                    <p>- Hová szándékozol? - kérdezte, látva hogy Pista hallgat és gondolatokba
                        mélyedve, sötéten néz maga elé.</p>
                    <p>- Kelenvárra! - mondá felijedve és folytatá: - Nem voltam arra elkészülve,
                        hogy apósom úton lesz.</p>
                    <p>- Nagybátyámat szélhüdés érte, - magyarázta Flóra - de már jobban van. Apát
                        táviratilag hivták Bécsbe. Talán irhatnál neki.</p>
                    <p>- Arra már nincs idő - válaszolt csüggedten Pista.</p>
                    <p>- Táviratozz neki.</p>
                    <p>- Az ügy nem olyan természetü - felelte türelmetlenül a képviselő - nekem <hi
                            rend="italic">beszélnem </hi>kellene vele, még pedig sürgősen... Holnap
                        délig egy ügyet rendbe kell hoznom, különben...</p>
                    <p>Nem fejezte be a mondatát, izgatottan kezdett dobolni ujjaival az
                        asztalon.</p>
                    <p>- Miért nem tudósitottál bennünket érkezésedről, miért hagytad a dolgot az
                        utolsó perczre? - kérdezte Flóra bátortalanul.</p>
                    <p>- Azt gondolod, tudtam még tegnap, hogy ma hozzátok jövök? Nem érzed át -
                        folytatá nö­vek­vő indulattal - hogy csak a végső szükség, a körülmények
                        kényszere folytán jöttem ide... fordulok hozzátok...</p>
                    <p>- Szavaidat sértésnek vehetném - jegyzé meg Flóra érzékenyen.</p>
                    <p>- Mi sértő van bennök? Én csak a tényeket konstatálom. Válófélben vagyok a
                        hugodtól... félig már ki vagyok taszitva a családból - folytatá keserü
                        gúnynyal - mi joggal fordulhattam volna hozzátok, kérhettem volna
                        segélyeteket?</p>
                    <p>- Még a hugom férje vagy és mindig gyermekének apja maradsz - szólt Flóra
                        hévvel - részvétünkre jogod van, családunkhoz tartozol.</p>
                    <p>- Köszönöm - mondá Pista bizonyos meghatottsággal és szeme először pihent
                        hosszasabban, szeretettel a leányon - nagylelkü szived szólalt meg most.</p>
                    <p>- Belőled pedig szóljon a bizalom... tekintsd, mintha atyámmal
                        beszélnél...</p>
                    <p>- Szegény Flórám! atyádat nem pótolhatod! Én nem csak apósom tanácsát, de
                        anyagi segélyét is jöttem kikérni...</p>
                    <p>- Én is rendelkezem egy kevés pénz felett - mondta élénken Flóra, nehány száz
                        forintnyi összegyüjtött kis tőkéjére gondolva - és szükség esetén itt vannak
                        ékszereim is!</p>
                    <p>- Oh minő jó, nemes vagy te, Flóra! - kiáltá mindjobban meghatva Pista - de
                        félek, jóakaratod nem elég. Nekem holnap estig jelentékeny összeget kell
                        lefizetnem... a becsületem forog szóban - mondá nyomatékkal. - Reményem volt
                        Budapesten ezt az összeget összehozni, bizton megigérték nekem, de Mr.
                        William Ross szökése, ugy látszik, egészen elrontotta a hitelemet. Nemes
                        hitelezőm - folytatá gúnynyal - megijedt s az utolsó pillanatban visszavonta
                        szavát. Gondolhatod, minő izgatottságon mentem keresztül... végső
                        szükségemben aztán apósomra gondoltam. Ő nem fog elhagyni - igy vélekedtem -
                        ha megtudja a helyzetemet... hiszen nemcsak rólam, de az unokájának
                        becsületes nevéről is van szó... - mondá elborult homlokkal.</p>
                    <p>- Mennyi pénzre van szükséged? - kérdezte Flóra elfojtott hangon.</p>
                    <p>- Kétezerháromszáz forintra!</p>
                    <p>- Kétezerháromszáz forint! - ismételte Flóra megdöbbenve. Ez az összeg
                        meghaladta az ő erejét.</p>
                    <p>- A szerencsétlenség üldöz... - folytatá Rátóty sötéten - igazi fátum, hogy
                        apósom éppen most van távol... ha itthon lenne... csak ki kellene nyitnia
                        Wertheim-szekrényét és én meg lennék mentve!</p>
                    <p>E szóra »Wertheim-szekrény« Flóra szemei sajátszerüen felvillantak. Mentő
                        gondolata támadt, amit azonban rögtön félve űzött el magától, de az ujra
                        visszatért. A Wertheim-szekrény kulcsait most ő őrizte! Csak tőle függ
                        tehát, hogy onnan kivegye a szükséges összeget. De nem lenne ez lopás?
                        Visszaélni apjának bizalmával, teheti-e ezt?</p>
                    <p>- Isten veled Flóra - szólt hirtelen Rátóty - a vihar csökkent, én
                        megyek...</p>
                    <p>- Hová? - kérdezte ijedten Flóra.</p>
                    <p>- Mit tudom én! Kelenvárra... még ott megpróbálom... aztán ki a világba...
                        vagy azon kivül - mondá keserü humorral.</p>
                    <p>- Maradj - szólt a leány hirtelen elhatározással - én... én... odaadom neked
                        azt az összeget.</p>
                    <p>- Te? Honnan? - kiáltá Pista meglepetve és csüggedt szemében fellángolt egy
                        bágyadt remény­sugár.</p>
                    <p>- Ne kérdezz... várj itt reám.</p>
                    <p>Flóra hálószobájába sietett, ott magához vette a jól elrejtett
                        Wertheim-kulcsokat és kilépve a folyosóra, atyja dolgozószobája felé
                        igyekezett.</p>
                    <p>A szobaleány feltartóztatta a folyosón.</p>
                    <p>- Az öreg Gáspár, aki a nagyságos urat hozta, a kisasszony engedelmével
                        kifogná a lovait és itt maradna éjjelre - jelentette. - Az utak el vannak
                        öntve; a képviselő ur ma nem mehet tovább.</p>
                    <p>- Jól van - mondta Flóra.</p>
                    <p>- A vendégszobát rendbe hoztam - folytatta a leány - és ha a kisasszonynak
                        nincs szüksége reám, lemegyek a földszintre. A tornácz ablakait beverte a
                        jég, holnapig be kell azt valahogy tömnünk papirral, deszkával, különben
                        bever az eső.</p>
                    <p>- Menjen - szólt Flóra idegesen.</p>
                    <p>Bement a vendégszobába, mintha utána nézne, rendben van-e ott minden és csak
                        mikor már hallotta, hogy a leány lent a lépcsőházban beteszi maga után az
                        ajtót, nyitott apjának dolgozó­szobájába, mint a tolvaj, aki fél, hogy
                        tetten kapják.</p>
                    <p>Meggyujtotta az iróasztalon levő gyertyát, vigyázva helyezte azt egy székre a
                        nagy öblös Wertheim-szekrény mellé és dobogó szivvel dugta a pénzszekrény
                        zárjába a kulcsot. A nehéz vasajtó könnyen felnyilott. Flóra jól ösmerte
                        abban a szekrényben a rendet; ha az apja beteg volt, mindig őt küldte
                        pénzért. Kissé reszkető kézzel vett ki egy nagy bőrtárczából két darab
                        ezrest és 3 darab százast, helyére tette a nagy bőrtárczát, zsebébe rejtette
                        a pénzt és gondosan ujra elzárta a Wertheim-szekrényt.</p>
                    <p>- Apám meg fog bocsájtani nekem - mormolá mély sóhajjal - a család érdekében
                        cselekszem.</p>
                    <p> </p>
                </div>
             <div type="chapter">
                    <head>XXXIII.</head>
                    <p>- Ime - mondá keresetlenül, mintha valami nagyon egyszerü dologról lenne szó
                        és Pista elé helyezte az ujdonatuj 5 darab bankjegyet.</p>
                    <p>Pista, aki mindeddig kételkedett, hogy Flóra valóban képes lesz őt
                        megmenteni, lázas öröm­mel nézte a bankjegyeket, mintha nem birna saját
                        szemeinek hinni, de nem nyúlt hozzájok.</p>
                    <p>- Tedd el jól - folytatá Flóra, Pista habozását látva.</p>
                    <p>Rátóty reszkető ujjakkal helyezte el azokat tárczájába, amit kabátjának belső
                        zsebébe csúszta­tott, aztán hirtelen megragadva a mellette álló leány két
                        kezét, merően a szemébe nézett azokkal a lángoló sötét szemekkel, amelyek
                        már annyi asszonyszivet megremegtettek és amelyekben most kimondhatlan
                        meghatottság, hála, mély érzés tükröződött.</p>
                    <p>Flórát delejes áramként járta át ez a tekintet és vonzotta mint mágnes a
                        vasat; nem tudta a szemét elforditani.</p>
                    <p>- Köszönöm, Flóra... köszönöm - mondá Pista komolyan, felindulástól remegő
                        hangon - többet alig tudok neked mondani. Az őrangyalom, a megmentőm
                        voltál... nem is álmodod, minő szolgálatot tettél nekem! Nemcsak az
                        életemet... sokkal többet... a becsületemet adtad vissza... Egy egész élet
                        rövid, hogy azt neked megháláljam... de ne feledd, hogy e percztől fogva az
                        életem a tiéd... Ha bármikor szükséged van rá... vedd el... neked adom -
                        kiáltá szenvedélyesen.</p>
                    <p>- Az életedet nem akarom, Pista - felelt kipirult arczczal, ünnepélyesen a
                        leány, nem vonva vissza kezét és komolyan tekintve a férfi lángoló szemébe.
                        Józan meggondoltsága e perczben, szerinte, kitünő eszmét sugallt neki.</p>
                    <p>- ...nem az életedet, mást kérek tőled...</p>
                    <p>- Szólj - felelt bátoritólag Pista.</p>
                    <p>- Igérd meg nekem - folytatá Flóra - hogy kerülni fogsz ezentul mindennemü
                        olyan vállalatot, ahol anyagilag és erkölcsileg helyzetedet koczkáztatod,
                        hagyj fel a nem neked való speku­lá­cziókkal...</p>
                    <p>- Legfőbb óhajom azokkal felhagyni, e felől biztos lehetsz... csak egyszer
                        rendbe jöjjek.</p>
                    <p>- Atyám segitségedre lesz, erről én biztositlak. Tehát igéred?</p>
                    <p>- Becsületszavamra igérem.</p>
                    <p>- Kibékülsz Mártával?</p>
                    <p>- Ha akarod...</p>
                    <p>- És hü, szerető férje leszel?</p>
                    <p>- Azt nem igérhetem...</p>
                    <p>- Nem igérheted? - kérdezte Flóra rosszalólag és kezeit ki akarta vonni a
                        Pistáéból, de a képviselő erősen szoritotta azt az övéiben és a leányt
                        hypnotizálni igyekezve tekintetével, szenvedélyesen felelé:</p>
                    <p>- Nem igérhetek olyasmit, amit megtartani nem áll hatalmamban. Te tudod
                        legjobban, <hi rend="italic">miért </hi>nem szerethetem én többé Mártát!
                        Tudod, hogy a szivem másé... egy szentet, egy női eszményt szeretek, aki
                        magasan áll a többi nő felett és akit imádok végzetes szerelmem teljes
                        erejével, szivem minden dobbanásával! Tagadtam eddig a nő felsőbbségét, most
                        meghajlok előtte... előtted - mondta lángoló tekintettel.</p>
                    <p>- Ne folytasd - dadogá Flóra - nem hallgatlak meg! - És ijedten tekintett
                        körül.</p>
                    <p>Pista elértette azt a pillantást és csendesebben, elfojtott hangon
                        folytatá:</p>
                    <p>- Ne félj! Nincs okod tőlem tartani... olyan tiszteletben tartlak, mint a
                        Szüz anyát, akit csak leborulva lehet imádni, de tudnod kell, hogy még
                        mindig szeretlek és szeretni foglak egész életemen át! - kiáltotta
                        hévvel.</p>
                    <p>- Ne szólj... ne szólj - könyörgött a leány - bocsáss el... nem látod, hogy
                        szenvedek! Oh! Istenem!</p>
                    <p>Pista hirtelen elbocsájtotta Flóra kezeit és leborulva előtte, magánkivül a
                        szenvedélytől dadogta:</p>
                    <p>- Bocsáss meg, nem vagyok méltó rád... de engedd, hogy legalább ruhádnak
                        szegélyét csókol­hassam - és megragadva a leány könnyü ruhájának a fodrát,
                        szenvedélyes csókkal boritotta azt és magánkivül ismétlé: - Szeretlek...
                        szeretlek!</p>
                    <p>- Pista, te félrebeszélsz! - rebegte remegve Flóra, akinek a feje szédülni
                        kezdett és utolsó erejét összeszedte, hogy a férfit észre hozza. - Távozz,
                        hagyj magamra! Nem hallgatlak meg tovább!</p>
                    <p>- Ne űzz el - könyörgött Pista, még mindig a lábainál - talán utolszor látjuk
                        egymást ez életben!</p>
                    <p>- Miért utolszor? Mit beszélsz?</p>
                    <p>- Mert megundorodtam az élettől... lemondás, kinos gyötrődés az számomra! Nem
                        élhetek nélküled... meghalni érted édes lenne nekem!</p>
                    <p>Átkulcsolta a leány térdeit és esdőn, szerelemittasan nézett fel reája.
                        Flórát elszéditette ez a tekintet, Pista kezeinek érintése remegésbe hozta.
                        A szive hevesen dobogott, a füle zugott, valami ösmeretlen hatalom
                        késztette, hogy lehajoljon a lábainál szerelmesen fetrengő férfi­hoz; valami
                        megtörhetetlen bűverő vonzotta őt feléje.</p>
                    <p>Nem gondolkozott többé. Elfeledett mindent: szüleit, hugát, kötelességét, a
                        világot, csak egyet tudott, érzett e perczben, hogy azt a férfit, aki
                        szerelemsóváran pillant fel hozzája, öt év óta szereti már lelkének minden
                        erejével. A szenvedély, a vágy, hatalmasan ébredt fel benne és ő lehajolt
                        Pistához és elhaló hangon rebegte:</p>
                    <p>- Haljunk meg együtt... mert én is szeretlek!...</p>
                    <p>Pista hirtelen felugrott. Diadalmas mozdulattal fonta karjait a leány dereka
                        körül, a szeme fellángolt és mint a nemes vad, ami végre hatalmába keritette
                        prédáját, villámgyorsan szo­ritotta Flórát magához. Ajkai hosszan,
                        szenvedélyesen tapadtak a leány szájára és Flóra nem forditotta el többé a
                        fejét mint egykoron, hanem önfeledten viszonozta szerelmesének ész­bontó
                        csókját. Sokáig álltak igy, egymást szorosan átölelve, néma extázisban.</p>
                    <p>- Az ilyen földöntúli üdvért kevés csak <hi rend="italic">egyszer</hi>
                        meghalni! - Ez a gondolat keringett azalatt Flóra zavaros agyában.</p>
                    <p>Kint folyton zúgott a vihar... nagyokat dörgött és villámlott koronként, a
                        szél csapkodta az esőt az ablaktáblákhoz... És ők egészen egyedül, ketten
                        voltak ezen a viharos éjszakán, a nagy uri ház első emeletén.</p>
                    <p> </p>
                </div>
             <div type="chapter">
                    <head>XXXIV.</head>
                    <p>Ugyanazon délután, mikor Flóra Kelenvárt Katával találkozott, Heller is a
                        városba érkezett. Szokása szerint az Arany Sasba szállt és este lement az
                        étterembe vacsorálni.</p>
                    <p>Egyedül ült egy asztalnál, mikor belépett a terembe Goldfahn és fürkészőleg
                        nézett körül. Nyilván találkája volt valami üzlettársával, de megpillantva
                        Hellert, kissé bátortalanul, alázatos köszönéssel közeledett a nagybirtokos
                        asztalához.</p>
                    <p>Heller nem valami bátoritólag fogadta.</p>
                    <p>- Bocsánatot kérek, Nagyságos ur - kezdte Goldfahn mély hajlongással - ha
                        zavarni bátorko­dom, de egy ügyben, ami Nagyságodat is érdekli, óhajtanám
                        becses véleményét kikérni.</p>
                    <p>- Beszéljen - szólt Heller egy szóval sem kinálva helylyel a zsidót.</p>
                    <p>- Rossz hireket hallottam a Rátóty nagyságos ur felől - kezdte Goldfahn. -
                        Kelenvárt azt beszélik, bajba jön a petroleum-részvénytársaság miatt...
                        gondoltam a Nagyságos ur talán megmondhatná, mi igaz e hirből...</p>
                    <p>- Semmit sem tudok Rátótyról - felelt Heller visszautasitólag - tegnapelőtt
                        érkeztem meg külföldről.</p>
                    <p>- Ezt sajnálom, mert igazán nem tudom, mit tegyek! Tetszik tudni, én irtam
                        amiatt a váltó miatt a képviselő urnak és figyelmeztettem a lejárat napjára,
                        de semmi választ sem kaptam. És holnap van a lejárat napja.</p>
                    <p>- Micsoda váltóról beszél?</p>
                    <p>- Amit a nagyságos ur is alá méltóztatott irni.</p>
                    <p>- De hiszen Rátóty azt már régen beváltotta; eltépve mutatta meg nekem
                        tavaly!</p>
                    <p>- Nem az ezer forintos váltót értem, nagyságos ur, hanem azt a 2300
                        forintosat, amit márcziusban állitott ki a képviselő ur és nagyságod is
                        aláirt.</p>
                    <p>- Maga álmodik... én semmit sem irtam alá...</p>
                    <p>- De engedelmet kérek, az a váltó nálam van, akár megmutathatom a nagyságos
                        urnak - mondta a kis veres zsidó nyugtalankodva.</p>
                    <p>Hellernek hirtelen eszméje támadt.</p>
                    <p>- Tudja mit, Goldfahn, hozza ide azt a váltót, lehet hogy nem emlékszem.</p>
                    <p>A vihar szele már a kelenvári utczákon is végig sepert akkor, az elpuhult
                        Goldfahn nem örömest járkált ilyen időben, de mivel szerencsére nem lakott
                        messze és az ügy nagyon is a szivén feküdt, készségesen szaladt a váltóért.
                        Alig tiz percz mulva visszatért.</p>
                    <p>- Tessék, nagyságos uram! - mondta a váltót Hellernek átnyujtva.</p>
                    <p>- Magának igaza volt, Goldfahn - mondta végre szenvtelen hangon - a nevem a
                        váltón van.</p>
                    <p>- És mit gondol a nagyságos ur, beváltja azt holnap a Rátóty képviselő ur? -
                        kérdezte fürkészőleg, nyugtalanul.</p>
                    <p>- Azt nem tudhatom - felelte Heller hidegen - de mivel ellenkező esetben én
                        fizetek, a váltót kifizetem ma és majd hozzám küldi a képviselő urat, ha
                        magát keresné.</p>
                    <p>Goldfahn arcza felragyogott.</p>
                    <p>- A nagyságos ur akarná? - kérdezte.</p>
                    <p>Heller felelet helyett a tárczájába nyult. Aznap adta el a buzáját és
                        pénztárczája csak ugy duzzadt a bankjegyektől. Egykedvüen számolta le a
                        zsidónak a pénzt és nyugodtan tette el a váltót a tárczájába.</p>
                    <p>Goldfahn még beszélgetni szeretett volna. Valami titokszerüt szimatolt ki
                        Heller Géza viseletéből... De Heller elkészült már vacsorájával; felállt és
                        fejével előkelően biczczentve felment a szobájába.</p>
                    <p> </p>
                </div>
             <div type="chapter">
                    <head>XXXV.</head>
                    <p>Flóra későn ébredt. A nap már fényesen ragyogott az ég sötét azurján és
                        bőségesen ontotta meleg sugarait a park növényzetére, amit üde zöldre mosott
                        az esti zápor. Fű, fa, virág feléledt, a bokrokban, fákon vigan csicseregtek
                        a madarak; az ut kavicsos porondja, az épületek verescserepü fedelei, a
                        szürkére festett ereszek, a kert fakeritése, az eső nagymosása után, mint
                        egy pedánsul kezelt olajfestménynél, a kellő szinekben emelkedtek ki a
                        tiszta, átlátszó légben. A természet megifjodva, felfrissülve, győzedelmesen
                        mosolygott mindenfelé, csak néhány letördelt galy, az utakon elszórt
                        falevelek, szerte heverő tégladarabok jelezték itt-ott a vihar káros
                        nyomait.</p>
                    <p>Flóra hálószobájában a consolasztal márványlapján kilenczet ütött a kis
                        rokoko-művű óra.</p>
                    <p>Ezüst csengésü ütéseit hangosan számlálta Flóra és elszörnyüködött. Nem
                        szokott máskor ilyen későn kelni, de ma még élvezettel maradt fekve
                        kényelmes nagy bronz-ágyában, a hófehér csipkés párnák között és lehunyt
                        szemekkel álmodozott tovább. De a fényes napsugár nem hagyta őt tovább
                        aludni, a lebocsátott függönyökön át is bevilágitotta a szobát és
                        behallatszott a kis madarak vidám csiripelése is.</p>
                    <p>Flóra csengetésére belépett a szobaleány.</p>
                    <p>- A sógorom elutazott? - volt Flóra első kérdése.</p>
                    <p>- A nyolcz órai vonattal. Kezét csókoltatja a kisasszonynak és azt izeni, a
                        két órai vonattal jön meg Kelenvárról.</p>
                    <p>- Akkor várni kell az ebéddel. Küldje be a szakácsnőt.</p>
                    <p>A szakácsnővel sokáig tanácskozott. Finom kis ebédet rendelt; Rátótynak
                        minden kedvencz étele szerepelt a menün. Aztán felkelt, könnyü pongyolát
                        öltött és kinyitotta az ablakokat.</p>
                    <p>- Isteni idő! - kiáltott fel, élvezettel szürcsölve az üde, pormentes
                        levegőt, szemeit kéjjel legeltette a park zöld fáin és szomoruság nélkül,
                        majdnem gyönyörrel mondta:</p>
                    <p>- Szép időm lesz meghalni!</p>
                    <p>A halál gondolata nem remegtette meg. A pár órai alvás nem szabaditotta meg
                        őt a viharos éjszaka mámorától, a ragyogó napsugár nem józanitotta őt ki
                        szerelmi extázisából. Örömmel üdvözölte a napot, amelyen örökre egyesülni
                        fog szerelmesével a... halálban.</p>
                    <p>Sokáig, gonddal öltözködött e reggelen.</p>
                    <p>Szép akart lenni. Hosszas habozás után egy fehér himzett ruhára esett a
                        választása, mert e ruhát Pista egyszer megdicsérte.</p>
                    <p>Folyton Pistára gondolt. Rágondolt, mikor lenézett a napfényes ragyogó
                        parkba, mikor a fürdő­szoba hideg zuhanyai alatt állott, mikor
                        toilette-tükre előtt hosszu aranyos haját fésülte. Gondolatban követte őt
                        Kelenvár hegyes kövezetü utczáin, a vasuton... és számitgatta a perczeket,
                        mikor ismét viszontláthatja őt. Szép akart lenni és sikerült neki. Meg volt
                        magával elégedve, midőn megpillantotta karcsu alakját ruhaszekrényének
                        tükörajtajában. Az arcza üde volt mint a harmatos rózsa, fehér himzett
                        ruhájában a keblére tüzött tea-rózsával megtestesült eszménynek tetszett.
                        Kiváncsi szemekkel nézte önmagát és kutató elméje arra a másik Flórára
                        gondolt, aki este merev tagokkal, átlőtt szivvel fog feküdni a park egyik
                        zugában. Mert ott akart meghalni, kedvencz helyén, ahonnan kilátott a
                        rétházi jegenyefasorra, ott, ahol mindig Pistára gondolt. Poetikusan
                        gondolta ki halálát. Együtt ebédelnek; a délután még az övék... estefelé
                        aztán lemennek a kertbe és ott kedvencz helyén, egymás karjaiban meghalnak!
                        A halál nem lesz borzasztó vele! De az életösztön egy perczre mégis
                        felébredt benne! A halál is édes <hi rend="italic">vele</hi> - gondolta - de
                        mennyivel édesebb lenne együtt az élet! És villámgyorsan egy őrült terv
                        kezdett kibontakozni felizgatott képzeletében. Ha meghalnak, családjuk
                        számára elvesz­tek; nem lenne tehát övéikre nézve ugyanaz, ha örökre
                        eltünnének e vidékről? Ha valami távoli világrészbe szöknének Pistával és
                        ott idegen emberek között uj életet kezdenének, kinek ártanának
                        létezésükkel? Ki itélné el őket az ó-világban elkövetett, nem gyanitott
                        vétségért? Senki. De vajjon jogot ad ez neki oly boldogságot élvezni, amit a
                        hugától lopott el? Nem - sugta a lelkiismerete.</p>
                    <p>Bűnödtől csak a halál tisztit meg; csak vérrel moshatod le a foltot, amit a
                        bűnös szerelem rajtad ejtett.</p>
                    <p>És hogy jobban megbarátkozzék a halál gondolatával, kiválasztott apja
                        fegyvergyüjtemé­nyéből egy apró hatlövetü revolvert, ami finom szerkezeténél
                        és kis méreteinél fogva remek kis jószág volt. Flóra értett a fegyverek
                        kezeléséhez. Egy nyáron át kedvencz mulatságuk volt a czélba lövés és Flóra
                        egész művészetig vitte, olyan biztos keze és szeme volt. Bevitte a kis
                        fegyvert a hálószobájába és ott nézegette... A revolver nem volt megtöltve,
                        de Flórának gondja volt, hogy magával hozza a töltényeket és a kis fegyvert
                        egy percz alatt rendbe hozta.</p>
                    <p>- Jobb, ha ezzel is elkészülök, - gondolta - ha Pista itt lesz, minek töltsük
                        ezzel is az időt?!</p>
                    <p>Alig mult tizenegy óra... még három hosszu óra választotta őt el kedvesétől!
                        Három hosszu órát kell rövid életéből nélküle eltöltenie!... Öntudatlanul
                        játszott a fegyverrel... De mi ez?... Kocsirobogást hallott... ha ő lenne?
                        Ha előbb elvégezte volna a dolgát, mint gondolta és kocsin érkezne
                        Kelenvárról? Eléje akart sietni, de előbb biztos helyre óhajtotta rejteni
                        fegyverét! Hová tegye, hogy hivatlan kezekbe ne kerüljön? Az ágya mellett
                        volt egy kis fali­szekrény, ahová lefekvéskor ékszereit s egy s más
                        apróságot elhelyezett. Alig láthatólag volt a falban elhelyezve és a kis
                        bronzkulcs, ami elzárta, állandóan benne volt. A szekrény kicsiny volt, csak
                        nehány illatos zsebkendő-sachét, apró fejkendőket és pár könyvet
                        tartalmazott, azokat, melyeket Flóra esténként ágyában olvasni szokott. Ide
                        rejtette Flóra fegyverét, ráfordi­totta a kulcsot a zárban és szivdobogva
                        szaladt a lépcsőházba és éppen abban a perczben ért oda, mikor a lépcsőn egy
                        elegáns férfi-alak haladt felfelé.</p>
                    <p>De nem Pista... Heller volt. Flóra majdnem felsikoltott ijedtében, de nem
                        hátrálhatott. Udva­riasan, de kimérten fogadta vendégét.</p>
                    <p>Heller is zavarban volt; a művészbál óta nem látták egymást; de
                        lélekjelenléte nem hagyta el a világfit. Bocsánatkérésen kezdte, amiért egy
                        fontos ügyben ilyen korai órában alkalmatlan­kodik.</p>
                    <p>- Az atyám Bécsben van - felelte Flóra.</p>
                    <p>- Nem tudtam - válaszolt Heller, - de ami azt illeti, nekem Önnel volna
                        beszédem, ha olyan kegyes lenne meghallgatni - végezte udvariasan.</p>
                    <p>- Kérem - szólt Wranek Flóra meglepetve és a nagy szalonba vezette
                        látogatóját.</p>
                    <p>Nem akarta őt intim lakosztályukban fogadni. A huzatokkal beboritott,
                        aranytükrös feszes szalonban formaszerübben bánhatott vele. Emelt fővel ment
                        előre, nyugtalan szivvel követte őt Heller. Ez a fehérruhás eszményi
                        leányalak megzavarta. Flóra egész lényében volt valami szokatlan, ünnepélyes
                        e napon, az arczában egy uj kifejezés, ami őt megdöbbentette. Mint egy szép
                        menyasszony, aki a templomból jő, vagy oda készül, olyannak látta
                        Flórát.</p>
                    <p>Meglehetősen távol magától, Wranek Flóra egy fauteuilt mutatott vendégének és
                        várakozás­teljesen nézett egykori kérőjére.</p>
                    <p>- A köztünk történtek után Ön bizonyára csodálkozva lát itt engemet? - kezdte
                        Heller, igyekezve hidegvérét visszanyerni.</p>
                    <p>Flóra nem felelt és Heller folytatá:</p>
                    <p>- De az életben csupa váratlan dolog határoz akaratunk felett. Csak a
                        napokban érkeztem haza külföldi tartózkodásomból és dolgom akadván
                        Kelenvárt, egy kellemetlen, meglepő felfede­zést tettem ott tegnap.</p>
                    <p>Flóra szivét balsejtelem szállta meg; feszült figyelemmel leste Heller
                        ajkairól a szót.</p>
                    <p>- Egy bizonyos Goldfahn... uzsorás zsidó, ki az ön sógorának, Rátóty
                        képviselőnek (nem ne­vezte őt barátjának) gyakrabban pénzt kölcsönzött
                        váltóra, amiket néhányszor én is girál­tam, megszólitott, mit tudok a
                        képviselőről, mert a mai napon esedékessé válik egy 2300 forintos váltója,
                        amit én is aláirtam.</p>
                    <p>Flóra megkönnyebbülten lélegzett fel.</p>
                    <p>- Tudtommal - szólt - Pista Kelenváron van jelenleg, hogy ez ügyet
                        rendezze.</p>
                    <p>Heller vállat vont.</p>
                    <p>- Ezt nem tudhattam előre és mivel Rátótyról nagyon kedvezőtlen hirek
                        keringnek a megyé­ben, kételkedtem a pontosságában... és az ügy annyival is
                        inkább érdekelt, mert a váltón az én nevem is rajt áll...</p>
                    <p>- Ön nyugodt lehet - vágott közbe Flóra kissé gúnyosan - pénze nem forog
                        veszélyben, Pista a zsidót eddig már kifizette.</p>
                    <p>- Engedelmet kérek, azt ő nem tehette, mert a váltó már nincs
                        Goldfahnnál...</p>
                    <p>- Hogyan?</p>
                    <p>- Mert én váltottam azt magamhoz.</p>
                    <p>- Akkor tehát Önnek fogja Pista a pénzt megadni.</p>
                    <p>- Bocsánatot kérek... a dolog nem olyan egyszerü. Ha türelme lenne engem
                        meghallgatni...</p>
                    <p>- Beszéljen - sürgeté őt Flóra.</p>
                    <p>- Az előbb azt mondtam, hogy az a váltó - folytatá Heller kiszámitott
                        hosszadalmassággal - érdekelt, mert a nevem rajt áll... Ön félbeszakitott...
                        különben igy mondtam volna, a nevem <hi rend="italic">rajt áll,</hi> de <hi
                            rend="italic">nem én irtam alá.</hi>
                    </p>
                    <p>Flóra ajkai elfehéredtek.</p>
                    <p>- Hogyan? - dadogta - ön azt állitja, az az aláirás a Pista váltóján nem az
                        öné? De hiszen akkor... ak... kor... az aláirás...</p>
                    <p>Nem tudta befejezni mondatát.</p>
                    <p>- Hamis - egészitette ki Flóra szavait Heller hidegvérrel - és mivel azt az
                        aláirást csak egy embernek állhatott érdekében hamisitani, nem nehéz
                        kitalálni, ki az?</p>
                    <p>Flóra megsemmisülten dőlt hátra karosszékében; de gyengesége csak egy
                        pillanatig tartott.</p>
                    <p>- Tudja ezt valaki önön kivül? Goldfahn vagy más valaki? - kérdezte helyes
                        tapintattal.</p>
                    <p>- Senki - felelte Heller.</p>
                    <p>- Ugy meg vagyunk mentve... és ezt Önnek köszönhetjük - mondta melegen. - Ön
                        nemeslelkü barát és nemcsak sógoromat, de egész családunkat örök hálára
                        kötelezte. Önzetlen tette...</p>
                    <p>- Nem érdemlem meg bókjait - szakitotta őt félbe Heller. - Nem cselekedtem
                        önzetlenül, csupán azért, hogy megmentsem Rátótyt, akit már régen nem
                        tekintek barátomnak - mondta megvetéssel, ami Flórának arczába kergette a
                        vért. - Csalódik - folytatta hévvel - ha azt hiszi, nyomorult pár forintért
                        a váltót kiadom a kezemből...</p>
                    <p>- Mit akar tehát? - kérdezte Flóra, félreértve őt. - Többet? Akarja a váltó
                        kettőzött árát... akar egy vagyont érte... szóljon! Mindent megadunk
                        önnek!...</p>
                    <p>(Mennyire szereti, gondolta Heller!)</p>
                    <p>- Nem üzérkedem váltókkal... - felelte visszautasitóan. - Nem vagyok
                        uzsorás!... Vagy inkább igen... uzsorakamatot kérek... valamit, ami után
                        évek óta sóvárgok már! - tört ki szenvedé­lyesen. - Mert tudja meg, nem az
                        én kezemben, de az önében van sógorának becsülete letéve! Öntől függ csupán,
                        hogy az ő neve ne legyen megbélyegezve a világ előtt, öntől függ, hogy
                        Rátóty ne kerüljön a váltóhamisitók börtönébe!</p>
                    <p>- Mit akar? Nem értem! - kérdezé Flóra rekedt hangon.</p>
                    <p>- Mit akarok? Nem találta ki? - szólt Heller szenvedélyes pillantást vetve a
                        leányra és nyomatékkal tette utána: »A kezét!«</p>
                    <p>Mély csend állott be.</p>
                    <p>Heller fakó arcza még kisértetiesebben sápadt lett, mint egyébkor, keskeny,
                        vértelen ajkait egymásra szoritotta, melle lihegett a felindulástól, de apró
                        szemeiben az elégtétel tüze égett, valami fagyos kegyetlenség, ami nem
                        kegyelmez.</p>
                    <p>Flóra kezeibe temette arczát és hallgatott; Heller hagyta őt gondolkozni.</p>
                    <p>Végre ölébe hullott a leánynak két vértelen remegő keze és Flóra
                        halálsápadtan, de nem ijedten, nézett okos szemeivel Hellerre.</p>
                    <p>- Két izben utasitottam vissza az ön megtisztelő házassági ajánlatát - mondá
                        halk, de biztos hangon - mert éreztem, hogy ön mellett nem találnám fel a
                        boldogságot, sem én önnek azt adni nem vagyok képes; pedig akkor még
                        becsültem önt!... Hogyan gondolhatja tehát, hogy most kierőszakolt
                        beleegyezésemmel, megvetéssel szivemben, boldogitani tudjam?</p>
                    <p>- Megvetését nem érdemlem meg - tört ki Heller érzékenyen - mi rosszat
                        tettem? Egyedüli bűnöm, hogy felhasználom a helyzetet, de én idéztem-e azt
                        elő? A véletlen játszik kezemre... elszalaszthatom-e a jó alkalmat, mikor
                        évek óta szeretem már magát őrült szenvedéllyel?! Két izben vezetett tévútra
                        az ön magaviselete, két izben utasitott el engem szivtelenül. Az erősebb
                        mindig ön volt. Harmadszor állunk most szemben egymással, az erősebb ma <hi
                            rend="italic">én</hi> vagyok! Ki veheti tőlem rossz néven, ha
                        kihasználom előnyömet? S aztán mit akarok? Egy szerető vőle­gény karjaiból
                        akarom kiragadni talán? El akarom állni boldogságát? Szerelmét követelem?
                        Nem. Egy vétkes befolyás alól akarom megszabaditani; akarata ellenére
                        boldoggá akarom tenni!... Ne rázza kétkedőleg a fejét és hallgasson meg
                        türelemmel. Nem kutatom az okot, ami miatt ön nemcsak engemet, de sokakat
                        már visszautasitott... de a világ gonosz és rágalmaival a legtisztábbat sem
                        kiméli meg!</p>
                    <p>- Mit akar ezzel mondani? - sziszszent fel Flóra.</p>
                    <p>- Azt, hogy a világ nem kegyelmez... most még csak suttog, de ha ön továbbra
                        is vonakodik férjhez menni, hangosan fogják vádolni, hogy...</p>
                    <p>Heller habozott.</p>
                    <p>- Mivel? - kérdezte Flóra elhaló hangon.</p>
                    <p>- Hogy a sógorának kedvese! - felelte halkan a nagybirtokos.</p>
                    <p>- Ezt hiszik rólam? - kiáltotta Flóra megsemmisülve.</p>
                    <p>- Ezt hiszik. De én nem! - folytatá Heller hévvel - mert ha hinném, itt
                        látna-e engemet? Bocsásson meg e nyilt, talán kissé kegyetlen szavakért, de
                        fel kellett önt világositanom... örvény szélén áll, Flóra. Semmit sem
                        veszthet, csak nyerhet, ha a nőm lesz; mig a szülei házban ki van téve egy
                        jellemtelen ember csábitásainak!</p>
                    <p>- Kiről beszél?</p>
                    <p>- Kiről másról, mint Pistáról! Azt hiszi nem tudom, hogy ő is szereti önt? És
                        a jellemtelen emberek fékevesztett szenvedélyével vágyik az ön birhatására,
                        éppen mert ön tiszta, megközelithetlen! És Rátóty nem fog visszaretteni
                        semmi módtól...</p>
                    <p>- Hallgasson! ne rágalmazza őt - kiáltott Flóra - ezt nem engedhetem! Ha
                        Pista egy gyenge pillanatban el is vesztette a fejét és vétett a becsület
                        ellen, de számitásból rosszat tenni képtelen. Ő nem akarta önt megkárositani
                        és nevével nem csalni akart! Ő lehet könnyelmü, gyenge, de nem jellemtelen.
                        És ellenem semmit sem vétett! Semmivel sem vádolhatom! Minden hibája daczára
                        becsületes embernek tartom - folytatá exaltáltan - és szeretem őt... mint a
                        testvéremet!</p>
                    <p>- Nagyon becsületes ember! - rikácsolt Heller féltékenyen. - Egy becsületes
                        váltóhamisitó - gúnyolódott, - aki majdnem erőszakkal dobta karjaimba a
                        fiatal feleségét!</p>
                    <p>- Mártát? - pattant fel Flóra - ez hazugság! Alávaló rágalom! Márta
                        ártatlan!</p>
                    <p>- Márta igen - felelte Heller lovagiasan - de férfi becsületemre esküszöm,
                        nem Pistán mult, ha Márta ma nem a kedvesem! S bármint gyülöl is, Flóra,
                        azért hihet nekem. Sohasem hazudtam és nevemen a legkisebb árnyék sincs! És
                        azt az embert nevezi ön testvérének? Azt az embert meri védeni? Hiába! engem
                        nem győz meg. Csak szánni tudom vaksága miatt és meg fogom önt menteni
                        akarata ellenére is! Szeretem, Flóra! Oh, mennyire szeretem! Bizzon bennem!
                        Elviszem utazni, messzi, távol, idegen országokba, körülveszem fénynyel,
                        pompával és elfelej­tetem magával ezt a gonosz álmot, ami kinozza. Kiragadom
                        ebből a világból és ha évek mulva visszatérünk, már el is feledtük a multat.
                        Ne gyülöljön annyira! Legyen könyörületes! Mindent megteszek magáért!</p>
                    <p>Tágra nyilt szemekkel, mereven bámult Flóra maga elé. Mi ment végbe benne?
                        Elhitte a sok rosszat, amit Heller Pistáról mondott? Meginditotta őt Heller
                        nagy szerelme? Arczkifejezése ellágyult és Heller remélni kezdett.
                        Türelmesen várt, mig a leány megszólal.</p>
                    <p>- És ha én visszautasitom ajánlatát? - kérdezte végre Flóra halkan.</p>
                    <p>- Pista a börtönbe jut! - kiáltotta csalódottan, türelmét vesztve Heller.</p>
                    <p>- És ha ajánlatát elfogadom? - kérdezte még halkabban, lesütött szemmel
                        Flóra.</p>
                    <p>- Oh! Flóra! - dadogá zavarodottan e nem várt reményre Heller.</p>
                    <p>- Ön visszaadja nekem a váltót? - kérdezte Flóra, szemét kérdőleg emelve
                        Hellerre.</p>
                    <p>- Esküvőnk napján - felelte Heller, erélyét visszanyerve.</p>
                    <p>- Ön nem bizik bennem? - kérdezte Flóra, bánatosan függesztve a férfira nagy
                        kék szemét.</p>
                    <p>- Nem bizom Rátótyban - volt a válasz.</p>
                    <p>- És kész engem nőül venni akkor is, ha kijelentem, hogy csak az erőszaknak
                        engedek, önt nem szeretem és meggyőződésem, hogy boldogtalanok leszünk?</p>
                    <p>- Azt bizza reám; ha egyszer a nőm lesz, nem félek semmitől! - kiáltotta
                        lelkesedéssel Heller.</p>
                    <p>- Ám legyen és most hallja a feltételeimet. Ön senkinek a világon, értsen meg
                        jól, <hi rend="italic">senkinek </hi>sem szól arról, ami köztünk történt.
                        Szüleimnek, Mártának nem szabad gyanitaniok, hogy a család becsületéért
                        áldozom fel magamat.</p>
                    <p>- Ön kegyetlen a kifejezéseiben!</p>
                    <p>- És ön talán könyörületes irántam? - vágott vissza Flóra fölénynyel. -
                        Néhány hét mulva, a legrövidebb idő alatt megtartjuk esküvőnket, de addig
                        ugy rendezze ügyeit, hogy mentől ritkábban lássuk egymást.</p>
                    <p>- Lehetetlent kiván!</p>
                    <p>- Tegye azt lehetővé, találjon ürügyet, kifogást, ami távol tartja a
                        megyétől. Ezt azért óhajtom, mert képtelen vagyok az enyéim előtt önnek
                        szerelmet szinlelni, szüleimnek pedig azt kell hinniök, hogy szabad
                        akaratból választottam férjemül. Az esküvő napján visszaadja nekem a váltót
                        és azonnal elutazunk valami messze országba.</p>
                    <p>- Legyen óhajtása szerint.</p>
                    <p>- Még egyet... ha Pista párbajra hivná önt...</p>
                    <p>- Attól ne tartson, Pista jól tudja, hogy nem párbajképes...</p>
                    <p>Flóra az ajkaiba harapott.</p>
                    <p>E perczben a szobaleány bebujt és táviratot kézbesitett Flórának.</p>
                    <p>Flóra aláirta a sürgönyt.</p>
                    <p>A szobaleány távozott.</p>
                    <p>- Megengedi? - kérdé Heller felé fordulva, mialatt a sürgönyt
                        felbontotta.</p>
                    <p>- Az atyám ma megérkezik - mondta látszólag nyugodtan - ha akarja, holnap
                        délben eljöhet, megkérheti a kezemet.</p>
                    <p>- Flóra! - kiáltott túlboldogan Heller, de a leány jéghideg magatartása
                        folytán tapintatosan folytatá: - Köszönöm, el fogok jönni.</p>
                    <p>A leány felállt. Egy perczig habozott, odanyujtsa-e kezét, de legyőzve
                        ellenszenvét, mégis megtette. Heller az ajkaihoz vonta és nagyon diskrét
                        csókot nyomott rája.</p>
                    <p>- Isten önnel! - mondta halkan Flóra.</p>
                    <p>- Viszontlátásra - felelt vissza Heller.</p>
                    <p>Az ajtó bezárult mögötte.</p>
                    <p>Flóra összekulcsolta a kezeit és égfelé emelt tekintettel kétségbeesve
                        tagolta:</p>
                    <p>- Oh! Pista! még a halálban sincs többé jogom egyesülni veled?!</p>
                    <p> </p>
                </div>
             <div type="chapter">
                    <head>XXXVI.</head>
                    <p>A bécsi vonat csak nehány perczczel érkezett meg a kelenvári vonat előtt.</p>
                    <p>Flóra a hintóba fogatott és kiment az indóházba apja elé. Inkább szeretett
                        volna ugyan le­feküdni, mert ugy érezte, egy óriási kalapács egyre kalapál a
                        fejében, a füle zúgott és egészen szokatlanul érezte magát. De ezt csak az
                        utolsó 24 óra rendkivüli izgalmainak tudta be és remélte, a rövid kocsizás
                        elűzi rosszullétét. De a déli órák égető heve nem éppen volt alkal­mas
                        főfájását csillapitani.</p>
                    <p>Mikor azonban megpillantotta Wranek papa becsületes piros arczát a vasuti
                        kocsi ablakában, egy perczre feledte rosszullétét és tárt karokkal fogadta a
                        vonatról leszálló köpczös öreg urat.</p>
                    <p>- Milyen szép, hogy a kis leányom kijött elém ebben a hőségben! - mondta
                        Wranek, leányát megölelve - csakhogy végre itthon lehetek! Jer, siessünk -
                        mondta, leányát a kijárat felé vonszolva.</p>
                    <p>- Kérlek, légy pár percznyi türelemmel, papa - szólt Flóra - a kelenvári
                        vonattal vendégünk érkezik... Pista.</p>
                    <p>- Pista? - kiáltotta az öreg örömmel - Pista? Na ennek igazán örülök, de
                        honnan tudod? Miért jön Kelenvárról?</p>
                    <p>- Tegnap este érkezett meg hozzánk - felelte Flóra lehető elfogulatlanul - de
                        ma az első vonattal Kelenvárra ment, mert ott dolga volt.</p>
                    <p>- Pista nem is álmodja, milyen alkalmas órában kereste fel házunkat. Mártától
                        levelem van számára. A kis Márta megpuhult, Flórám, megunta a
                        szalmaözvegységet, szánja-bánja ő is bűneit és teljes feloldozást igér a
                        férjének. Hála Istennek! Csak ezeket a gyerekeket békitsem ki végre - szólt
                        sóhajtva - Pistát is majd rövidebbre fogom és remélem minden ujra a régi
                        kerékvágásba jön!</p>
                    <p>Leült Flórával az indóház előtti hosszu padra és mialatt a táviró a kelenvári
                        vonatot jelezte vékony, rezgő csengéssel, Wranek az elégedett emberek
                        bőbeszédüségével folytatta:</p>
                    <p>- Tudod-e, hogy Márta és anyád holnap ilyenkor szinte itt lesznek? Tegnap
                        vettem a levelü­ket; ha nem siettem volna annyira te hozzád, bevártam volna
                        őket Bécsben és együtt jöttünk volna... De te nagyon szótlan vagy ma,
                        Flórám! - szólt hirtelen, látva, hogy leánya hallgat.</p>
                    <p>Flóra, aki pár percz óta ujra érezte fejében a nagy kalapács döngetését,
                        mentegetődzve mondta:</p>
                    <p>- A fejem ma bolondozik egy kicsit, ne haragudjál papa, ha csendes
                        vagyok.</p>
                    <p>- Nem kellett volna ebben a hőségben kijönnöd...</p>
                    <p>- Oh! majd elmulik... És a bácsi hogy van? Egészen túl van a veszélyen? -
                        szólt, érdeket eről­tetve.</p>
                    <p>- Egyelőre igen, hála Istennek. De Emil felől nem is kérdezősködöl? Pedig
                        számodra is van egy érdekes ujságom! Na... nem is vagy kiváncsi?</p>
                    <p>A kelenvári vonat mozdonya láthatóvá lőn, Flóra szive idegesen vert,
                        szórakozottan kérdezte:</p>
                    <p>- Mi ujság?</p>
                    <p>- Emilt októberben kinevezik rendes tanárnak...</p>
                    <p>Prüszkölve állt meg a gőzgép.</p>
                    <p>Mikor Rátóty az apósát Flóra mellett megpillantotta, kedve lett volna elbujni
                        a kocsiban és csak a jövő állomáson szállni ki. De az öreg észrevette őt és
                        barátságosan integetett feléje.</p>
                    <p>Kénytelen volt kiszállni és jó arczot mutatni, de Flóra mindjárt észrevette,
                        hogy erőltetett a jó kedve; ő is alig birt uralkodni magán és ha Wranek
                        nincs annyira felizgatva a viszontlátás öröme által, okvetlen észre veszi,
                        hogy e két ember között valami rendkivüli dolog történt.</p>
                    <p>Mikor a hintóban elhelyezkedve, neki indultak a porczellángyár felé, Wranek
                        kedélyesen, de némi szemrehányással mondta vejének:</p>
                    <p>- Végre! ezen kellett volna mindjárt kezdened, Pista! Mire való az a
                        hiábavaló duzzogás! Emberek vagyunk valamennyien és hibázunk...
                        megbocsájtani isteni erény! Különben ez a kis leczke kölcsönösen nem ártott
                        nektek, a jövőben legalább majd jobban megbecsülitek egymást! Márta holnap
                        ilyenkor érkezik meg a gyerekkel és a feleségemmel. Este mindjárt
                        megtarthatjuk a békelakomát!</p>
                    <p>- Nagyon sajnálom - felelt Pista meglehetősen hidegen, egy szóval sem
                        erősitve meg apósa feltevését, mintha ő békülni jött volna - de nekem még ma
                        ujra be kell mennem Kelenvárra és az éjjeli vonattal a fővárosba kell
                        utaznom.</p>
                    <p>- Mi a manó? - szólt bosszusan Wranek - mi kerget?</p>
                    <p>- A <hi rend="italic">Petroleum részvénytársaság</hi>nak bizottsági tagjai
                        holnap rendkivüli gyülésre vannak egybe­hiva, onnan hiányozni egyértelmü
                        lenne a szökéssel.</p>
                    <p>- Az már igaz... - szólt elborult arcczal az öreg - óminózus ügy az a
                        petroleum-historia!</p>
                    <p>- Az emberek túloznak - mondta élénken Pista. - Mr. William Ross megszökött
                        ugyan nehány forinttal, de a forrásainkat nem vihette el. Semmi sincs
                        elveszve. Már is találtunk egy becsü­letes szakembert, aki a társaság
                        érdekeit előmozditani fogja, és rövid idő mulva a Részvény­társaság ujra fel
                        fog virágzani...</p>
                    <p>- Isten adja, hogy ugy legyen! - mondta mély sóhajjal Wranek - és tanulságos
                        leczke legyen ez is számodra, Pista! Érd be inkább kevesebbel, de ne
                        hajhászd annyira a szerencsét, gavalléremberből soha sem válik jó
                        üzletember! Menj hát Isten hirével ma este és térj mielőbb vissza mihozzánk.
                        Első az üzlet, a becsület... aztán a szerelem. Csak az a kár, hogy legalább
                        a mai délutánt nem töltheted velünk, annyi megbeszélni valónk lenne!</p>
                    <p>- Szükségtelen Kelenvárra menned, Pista, - szólalt meg most Flóra váratlanul
                        - ha csak a tegnapi ügy szólit oda, mert az illető, akivel dolgod volt,
                        nálunk járt a délelőtt folyamán és az ügyet én rendbe hoztam helyetted.</p>
                    <p>- Igazán? - kiáltotta örömmel Rátóty, aki azt képzelte, hogy mialatt ő
                        Kelenvárt kinos gyötrelmek között Goldfahnra várakozott, az élelmes zsidó
                        Wraneket kereste fel a váltó miatt. Goldfahnné ugyanis azt mondta reggel
                        Rátótynak, hogy a férje fél óra előtt kocsin távozott valahová falura és
                        bizonytalan, mikor fog haza érkezni. A gabonakereskedőné ehhez hozzá volt
                        szokva. Rátóty egész délig várt, de mivel nem akarta Flórát hiába
                        várakoztatni, vissza­sietett hozzája, hogy a délután folyamán ujra
                        visszatérjen Kelenvárra.</p>
                    <p>Rátóty arcza egyszerre felderült a jó hirre. A váltó-ügy tehát rendbe jött!
                        Kő gördült le a szivéről, szerette volna megölelni Flórát, az apósát és
                        hangosan kiabálni örömében. De csak a szemben ülő Flóra kezét szorithatta
                        meg és benső, meleg köszönetet mondhatott.</p>
                    <p>- Micsoda ügyekről beszéltek? - kérdezte Wranek - nézze meg az ember, minő
                        titkolódzások!</p>
                    <p>- Semmi titok, papa, prózai jelentéktelen pénzügyek, amikbe Pista beavatott
                        és bárki elvégezhetett helyette.</p>
                    <p>Mielőtt asztalhoz ültek, Pista egy perczre egyedül maradt Flórával és mohón
                        kérdezte:</p>
                    <p>- Hogyan tudtad kifizetni a váltót? Honnan vetted a pénzt?</p>
                    <p>- Atyám pénztárából... tudtam, hogy ma visszahelyezhetem, mert te visszahozod
                        az összeget.</p>
                    <p>Gyorsan vette ki tárczájából Rátóty a bankjegyeket és átnyujtotta a leánynak,
                        nehogy Wranek meglepje őket.</p>
                    <p>- De mégis szeretném tudni... hogyan történt. Mit mondott Goldfahn?</p>
                    <p>- Csitt - intette őt Flóra, a szobába lépő apjára mutatva - ebéd után, ha a
                        papa lenyugszik, mindent elmondok neked.</p>
                    <p>Különböző hangulatban fogyasztották el az ebédet. Wranek jókedvü volt, jó
                        étvágygyal evett és túlboldog volt, hogy a sok gondfelhő lassan-lassan
                        elvonul a háza tájáról. Az ezredes túl a veszélyen, Rátótyék kibékülnek, a
                        petroleum-források fellendülnek, Emilt kinevezik... csupa jó hir.
                        Karácsonykor, ki tudja, nem ülnek-e lakodalmat a porczellángyárban? És
                        szeretettel nézett az ő imádott Flórájára. De a leány alig evett, két kerek
                        piros folt gyult ki az arczán és a szeme sajátszerü fényben égett. Rátóty
                        ellenben vig volt, izgatott élénkséggel beszélt, mióta a váltó kinos
                        gondolatától megszabadult, a könnyelmü emberek optimizmusával látta a
                        helyzetet. A Wranek-pincze kitünő bora sebesen kergette a vért ereiben és az
                        a vele szemben ülő, kigyult arczu hallgatag leány, akinek bizonyára a
                        szerelem és az elővigyázat zárta le ma az ajkait, szenvedélyes vágyakat
                        ébresztett benne.</p>
                    <p>Alig várta, hogy vége legyen az ebédnek és egyedül szólhasson kedvesével.
                        Végre elkészül­tek: Wranek rágyujtott csibukjára és felállt.</p>
                    <p>- Megbocsáss Pista, de a fekete kávét már a kereveten fekve iszom meg. Nagyon
                        elcsigázott ez az utazás a hőségben.</p>
                    <p>Kezet nyujtott vejének, homlokon csókolta a leányát és visszavonult a
                        szobájába.</p>
                    <p>- Várj reám egy perczre - mondta Flóra Pistának - hamar visszateszem helyére
                        a pénzt, aztán, ha akarod, menjünk a parkba... ott zavartalanul
                        beszélhetünk.</p>
                    <p>- Várlak... és siess - felelte Pista vágyteljes pillantást vetve a
                        leányra.</p>
                    <p>Pár percz mulva már egymás mellett haladtak a napfényes kerten át a park
                        sűrűje felé. Alig értek a fák alá, Pista a leány karjába öltötte karját és
                        hozzásimulva suttogá:</p>
                    <p>- Végre egyedül vagyunk - és ajkai a leány száját keresték.</p>
                    <p>De Flóra visszahúzódott.</p>
                    <p>- Vigyázz - intette őt, megremegve - ha valaki meglátna!</p>
                    <p>- Vezess olyan helyre, ahol zavartalanul lehetünk együtt!</p>
                    <p>Flóra a kedvencz helyére vezette. A terebélyes hárs alá, a százados fa
                        árnyékába, ahol még az eső ellen is védve voltak s ahonnan kiláttak a
                        rétházi jegenye-fasorra, melynek napfényes csúcsait annyiszor nézte
                        elmerengve Flóra.</p>
                    <p>Kényelmes pad volt a fa alatt; ide ültek, de a másik perczben már a
                        szenvedélyes férfi karjaiba kapta a reszkető leányt és mohó csókokkal
                        boritva arczát, nyakát, szerelmesen suttogta:</p>
                    <p>- Gondoltál rám azóta? Szeretsz még? Ha tudnád, mennyire vágytam egész nap
                        utánad?! Mennyi mondani valóm van azóta...</p>
                    <p>- Nekem is - rebegte szédülő fejjel, halkan Flóra. - Másképen képzeltem a mai
                        délutánt!</p>
                    <p>- Én is - felelte Rátóty - de végre is mit tehetünk róla, ha az apád
                        megérkezett. De sietnünk kell, hogy tervünket megállapitsuk. Ma este
                        okvetlenül el kell utaznom; de mihelyt elvégez­tem odafenn ügyeimet,
                        értesitlek, te utánam jösz és külföldre szökünk!</p>
                    <p>- Mit beszélsz? - dadogta ijedten Flóra - én azt hittem... tegnap azt
                        mondtad... meghalni akarsz velem!</p>
                    <p>- Tegnap igen... egyetlenem! meghalni tudtam volna érted... mert még nem
                        birtalak! De ma... ma, mikor már megizleltem a boldogságot, tudom mi a te
                        szerelmed... <hi rend="italic">élni</hi> akarok! Élni veled... és érted!</p>
                    <p>Szenvedélyesen ölelte magához a leányt és a fülébe sugta:</p>
                    <p>- Enyém vagy! nem adlak senkinek!</p>
                    <p>- Oh bocsáss! - könyörgött a leány - ne nehezitsd meg a szivemet... nem
                        lehetünk egymáséi soha ez életben és <hi rend="italic">most</hi> már a
                        halálban sem egyesülhetünk!</p>
                    <p>- Miért? szólj! Mi bánt? - kérdezte Pista ámulva.</p>
                    <p>- Pista! te nem tudsz <hi rend="italic">mindent</hi>! - kiáltott fel Flóra
                        fájdalmasan.</p>
                    <p>Flóra arcza fel volt dúlva, a szeme lázasan fénylett és kétségbeesve tapadt
                        kedvesére.</p>
                    <p>- Szólj! - sürgeté őt Pista ijedten - miért nem lehetünk egymáséi?</p>
                    <p>- Nem vagyunk szabadok! - felelt csüggedten a leány.</p>
                    <p>- Csak ez bánt? <hi rend="italic">Én</hi> szabad leszek!... te pedig az vagy
                        és az enyim!</p>
                    <p>- Nem vagyok többé szabad! - suttogá Flóra.</p>
                    <p>- Mit beszélsz?! Miért ne lennél?</p>
                    <p>- Oh! hallgass meg Pista - nyögte Flóra fájdalmasan - borzasztó dolgot kell
                        közölnöm veled!</p>
                    <p>- Szólj! - mondta Pista majdnem parancsolólag.</p>
                    <p>Flóra tétova szemekkel nézett maga körül, véghetetlen gyengének,
                        szerencsétlennek érezte magát, úgy érezte, ereje elhagyja, de erőt véve
                        magán, bizonytalan hangon igy kezdte:</p>
                    <p>- Ma délben... a váltó miatt nem Goldfahn... de Heller volt nálam!</p>
                    <p>Pista elsápadt.</p>
                    <p>- Heller? - dadogta akadozó nyelvvel.</p>
                    <p>- Már tegnap magához váltotta ő a váltót Goldfahntól - folytatá Flóra - és ma
                        azért jött hoz­zám, hogy annak árt szabjon, különben... ha meg nem
                        hallgatom... feljelentést tesz ellened!...</p>
                    <p>- Flóra, te tudod? - kérdezte Pista fájdalmasan.</p>
                    <p>- <hi rend="italic">Mindent</hi> tudok - válaszolt csendesen a leány, akinek
                        végtelen gyötrődést okozott ez a meg­alázó pillanat, amitől kedvesét nem
                        tudta megkimélni.</p>
                    <p>Pista megsemmisülve nézett maga elé.</p>
                    <p>- Megvetsz, Flóra? - kérdezte bátortalanul, szomoruan.</p>
                    <p>De Flóra élénken tagadó fejmozdulatára neki bátorodva folytatá:</p>
                    <p>- A váltót én irtam alá, az igaz, de hidd el, keservesen bűnhődtem ezért a
                        meggondolatlan tettért, amivel senkit megkárositani nem akartam, arra
                        esküszöm!</p>
                    <p>- Tudom - felelte hévvel Flóra - én hiszek neked és mivel megmenteni akarlak,
                        azért fogadtam el Heller vérlázitó ajánlatát.</p>
                    <p>- Mit akar Heller? - kérdezte Rátóty fenyegető hangon.</p>
                    <p>- Nőül akar venni és csak esküvőnk napján tépi szét a váltót.</p>
                    <p>- A nyomorult! - kiáltotta Pista vadul forgó szemekkel - és ő azt hiszi én
                        adlak!</p>
                    <p>És mintha már is megvédeni akarná a leányt, erősen szorította magához Flórát
                        és csókokkal boritva az arczát, eszelősen folytatá:</p>
                    <p>- Ezeket az ajkakat akarná? Ezt az aranyhajat akarná? A karcsu derekadat
                        szeretné ölelni? Ezt a fehér hattyu-nyakat érintsék az ajkai?! Soha! -
                        kiáltotta, Flóra puha fehér nyakát kéjjel simogatva. - Inkább sajátkezüleg
                        fojtanálak meg, semhogy neki adjalak!</p>
                    <p>- Ölj meg! - nyögte Flóra - ölj meg! szivesen meghalok általad!</p>
                    <p>A férfi szeme vadul fellángolt. Flórának igaza volt, ez az egyedüli mód, hogy
                        őt Hellertől megmentse. Heller hatalmában tartja mindkettőjöket, de ha
                        meghalnak, mit tehet ellenök? És tehetetlenségének tudatában kedvesét
                        másként megvédhetni, ujjai szorongatni kezdték a leány nyakát.</p>
                    <p>- Pista! - hörögte Flóra, véghetetlen szerelemmel tekintve Pistára -
                        szeretlek!</p>
                    <p>Hirtelen halálsápadt lett, szemeit lehunyta és elalélt Rátóty karjaiban.</p>
                    <p>E látványra Rátóty magához tért pillanatnyi őrültségéből. Ujjai elbocsátották
                        Flóra nyakát... és az alélt leányt a padra fektetve élesztgetni kezdte. De
                        minden kisérlete hiába volt, Flóra nem tért magához. Ekkor mint a gyermeket
                        ölbe kapta és futva vitte a házba.</p>
                    <p>Flórát ágyba fektették. A halálra ijedt Wranek, Pista, a ház nőcselédei, a
                        kezeit dörzsölték, homlokát eczettel locsolták, de Flóra csak nagy sokára
                        nyitotta fel szemeit és nem ösmerte fel környezetét.</p>
                    <p>Mire a sietve előhivott rétházi körorvos megérkezett, már félrebeszélt. Forró
                        láz gyötörte.</p>
                    <p> </p>
                </div>
             <div type="chapter">
                    <head>XXXVII.</head>
                    <p>Egész éjjel Flóra ágya mellett virrasztott Wranek. Nyugtalanul, deliriumban
                        töltötte Flóra az éjt és másnap a Kelenvárról érkezett orvos aggodalmasan
                        csóválta a fejét. Kikérdezte a cselédeket, mit művelt, hol járt urnőjük az
                        utolsó napok alatt és mikor értesült, hogy a vihar előtti délután Kelenváron
                        volt, a forró napon való kocsikázásból származtatta a bajt. Mert az ilyen
                        hirtelen és hevesen fellépő lázroham vagy valami heves lelkirázkódtatás,
                        vagy valami physikai megerőltetés után szokott fellépni. Wranek állitása
                        szerint Flóra nem volt az előbbi­nek kitéve, igy tehát csak a forró nap
                        árthatott szervezetének. Folyton eszméleten kivül volt és vagy félrebeszélt
                        vagy aludt. Rátóty vérző szivvel, de mégis kénytelen volt a gyülés miatt még
                        az esti vonattal a fővárosba utazni. Wranek egyedül maradt leánya beteg ágya
                        mellett és nehezen várta feleségét és Mártát. De előbb mint az utasok,
                        megérkezett másnap délben Heller. Fekete szalonöltözetben, ünnepies
                        hangulatban kérdezősködött Wranek után. Sokáig tartott, mig megértették
                        egymást. Heller csudálkozott, hogy Flóra előzetesen nem értesitette apját az
                        ő jöveteléről, de mikor Wranek előadta, hogy erre nem is lett volna idő,
                        mert sógora előtt a leány bizonyára nem akart szólni, ebéd után pedig
                        hirtelen megbetegedett, Heller átértette a helyzetet és ijedten értesült
                        Flóra betegségéről. Mint egy különös kegyet kérte ki magának, hogy még pár
                        órán át a házban maradhasson és mindennap eljöhessen a beteg után nézni.
                        »Hiszen - mint mondta - Flóra vőlegényéül tekinti magát, mert csakis az apa
                        bele­egyezése hiányzott, hogy valóban az legyen.«</p>
                    <p>- Az enyémet birja, öcsém - felelte Wranek búsan - és adja Isten, hogy
                        mielőbb lakodalmat tarthassunk!</p>
                    <p>De azért nem volt nagyon elragadtatva e házassági terv által. Az ő egyszerü
                        polgárias izlése nem kapott Heller előkelőségén s tudta, hogy Flóra eddig
                        nem vonzódott a nagybirtokoshoz. Ha pedig végre mégis rászánta magát e
                        lépésre, Wranek kételkedett, hogy leányát a szerelem vitte rá. A gyáros
                        inkább óhajtotta volna vejéül Emilt, szeretett öcscsének fiát.</p>
                    <p>Másképpen fogadta e hirt a két órai vonattal megérkezett Wranekné. Vágyai
                        netovábbja teljesült e házassági kilátással. Nagy öröme csökkentette
                        bánatát, ijedelmét, Flóra betegsége felett. Szivélyesen rázta meg Heller
                        kezét és édes fiamnak szólitotta. Márta feszesen üdvö­zöl­te egykori
                        udvarlóját és hogy kikerülje jelenlétét, nem is mozdult többé beteg testvére
                        mellől.</p>
                    <p>Az orvosok jöttek-mentek a házban.</p>
                    <p>Flóra állapota a nap folytán nem javult; estefelé a láz még növekedett. És
                        igy tartott ez napokig. Talpon volt az egész ház, hol egyik, hol másik
                        családtag virrasztott a beteg mellett.</p>
                    <p>A harmadik napon estefelé egészen váratlanul megérkezett Rátóty. Az orvosok
                        éppen Flórá­nál voltak. Sirva jött ki Márta nővérének betegszobájából, mikor
                        a mellékszobában megpillan­totta férjét. Ugyanazon szoba volt, ahol néhány
                        nap előtt, Flóra a szerelemtől legyőzve suttogta Pistának: »Haljunk meg
                        együtt... én is szeretlek!«</p>
                    <p>A képviselő komoran, összeránczolt szemöldökkel állt most ott, idegesen lesve
                        a betegszoba ajtajának nyilását.</p>
                    <p>Öntudatlanul, ösztönszerüleg repült Márta férje karjaiba és könnyei közt
                        dadogta:</p>
                    <p>- Igy kell egymást viszontlátnunk!</p>
                    <p>Megtörve csüngött a fiatal nő férje nyakán és zokogott. E rövid perczek alatt
                        öntudatára ébredt annak, hogy életét rosszul használta fel eddig és a beállt
                        házassági katasztrófának ő is oka volt. Testvére betegsége, hosszu
                        szalmaözvegysége ellágyitották a szivét... megtörve keresett oltalmat
                        férjénél! Tüzes vasként égette őt a visszaemlékezés azokra a könnyelmü
                        perczekre, amikor Heller karjaiban keresett szórakozást, kárpótlást és
                        őszinte bűnbánattal eltelve, megindulva fuldokolta:</p>
                    <p>- Bocsáss meg Pista! Bocsáss meg!</p>
                    <p>Rátóty akarata ellenére is, meg volt hatva. Bármennyire is szerette a <hi
                            rend="italic">másikat</hi>, Márta mégis a felesége volt, gyermekének
                        anyja! Négy évet töltöttek együtt és ha el is hült a szerelmük, sok édes
                        emlék is kötötte őket egymáshoz! Megcsókolta a feleségét és részvétteljesen
                        simogatta meg az arczát:</p>
                    <p>- Flóra nincs jobban? - kérdezte elfojtott hangon.</p>
                    <p>- Nincs! - felelte Márta kétségbeesve - láza nem csökken. Az orvosok nem
                        értik, mi a baja!</p>
                    <p>- Félre beszél? - kérdezte Pista.</p>
                    <p>- Folytonosan...</p>
                    <p>- S mit mond? - szólt elszorult szivvel.</p>
                    <p>- Zavaros beszédéből nem sokat lehet kiérteni. De hiszen a lázbetegek
                        összefüggéstelenül beszélnek! Valami váltót emleget leginkább... bizonyára
                        atyám irodájában képzeli magát és azt hiszi üzletemberekkel beszél... Majd
                        meghalni akar, máskor üldözői elül menekül és téged hiv segitségül!</p>
                    <p>Rátóty megkönnyebbülten sóhajtott fel.</p>
                    <p>- Mást nem emleget? - folytatta fürkészőleg.</p>
                    <p>- Néha Hellert is emliti - felelte elpirulva Márta - de hiszen tudod, hogy
                        Flóra Hellernek igérte kezét?!</p>
                    <p>- Hallottam - felelte Pista sötéten.</p>
                    <p>Leirhatatlan, mit érzett Rátóty, mikor néhány percz mulva a halálosan beteg
                        leány ágyánál állott! Szeretett volna leborulni ágya mellé és forró
                        csókjaival boritani a lefogyott lázas kis kezet! De ott állt oldalán a
                        feleség, aki békülni akart, akinek jogai voltak rá! A lázbeteg pedig
                        értelmetlenül nézett rá nagy, üvegesen fénylő szemeivel...</p>
                    <p>Rátótynak másnap a hajnali vonattal vissza kellett utaznia Budapestre.
                        Virrasztva töltötték Mártával az éjt Flóra mellett, de Márta megigérte
                        férjének, hogy naponként tudósitani fogja őt Flóra hogylétéről. És igy a
                        házasok között a véletlen folytán, hamarább helyre állt a bizalmas viszony,
                        mint az más körülmények között történt volna. Rátóty elővigyázatos volt
                        ugyan a feleségével és egy szóval sem érintette közös jövőjüket, mert hiszen
                        még mindig nem tett le arról a gondolatról, hogy Flórát felgyógyulása után,
                        bármi áron is, magáévá tegye! De e szomoru pillanatban még sem lehetett
                        túlrideg Mártával sem és közös bánatuk, gondjuk volt az első kapocs lelkeik
                        között.</p>
                    <p>Heller bánata, felindulása sem volt csekély és ehhez még bizonyos
                        nyugtalanság is járult, az önvád egy neme, hogy talán ő volt a baj
                        előidézője? Mert az orvosok, akiket folyton ostromolt kérdéseivel, nem
                        titkolták előtte, hogy véleményük szerint Wranek Flóra betegsége valami
                        lelkifelindulással lehet összeköttetésben. De szerencsétlenségre környezete
                        nem gyanitja, mi dulta fel a szegény leány idegrendszerét és igy nehezebb a
                        gyógykezelés!</p>
                    <p>- Nem gyanitja senki, csak én! - gondolta Heller önváddal és dühöngött
                        önmaga, s a sors ellen. Először életében követett el lovagiatlan, erőszakos
                        tettet, hogy magáévá tegye a nőt, kinek birhatására évek óta vágyott... és
                        mit ért el? Talán megölte őt! Oh, minő örömest sem­mi­sitette volna meg azt
                        a váltót, ha ezzel visszaadhatta volna Flórának az egészségét! De a
                        lázbetegnek hiába mutatta volna az eltépett váltó darabjait! Üres
                        tekintettel nézett Flóra maga elé és képzelt alakokkal folytatta
                        viaskodásait.</p>
                    <p>De végre fiatalsága mégis győzött a betegségen. A hatodik napon láza
                        csökkenni kezdett, az éjjelt már nyugodtabban töltötte és másnap már
                        megösmerte környezetét.</p>
                    <p>Minő öröm volt ez a házban! A szülők magukon kivül voltak és Mártával együtt
                        sirtak örömükben! Heller e napon nem mutatkozott. Előtte való napon értesült
                        Rátóty jöveteléről és ezért távol maradt.</p>
                    <p>Mikor Rátótyt bevezették Flórához, a beteg már rá mosolygott. Szomoru mosoly
                        volt ez, de Pista szivét boldogan nyilalta át a tudat, hogy Flóra mentve
                        van!</p>
                    <p>A délután folyamán egyizben egyedül maradt a beteggel. Flóra lehunyt szemmel
                        feküdt s Rátóty azt hitte alszik, de Flóra erőtlen hangon, egyszerre
                        megszólalt:</p>
                    <p>- Pista! jer közelebb...</p>
                    <p>Rátóty letérdepelt az ágy előtt és szeliden megfogta a leány kezét...</p>
                    <p>- Flórám - mondta lágyan.</p>
                    <p>- Egyedül vagyunk? - kérdezte Flóra. - Valamit mondani szeretnék
                        neked!...</p>
                    <p>- Szólhatsz... egyedül vagyunk.</p>
                    <p>- Ha meghaltam volna - kezdte, kérdőleg függesztve Pistára nagy kék szemét -
                        hiszed-e, hogy Heller eltépte volna a váltót?</p>
                    <p>- Ne izgasd magadat ilyenekkel - kérlelte őt Rátóty - ne törődjél most
                        semmivel, csak az egészségeddel.</p>
                    <p>- Nem tehetem - felelt csüggedten a beteg - ha felgyógyulok, tudod mi vár
                        reám!</p>
                    <p>- A boldogság vár reád - vigasztalta őt Pista - ne félj semmitől, megvédlek
                        én minden ellen! - biztatta.</p>
                    <p>- És a váltó? - kérdezte a beteg nyugtalanul - elfelejtetted?</p>
                    <p>Az arcza véghetetlen aggodalmat árult el, lelki kinja tükröződött vissza
                        bágyadt szemeiben. Rátóty kimondhatatlanul szánta őt és félt, hogy
                        visszatérő emlékező tehetségével lelkiszen­vedése is növekedni fog és ez
                        visszaesést idézhet elő állapotában. Mentő gondolata támadt és üdvös
                        hazugságra szánta el magát.</p>
                    <p>- A váltó ne nyugtalanitson, Flórám - suttogta megnyugtatólag - nem árthat az
                        többé nekünk.</p>
                    <p>- Hogyan? - kérdezte a beteg örömmel - Heller visszaadta azt neked?</p>
                    <p>- Megsemmisitettük - hazudott Pista elszántan.</p>
                    <p>- Hála Istennek! - rebegte Flóra túlboldogan és sovány keze gyengén
                        megszoritotta Rátóty kezét. - Heller mégis nemesebb, mint hittük volna! -
                        mondta hálásan. - Mondj köszönetet neki a nevemben... és mondd azt is, hogy
                        megbocsájtok neki... nem gyülölöm őt többé!...</p>
                    <p>- Megmondom - hagyta rá a képviselő.</p>
                    <p>Flóra a beszédtől kimerülten lehunyta a szemét és erőtlenül suttogta:</p>
                    <p>- Most már boldog vagyok, Pista!... Isten veled!</p>
                    <p>- Elküldesz? - kérdezte a képviselő.</p>
                    <p>- Álmos vagyok, aludni szeretnék - s még egyszer Pistára emelve láztól fényes
                        nagy szemét, suttogá: - Csókolj meg!...</p>
                    <p>Rátóty ráhajolt és gyengéden megcsókolta a száraz forró ajkakat.</p>
                    <p>- Szeretlek - suttogá Flóra és fáradtan hunyta le pilláit s nem vette észre,
                        hogy párnájára két forró könnycsepp hullott kedvesének szeméből.</p>
                    <p>Miért szorult ugy el Rátóty szive a beteg leány láttára most, mikor az már a
                        javulás utján volt? Micsoda titkos előérzet nehezedett a lelkére? Vagy csak
                        a bizonytalan jövő bátortalanitotta el... a jövő, ami sötéten, ijesztően
                        tátongott előtte... amiben ki kell magának küzdenie kedve­sét, becsületét?!
                        Miért állt most olyan csüggedten Flóra ágya mellett? Ő, aki oroszláni erőt
                        érzett magában titánokkal harczolni kedveséért, ha a halál megkegyelmez
                        neki?</p>
                    <p>És Flóra meg volt mentve! Miért látta mégis a halál árnyait lebegni az
                        aranyhaju leány felett, aki viaszsárga arczczal, csukott szemmel,
                        áldozatként feküdt hófehér ágyában?! Maga sem tudta! De sirni szeretett
                        volna... ő, a könnyelmü, az erős, aki miatt eddig csak mások ontottak
                        könnyeket!... Nesztelenül ült vissza karosszékébe. Véghetetlen szomorúság,
                        csendes melancho­lia nehezedett lelkére... és ugy tetszett előtte, életének
                        láthatáráról örökre tova tüntek az életörömök!</p>
                    <p> </p>
                </div>
             <div type="chapter">
                    <head>XXXVIII.</head>
                    <p>A Wranek-ház lakói ez este nyugodtabb szivvel tértek nyugalomra. Az öregek ki
                        voltak merülve a folytonos virrasztástól, aggodalomtól.</p>
                    <p>Rátóty is lepihent. Másnap hajnalban vissza kellett utaznia, mert a
                        »Petroleum-részvény­társaság« ügyei megkivánták jelenlétét a fővárosban,
                        csak Márta maradt fenn Flóra mellett.</p>
                    <p>Közel az ágyához, kényelmes karosszékben ült és lehunyt szemmel szőtte álmait
                        a jövőről. Minő jó, hüséges, résztvevő feleség készült ő lenni! Mennyire
                        vágyott, hogy férje a régi szere­lem­mel szoritsa őt karjai közé... a
                        szerelem hangján szóljon hozzája!... Mert Pista nagyon komor lett...
                        udvariasan, de hidegen beszélt vele. Mintha valami jégkéreg képződött volna
                        a szive körül, ami hideget terjesztett közöttük. »De majd leolvasztom azt a
                        jégkérget - gondolta Márta - csak Flóra legyen egészséges és legyünk ismét
                        együtt Pistával!</p>
                    <p>- Miért nem fekszel le? - szólalt meg váratlanul a beteg, felnyitva szemét és
                        megpillantva a virrasztó Mártát.</p>
                    <p>- Hogy is gondolsz ilyet? - felelt Márta.</p>
                    <p>- Lefekhetsz bátran - szólt Flóra - semmire sincs szükségem, érzem, aludni
                        fogok ma éjjel, te pedig kimerült lehetsz a virrasztástól, Mártám!</p>
                    <p>- Fel sem veszem... olyan boldog vagyok, mióta jobban vagy és Pista...</p>
                    <p>- Nos? - kérdezte érdekkel a beteg, hogy huga hirtelen elhallgatott.</p>
                    <p>- Nem... ne beszélgessünk, Flórám... ez felizgat... aludjál inkább.</p>
                    <p>- Most nem vagyok álmos, jól esik hangodat hallanom. Szólj, mit akartál az
                        előbb mondani?... miért vagy boldog? kibékültetek Pistával?</p>
                    <p>- Még nem egészen - ragadta meg Márta örömmel a tárgyat - de a legjobb uton
                        vagyunk a békülés, a boldogság felé.</p>
                    <p>Flóra lehunyta szemét, ugy érezte, tőrt döftek a szivébe.</p>
                    <p>Gyanutlanul folytatta Márta:</p>
                    <p>- Pista még tartja magát, nagyon komoly, a betegséged is hozzá járul... de én
                        hiszem és remélem, hogy idővel ujra szeretni fog, mint azelőtt... te is
                        hiszed, Flóra?</p>
                    <p>- Hiszem - mondta halkan a leány s minden erejét összeszedve, kérdezte: -
                        Nagyon szereted a férjedet?</p>
                    <p>- Nagyon - felelte Márta hévvel.</p>
                    <p>Letérdelt testvére ágya mellé és annyira szükségét érezte e perczben túláradó
                        szivén könnyi­teni, hogy egészen elfeledte, hogy Flórát kimélni kell.</p>
                    <p>- Csak most, mióta majdnem elvesztettem Pistát - folytatá szenvedélyesen -
                        érzem, mennyire szeretem őt s látom, minő könnyelmü, felületes asszony
                        voltam! De meglásd, Flórám, meg­változom a jövőben! Visszahóditom magamnak a
                        férjem szivét és mi ujra boldogok leszünk!</p>
                    <p>- Adja Isten - suttogá Flóra és érezte, hirtelen hőség futja el.</p>
                    <p>- Boldogok leszünk, Flórám - folytatá önbizalommal Rátótyné - és boldog
                        lészsz te is! Heller imád! Nem képzeled, mennyire bánkódik, mióta beteg
                        vagy! Rá sem lehet ösmerni, mondja a mama, mert én nem igen látom őt. Mint a
                        fél őrült járt-kelt, mikor veszélyben voltál.</p>
                    <p>Hideg borzongás fut végig most Flóra tagjain és a feje égni kezd...</p>
                    <p>- Most menj Mártám - mondja erőtlenül - beszéded fáraszt, aludni szeretnék...
                        pihenj le te is...</p>
                    <p>- Engedd, hogy melletted maradjak!</p>
                    <p>- Ha szeretsz, lefekszel... legalább a kerevetre. Ha szükségem lesz valamire,
                        csengetek.</p>
                    <p>Márta végre engedett testvére kérésének, hiszen olyan fáradt volt ő is! S
                        alig feküdt le a kényelmes kerevetre, egészséges mély lélegzése jelezte,
                        hogy mélyen alszik.</p>
                    <p>Flóra nem aludt; Márta szavai feldulták nyugalmát.</p>
                    <p>Elvitázhatlan tényként állt előtte, hogy ameddig ő életben van, Rátótyék nem
                        lehetnek boldo­gok! S minő joggal ragadja ő magához Márta boldogságát? Nem ő
                        volt-e az oka, ha a házasok elhidegültek egymástól? Nem azért lett-e Pista
                        türelmetlen, kiméletlen Márta iránt, mert őt szerette vétkes szenvedélylyel?
                        És ha Pista rossz férj volt már akkor is, mikor reménytelenül szeretett, mi
                        lenne most, mikor már birta szerelmesét és továbbá is birni fogja
                        akarni?</p>
                    <p>S ha Mártát eltaszitva, Pista őt választaná, vajjon képes lenne-e ő a
                        szerelem hivó szavának ellentállni? Nem. Érezte, hogy Pistát őrülten,
                        mindenek felett szereti és másodszor már nem lenne ereje lemondani róla, s
                        nem lenne többé képes a Rátóty-házaspár családi boldogságánál csendes
                        tanuként szerepelni!</p>
                    <p>Eszébe jutottak rövid boldogságának észbontó, mámoritó perczei! Oh miért nem
                        tudott meghalni azon az isteni reggelen, mikor szivén csak a szerelem
                        üdvének emléke rezgett át, mikor kéjjel készült a halálba? S miért is nem
                        halt meg akkor?</p>
                    <p>Gondolatai összekuszálódnak, láza növekszik.</p>
                    <p>Meg akart halni... arra emlékezik... fehér ruhába öltözött és megtöltötte a
                        revolvert... de mi történt tovább?...</p>
                    <p>Kinosan töri a fejét.</p>
                    <p>Ah!... igen, - akkor megérkezett Heller!... Igen... igen... ugy volt. Sietve
                        kellett elrejtenie a fegyvert... hová is rejthette? Szeme töprengve mereng a
                        falon és megakad a fali szekrény kis bronz kulcsán, mely ott csillog az éji
                        lámpás visszfényében.</p>
                    <p>Flóra hirtelen visszaemlékezik... ide... ide rejtette a fegyvert.</p>
                    <p>De vajjon nem álmodta-e ő mindezt betegsége alatt? Egy perczig ugy véli,
                        életének utolsó eseményei nem egyebek gonosz álomnál... bár ugy lenne! Meg
                        akar győződni arról és fel­emel­kedni próbál ágyában, hogy a szekrényt
                        felnyissa... De olyan végtelenül gyenge... erőtlenül esik vissza párnáira.
                        De az a kulcs bántja a szemét, vonzza, csábitja... Tudni szeretné, csakugyan
                        ott van-e az a fegyver?! A láza növekszik és erőt ad neki... az a szekrény
                        egész rögeszméjévé válik. Kétszer, háromszor megkisérli, fel bir-e
                        emelkedni. Végre sikerül neki... megragadja a kis kulcsot és a fali szekrény
                        feltárul előtte.</p>
                    <p>Lázas kézzel nyul Flóra az illatos sachék közé... a revolver még mindig ott
                        fekszik... meg­ragadja azt és erőtlenül hull vissza párnáira, magával rántva
                        a zsebkendőtartót is, amiből szerte hullnak paplanán a kendők, legurul
                        ágyára egy könyv is... de ő ezt nem veszi figye­lembe, a kezében érzi a
                        hideg aczélfegyvert!</p>
                    <p>Márta nyugodtan alszik tovább és Pistáról álmodik.</p>
                    <p>- Tehát igaz - gondolja Flóra égő agygyal - igaz minden? Nem álom! Kedvese
                        lettem Pistának, Heller feleségévé akart erőltetni és én meg akartam halni!
                        Aztán beteg lettem! - Most hirtelen eszébe jut Pista hazugsága is és vad
                        örömöt érez, hogy kedvese becsülete nem forog többé veszélyben... a váltó
                        meg van semmisitve!</p>
                    <p>Az őrülteknek és a lázbetegeknek vannak néha ilyen világos perczeik.</p>
                    <p>Igaz!... minden igaz! Bizonyiték rá kezében a revolver. Olyan jóleső
                        hüvösséget okoz forró testének a hideg aczél érintése. Ez a fegyver jó
                        barát! - gondolja - megvéd sok minden ellen!</p>
                    <p>Tovább töpreng s mindig világosabban bontakozik ki lázas agyában az eszme,
                        hogy neki meg kell halnia! Most már teheti, Pista becsülete nem forog többé
                        veszélyben!</p>
                    <p>Csak annyi ereje lenne, hogy a fegyvert elsütni birja!</p>
                    <p>A szive gyorsan ver... könnyen eltalálja, hová illeszsze a pisztoly csövét...
                        még kis igyekezet... igy ni és gyenge ujjai, amit a láz, túlfeszitett idegei
                        megaczéloznak, megragadják a ravaszt...</p>
                    <p>- Szeretlek, Pista! - ez volt Flóra utolsó gondolata, mig a jótékony golyó
                        vonagló szivének verését örökre meg nem állitotta.</p>
                    <p> </p>
                </div>
             <div type="chapter">
                    <head>Befejezés.</head>
                    <p>A pisztolydurranás, ami azon a végzetes éjjelen olyan rémesen verte fel
                        álmából a Wranek-ház lakóit, visszhangot keltett az egész vármegyében.</p>
                    <p>Wranek Flóra tragikus halála sok beszédre adott alkalmat. Különböző
                        feltevések, kombiná­cziók foglalkoztatták az elméket. A rosszakarat persze
                        erősen működött és a kiváncsiság, a pletyka sok képtelen hirt vett szárnyra.
                        De a halottakkal nem sokáig foglalkoznak az emberek... Flóra esetét is
                        háttérbe szoritották ujabb érdekes események.</p>
                    <p>Miért halt meg tulajdonképpen Wranek Flóra, azt még hozzátartozói sem tudták
                        volna meg­mondani. A szülők gyászos véletlennek tulajdonitották halálát. A
                        paplanján szerte heverő zsebkendők, könyv, a nyitott fali szekrény, azt
                        sejtették velük, hogy Flórának szüksége volt valamire a szekrényből, s mivel
                        nem akarta felkölteni az alvó Mártát, maga nyúlt utána s eközben magával
                        rántotta a töltött revolvert is, amit bizonyára azon napok alatt tartogatott
                        kéznél, mikor atyja Bécsben járt és ő egyedül maradt a házban. Miután a
                        szülőknek sejtelmük sem volt leányuk végzetes szerelméről, halálának
                        legtermészetesebb megoldását keresték, azt hitték a pisztoly véletlen ölte
                        meg és az öngyilkosságot kizártnak tartották.</p>
                    <p>Az orvosok, Rátóty, Heller, meghagyták s megerősitették őket e hitükben, bár
                        egyikük sem hitte a mesét. Az orvosok valami reménytelen szerelmet sejtettek
                        és meggyőződésük szerint a szerencsétlen leány lázrohamában emelt fegyvert
                        maga ellen; de diskrétül hallgattak.</p>
                    <p>Heller önmagát okozta Flóra halála miatt. Őszinte fájdalmat, megbánást,
                        kétségbeesést érzett és a szerencsétlenség előmozditóját, a végzetes váltót
                        eltépve küldte vissza egykori barátjá­nak, vélt vetélytársának; ezáltal a
                        tette által akarván némileg jóvá tenni, amit Flóra ellen vétett.</p>
                    <p>Rátóty ellenben, aki miatt Flóra tényleg meghalt, tájékozatlan
                        kétségbeeséssel töprengett, miért ölte meg magát kedvese, mikor az ő
                        hazugsága folytán a váltótól és Heller fenyege­tésétől nem kellett többé
                        rettegnie?! Minek emelt kezet magára, mikor reménye lehetett, hogy a jövőben
                        egyesülnek?</p>
                    <p>A férfi erőszakosságtól vissza nem riadó önzése nem tudta megérteni, hogy a
                        leány becsüle­tes, finom lelkülete sohasem birta volna elviselni, hogy
                        botrány, becstelenség, nővére boldog­sága árán legyen azé, kinek
                        leánybecsületét feláldozta.</p>
                    <p>Flóra halála nagyon megrenditette a képviselőt, öngyilkossági gondolatokat
                        forgatott az agyában, de ösztönszerüleg kiérezte, hogy az ilyen
                        kétségbeesett tettel megvilágitaná Flóra halálának okát és neki kötelessége
                        azt homályban hagyni. Maradjon az imádott leány hirneve mocsoktalan... S
                        aztán öngyilkossága nem döntötte volna-e ujabb gyászba a mélyen sujtott
                        családot, a megtört szülőket, Mártát, akik erkölcsi támaszukat látták ő
                        benne?! És felébredt szánalma ifju neje iránt, aki őszinte ragaszkodással,
                        mit sem sejtve, életczélját látta férjében. Gyermeke is, akivel eddig alig
                        törődött, eszébe jutott és belátta, hogy neki nagyon sokat kell még ez
                        életben jóvá tennie, hogy a multat levezekelje!</p>
                    <p>Meghalni könnyebb lett volna, de neki kötelessége volt élni!</p>
                    <p>És élt tovább, mint a fa, aminek lombos koronáját megtépázta a vihar, viruló
                        ágait letördelte az orkán és kopáran, diszét, lombját vesztve marad vissza.
                        Komoran, életuntan viselte tovább az élet terhét. Márta is vigasztalhatatlan
                        volt Flóra halála miatt és keserü szemrehányásokat tett magának, miért aludt
                        el azon a végzetes éjjelen.</p>
                    <p>A világtól elvonultan, rendkivülien megkomolyodva, csak a kötelességnek,
                        gyermeküknek élt a Rátóty házaspár. De még fiatalok voltak és mint a
                        vihartól ketté tört fa is kivirul, ujabb hajtásokat kap idővel, ugy ők is
                        reméltek még a jövőben.</p>
                    <p>- Vége. -</p>
                </div>
            </div>
        </body>
    </text>
</TEI>
