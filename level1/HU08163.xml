<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08163" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Jávor orvos és szolgája, Bakator Ambrus: Szeszélyes regény: ELTeC edition</title>
				<author ref="viaf:17278550">Fáy András (1786-1864)
            </author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">52587</measure>
				<measure unit="pages">431</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Jávor orvos és szolgája, Bakator Ambrus: Szeszélyes regény</title>
					<respStmt>
						<resp>Original Electronic Edition</resp>
						<name>Szever Pál</name>
						<name>Kiss András</name>
						<name>Ollé Krisztián</name>
					</respStmt>
					<ref target="http://mek.oszk.hu/08100/08163"/>
					<date>2010-04-07</date>
					<bibl type="digitalSource">
						<title>Jávor orvos és szolgája, Bakator Ambrus: Szeszélyes regény</title>
						<ref target="http://books.google.com/books?id=DAYoAAAAYAAJ"/>
					</bibl>
					<bibl type="firstEdition">
						<title>Jávor orvos és szolgája Bakator Ambrus : szeszélyes regény</title>
						<author>Fáy András</author>
						<pubPlace>Pest</pubPlace>
						<publisher>Heckenast</publisher>
						<date>1855</date>
						<ref target="http://mek.oszk.hu/08100/08163/08163.pdf"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T1"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2018-10-12"/>
			<change when="2018-10-03"/>
			<change when="2018-09-30"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET.</head>
				<div type="group">
					<head>ELŐSZÓ OLVASÓIMHOZ.</head>
					<p>A könyvek előszavait rendesen olvasatlanul szokta átforgatni az olvasó, s ha nem
               csalatkozom: rendesen igaza is van ebben. Ritkán nem kimérési czégérek azok. A
               szerző szerénytelenül szerénykedik azokban, gyönge erejét, de literaturánknak erős
               hiányát s maga hazafiui ihletét emlegeti; a kiadó pedig, ugyan veri fejéhez a
               közönségnek, pártfogott szerzője javára, a tömjén-füstölőt! Gyakran olly lényegtelen
               a könyv tartalmához az előszó, mint robogó hintó előtt a kengyelfutó; sőt
               prózaiságával sokszor ollyformán paralyzálja a legszellemibb könyv költőiséget, mint
               kies fekvésü falunak minden regényességét, biró háza előtt a - kaloda!</p>
					<p>Én egész tisztelettel esedezem, előszavamat a kivételek sorába számittatni: mert az
               sáfárkodásomróli számadásomat foglalja magában; pedig ugy hiszem, nyomoru vagy igen
               nagy urgazdának kell annak lenni, ki még a neki beadott számadásokat sem tekinti
               át.</p>
					<p>Nem egy szónokunk, irónk allegóriázott már azzal, hogy a világ egy szinpad, mellyen
               mindnyájunknak jutott egy-egy szerepecske, kisebb vagy nagyobb, fényesebb vagy
               homályosabb, hálásabb vagy hálátlanabb, víg vagy szomoru; mindegy! a függöny
               legördültével, egyik ugy megérdemli a maga tapsát, mint a másik, hogyha jól vitte
               szerepét.</p>
					<p>A szereposztásnál jutott egy kínteljes az irónak is; nem, mintha hálátlan és tapsban
               meddő volna szerepe, hanem mert nehéz és kétes felfogásu az - pedig a felfogástól
               függ a szerep jó vagy hibás kivitele - s szerepének tévesztései nem csak fütytyel, de
               némi conpunctióval is járók. A silány iró időt lop, gyomrot ront, epét mozdit, eszet,
               képzeletet ficzamít, s jöhet, hogy álom-kórt is segit elő; azon korcsmároshoz
               hasonlit ő, ki zamatos ó bor helyébe, ólomczukrost tesz fel vendége elébe. A jobb
               író tapogatódzik mint farkas-sötétes, s nem bir a közönségnek, vagy nem akar az
               időszerinti irodalmi divatnak izlésére akadni, erőt veszteget a jó Sisyphussal
               görgeti a sziklát! - És különösebben a regényiró, nyomott embere ezen kétélü
               szereplésnek. Midőn ez pályájára lép, derült mosolylyal és nyájas integetéssel áll
               előtte, rakott virágágy közepében, egy deli leányka; előző szivességgel szólitja fel
               őt, hogy szines és illatos virágiból, kény és kéj szerint szaggasson, s kössön tetsző
               füzéreket azokból. Szaggat is a regényiró szines és illatos virágot, kezdi belőle
               kötözni füzéreit; de a virágra s mindig csak virágra, miként véli, ráún közönsége -
               mert változatosság az emberi kebel frissítő ventilje - s hogy hozzája alkalmazkodjék,
               vegyit virágfüzére közé, azok számára, kik a nehéz szagnak baráti: rutát, az émelyt
               kedvelőkére, csodafát és belindeket, a bűzt óhajtókéra bürköt, és prüszkölni
               kivánókéra csalánt; miből gyakran az következik, hogy arányt tévesztve füzérében, a
               rosz szag jóval fölözi a kedves illatot, mi ismét a jobb szaglásuakkal fintorittat
               orrot. Ezt sejtve a jóakaratos regényiró, hogy a praedomináló rosz szagot előzze, s
               az elfintorodott közönségi orrot is ismét visszafintoritsa, jó bőkezüséggel hinti
               meg füzérét - pézsmával, mellynek idegrázó ereje elhat szinte a velőkig. Igy jut
               csepegés alól csorgás alá!</p>
					<p>És mégis, a regényiró marad az én emberem! s pályája azon kegyencz-ösvényem, mellyen
               kedvtelve és kedvtöltve lejtegetni óhajtnék. A Ding-an-sichnak rovására róvjam-e, ha
               némellyek vele visszaélnek vagy nem akadnak a nyitjára? Maga a pálya dicső! Ez az
               élet, miként én fogom fel a dolgot, egy mindegyikünk bölcső- és sirközi utjára
               teritett vászondarab, mellyet a sors, fényes és gyászszegekkel vegyesen,
               körülményeinkhez szegezget. A jó akaratos regényiró fölfeszegeti a foglyozó
               szegeket, vásznunkat lobogó vitorlákul használja fel, phantaziájának könnyü
               szellőkkel repülő hajójára, vagy Mongolfier léghajóját vonja be vele, s bekalandoz
               szárazat, vizet és léget, hogy életutunkra valami jobbacskát, szebbecskét birhasson
               összeteremtgetni, mint a mivel a valónak rögei, kátyui sértik lábainkat; vagy
               legalább egy nyájasabb panorámát, kaleidoscopot tarthasson sovár, szemeink elébe,
               mellyben jobb és szebb valamit lássunk, mint a mivel birunk, vagy tán becses magunk
               is vagyunk. A lelket zsugoritva tartó valóból, átrepittet bennünket, a sejtelmek és
               óhajtások szabad világába. Nem gyönyörü, ennivaló egy fi az illy regényiró?</p>
					<p>Egyedül ültem iróasztalomnál géniusommal - mert géniusa van mindenkinek, ollyan a
               micsodás - s miután irói vajudás segélyeül körmömet már nem rághattam, az idő
               kegyelmesen fölmentvén aggkoromat e műtéttől és minden fogfájástól - gondteljes
               főmet kezembe támasztám s fontolgatám: mi legyen iránya regényemnek? - mert hogy
               regényiró legyek, tisztán állt előttem, már csak a szegezett vászondarab szoritása
               miatt is. Felvonám phantáziám hajójára lobogó vitorlákul vásznamat; sorban lejtettek
               kalandutam körül: a pisztolyok, tőrök, bitófák kín- és vérpadok, Socrates
               méreg-kelyhe, az emberi nyomorok egész legiója, s a halálnak extra-gyors fuvarjai;
               kezöket összefogva lejtettek előttem a rablók, gyilkosok, méregkeverők, árvákat
               fosztogatók, özvegyeket nyomorgatók, tartományokat pusztitók, sátáni adjunctusok -
               egyszóval emberiség salakjainak és szörnyetegeinek, minden valódi és koholt
               repraesentánsai - én végtől végig borzadoztam, mintha láz környékezne s kiesett
               kezemből a toll. Kinéztem dombtetőn álló szobám ablakán s buskomolyan kalandoztak
               szemeim a láthatárban. Aranynyal szegélyezte a kelő nap a hegyek ormait,
               tüzszikrákkal hinté meg a völgy csergedező patakját, magasztaló dalt zengett légben a
               pacsirta, s alatta enyelgő munkások kezdék napi munkáikat. - Nem; igy kiálték fel; ez
               a világ és élet nem lehet olly rosz, hogy abból csak elvetemültség példányaival
               birhasson kedveskedni a regényiró phantáziájának; mi szükség hát regényét büzös,
               mérges növények herbarium vivumává alkotnia? Ha deritni vágyunk a viharos életet, mi
               szükség azt koromsötétté boritni előbb, hogy végre lélekzet-könnyitésül egy
               derüfoltocskát vagy bárány felhőcskét csillogtathassunk elő? nem kivánatosabb-e
               megforditva, egészen derülteket állitnunk elő; s csak közbe-közbe,
               monotonia-kerülésül egy-egy kis borulatocskát, vagy bárány felhőcskét hajtogatnunk
               egünk azurjára? A phantázia, gondolnám, alkosson hidat ég és föld, ne pedig föld és
               pokol között; szépitse az életet nyájas sejtelmek és vágyak által, és ne keseritse,
               undokitsa el azt irtózatokkal és embergyülöletekkel. Lázas és nem alkotó phantáziának
               kell tekintnem azt, melly az emberi szivből, a pokolnak mártásos csészét csinál! Ha
               létezik nyomor embertársaink közt - mint létezik is elég! segitsem-e még képzeletem
               lancetájával is scarificálni a vérző sebeket? ha felebarátaim között találkozik
               elvetemültség - mit tagadnunk alig lehet! - ne vessek-e inkább fátyolt az emberiség e
               rák fenéjére - mellyben annyi része lehet csak a nevelés elmulasztott vagy tévesztett
               correcturájának is! - mint közvetett szeretetlen szemrehányás gyanánt, némi irói
               kéjjel legelészszek rajta? Az ember, szeretem hinni, téved és tévesztetik, de nem
               typusos undok; miért bélyegeztem tehát őt? hiszen ha a müvész, legmagasztosabb
               ihletéseiben, istent, isten-embert, angyalt alakit, még is csak ember-alakot vesz
               fel; mi mutatja, hogy az ember mégis legnemesebb lény az ember gondolatában,
               képzetében. S feledjem-e, hogy a régi plasticai müvészet, melly mindenkor arra
               munkált, hogy nemes és magasztos érzelmeket ébreszszen, megvetette az undokokat?</p>
					<p>Patenier Joachim hires tájfestészt, a 16. század elejéből legtöbben kárhoztatják,
               hogy majd minden, nem utolsó jelességü festményeinél, egy természetes ugyan, de kissé
               illedelmetlen posituráju műtétet végző parasztot csempészett be az utótájba. S ugy
               vélem, méltán is kárhoztatják őt; noha Patenier festész természet-hűn adá a
               naponként előforduló műtétet. Nem hibásabb-e nálánál azon regényiró, ki csaknem
               természetellenes fokig halmozza fel az emberi, gyakran némi kedvteléssel és
               hirlesztéssel űzött elvetemültségeket, hogy felcsigázott várást, borzadályt,
               iszonyatot idézhessen elő, s végre egy igazságkiszolgáltató justice de lit-tel és
               kivajudott házasságkötéssel, ismét egyensulyba hozhassa, az olvasónak lázas
               rohamokban keresztül zaklatott vérét? Ezen eljárás igen ollyforma, gondolám, mintha
               Jávor orvosom, előbb decoctumokkal, elixirekkel, assa foetida-lapdacsokkal s tán
               pézsma-adagokkal is megrontaná szám izét s gyomromat, hogy végre egy pohárka
               tokajival helyrehozhassa mindkettőt. Megköszönném neki!</p>
					<p>Azonban holla! sejtek valamit! Ezek az irók, s köztök regényirók is, ármányos
               ficzkók! Hátha ők a contrario müködnek, miként elásott ital fölébe tüzet rakunk, hogy
               meghűtsük amazt? Tudniillik gonosznak, bün barlangjának, siralom-völgyének festegetik
               a világot, és mephistophelesi elfajult adeptusoknak, s már itt e földön lángoló
               máglyára érdemes söpredéknek az emberiséget, hogy mi olvasók, elriasztatva a képzelet
               világától, annál nyájasabban simuljunk a valódihoz, melly sajátunk, s ekként
               kénytelenittessünk meredező hajszálokkal felkiáltani: csak mégis jobb nekünk itt
               temporizálni in diebus nostris, a noha sokhiányu s nem csekély elhangoltatásu
               világban; de a hol még is nem garázdálkodik olly esze veszett gazdálkodás, mint a
               képzelet világaiban! - Eh bien! ám lássák regényiróink! Ezen modor a contrario kissé
               csiklandósnak tetszik nekem. Az ördögöt nem tanácsos még falra festeni is, annál
               kevésbbé papirra!</p>
					<p>Én már gyönge idegzetemnél fogva is, nem merem ki magamat ezen térre a contrario.
               Nem, kedves barátim a közszeretetben! jámbor olvasóim! Én embertársamat ugy szeretem
               tekinteni, mint kedvelt étkemet, a rúdon sültet. Tudom, hogy tiszta vajat, nem dohos
               finom lisztet, fris tojást, tejet, mandulát vettek hozzá, és mégis ollykor van eset,
               hogy a sütemény nem izlik számnak; mert szakácsném vagy keletlen hagyta vagy
               megégette. És a jó anyagokból alkotott, mennyei szikrákkal electrizált ember körül,
               mennyit nem kotyfol a legindiscrétebb szakácsné a világon - a nevelés! mennyit nem
               zsarnokoskodik nála, sors és körülmények! Miért ne kiméljem s óvjam czégéritéstől
               közte azt, ki boldogtalanul megbotlott, vagy tán el is esett? S nincs-e szintugy okom
               kímélni olvasóimat is? kik kegyesek nekem szánni néhány óráikat, reménylve, hogy
               enyhet, ész- és szivéleményt lelendnek soraimban? Nincs-e elég sors- és
               önmagunk-okozta nyomor és inség az életben, nincs-e elég unalom, kedvetlenség, panasz
               és egyenetlenség a háznál, hogy még magam is képzeletiekkel neveljem, mulattatás örve
               alatt ezeket? Nincs-e másfelől világunkban uton utfélen elhintve, az örömnek és
               gyönyörnek magva? nem szép-e a természet szinte az elbájolásig? nincs-e az emberi
               kebelbe oltva, a szépnek, jónak, nagynak, nemesnek érzete, s a tulvilági örök
               harmoniának elősejteménye? nem alapérzeményünk-e a szeretet? mik mind,
               visszahangoztatva a phantázia világaiban, képesek kiemelni a halandót a föld
               rögeiből, s nemesb szárnyokat fűzve rája égfelé segitni őt, honnan jobb magát
               vevé?</p>
					<p>Ezeket szólám és gondolám, egyedül ülve geniusommal, s szikla-erős lőn regényirói
               határozatom. Nem! ez lőn eltökélésem; én nem czáfolgatom, ha bár közvetve is, szép
               világunk optimismusát! azon regényiró collegáimnak hagyom ezt, kiknek kedélyébe,
               természet vagy sors, kelletinél több kovászt vagy oltót vetett; ajánlom nekik
               olvasóul Maximinus császárt, kiről azt regéli a historia, hogy mosolyt, kaczajt nem
               ismert soha! Hiszen a régi görögök és rómaiak, még haragos isteneiket is vigsággal,
               tánczokkal, játékokkal engesztelgették. Enyhet találjon nálam az olvasó, vigaszt és
               öröm-sympathiát. Maga az élet adjon nekem rámákat, mikbe jellemfestményeimet
               illeszszem, és ne magát az életet törjem, erőszakoljam önkénytesen alkotott arabesk
               rámákba. Fölkeresem embertársaimban - csak csekély machineriával, nem halmozott
               szereplőkkel, - mert hiszen a világhistóriát is csak néhány ember alkotja, a többi
               csak statista - az isteni szikrát, azon földi vegyületekkel, mikkel azt gyöngéi és
               bohóságai burkolják; s igy mig olvasóm ama szikrát méltatja, szivesen megmosolyogja
               ezeket, egyszersmind szerencsés leend alkalmat nyerni, saját maga gyöngéit és
               bohóságait is megmosolyoghatni! S e méltányos kölcsönösség, ha nem csalatkozom,
               nyájasabb füszere az életnek, mint az örökös pézsmázás és assafoetidázás. Mert a
               mint Lessing bölcs Náthánjában szól:</p>
					<p>Der Wunder höchstes ist,</p>
					<p> Daß uns die wahren, echten Wunder so</p>
					<p> Alltäglich werden können, werden sollen.</p>
					<p>És ekként született e jelen szeszélyes regényi kisérlet.</p>
				</div>
				<div type="chapter">
					<head>I. FEJEZET.</head>
					<head>Kakasd topographiája.</head>
					<p>Tisztes agg szüz Európa egyik czombján, a nagy és kis trochanterek
                  szomszédságában, fekszik szép magyar hazánk, gazdagon rengő kalászföldjeivel és
                  gyakran szűk kenyerével, kövér rétjeivel és sovány hus-fontjaival, classicus
                  szőlő-hegyeivel és kegyeletlen kezek mütétein áthajtott silány boraival. E
                  paradoxon haza, mint a “kis tükörben” tanultuk, felsőre osztatik, hová gyárak, és
                  alsóra, hová gépek kellenének, és mindkettőre, hová sok kellene! Az alsónak,
                  ugymint gépkiáltónak egyik megyéjében, alig félórányira Beke vártól, a megye
                  székvárosától, fekszik kies halmocskán, az országos hirü Kakasd helység buja kövér
                  dülőivel, de annál renyhébb lakosival; mert nyirfa és szorgalom nem szeretik a
                  kövér földet.</p>
					<p>Kakasd - némellyek szerint Kákásdnak lenne nevezendő - azon alatta tárkozó
                  mocsárfenékről, melly elég tág háboritatlan collegátust ismer még Magyarország
                  határai között, és vizi tökkel, béka-nyállal, jelesül pedig bőséges kákával
                  benőtten terül el, melly utóbbitól vette omenes nomenét, és mellynek évenkinti
                  áldásos vágatása, átalkodottan gátlá mind e mai napig a mocsár lecsapolását és
                  körülbelől ötven zsiros holdnak, a pignoratarius békáktól és pióczáktól lehető
                  visszaváltását. Az a betü fölötti ékezéséket a Kákásd névben, miként honi
                  oklevél- és codex-buváraink állitják, nyomdáinkban, az álmos könyvek,
                  szerencse-kerekek, Argyrus király és tündér Ilona szép históriáinak sürű
                  nyomatásai koptatták le, igy veszett a falun a Kakasd név. - Mások ellenben a
                  Kakasd név mellett harczolva, azt egy régi, még a huszsziták korából fenmaradt és
                  egyfelül a fogadó, másfelől egy puszta malom közelében, már némi ferdüléssel álló
                  haranglábtól származtatják, mellynek tetejében egy ércz kakas áll, hirnevére nézve
                  nem csekélyebb Mahumed dicső kakasánál, mellynek feje áthatott mind a hét egen.
                  Ugyanis a helybeli fogadós, Adut Jakab, még a kinpadon sem vallana mást, mint hogy
                  a harangláb kakasa, minden nagy-pénteken éjféli tizenkét órakor megszólal; miként
                  azt nem csak maga, saját két nem csekély fülével, hanem több ivói is épületesen
                  hallották. A fogadós, hű apostola a jövedelmes csodának - mert nagy-pénteken egész
                  éjjel hemzsegett nála, várva a kakas-szót, a nép - hálából rendesen több kakast
                  tartott udvarán, mint tyukot, s minthogy azokat a harangláb közelében álló szin
                  padlására szoktatá hálásra, mindenkor megujult nagy-pénteken a falu csodája,
                  segitvén azt a fogadós borának exaltátioi is, mikben szivesen látjuk a csodákat.
                  Hogy a kakasdi kakas, többi collegáitól eltérve, éjfélkor és nem hajnalban
                  kukorikolt, hihető onnan ered, hogy ő okulva Péter kakasa szomoru példáján,
                  nehogy csodatagadásra nyujtson alkalmat, jobbnak látta akkor szólalni meg, mikor a
                  világ mélyen alszik és senki sem ügyel szavára, ha bár Kakasdon nem érte is
                  czélját; melly dicséretes szerénység, ujabbkori csodatevőinknek nem épen
                  tulajdona, noha kakas-szavaik elhangzásai napi renden vannak.</p>
					<p>Egyébiránt Kakasdnak igen egy a pólmagassága a budaival; miért is hires
                     Bánom-hegyén jó bort terem, mielőtt az tudniillik Adut Jakab kezelése
                  alá jutna. Kik avatottabbak ennek háza körül, állitják, hogy Jakab gazda ollyforma
                  óvatossággal él borai körül, millyennel esős időben a szüretelő palócz, ki
                  keresztül tett csomoszló fájával fedi be kádját, az omló eső ellen. Tudniillik
                  történetünk korában, Kakasd falujában, több városink példájára, annak földesurai,
                  szintolly baráti lévén a colonicalis purismusnak, mint neologusaink,
                  philológjaink, és terminológistáink a nyelvbelinek - nem telepitettek meg egyént
                  Izrael élelmes fiai közől - ki Szetényi Ignácznak és Adut Jakabnak még nagyobb
                  élelmességük miatt, nem is egy könnyen juthatott volna Kakasdon zöld ágra. Minek
                  az lőn a következménye, hogy Adut fogadós, egy maga szedi be és égeti ki saját
                  katlanán az egész falu törkölyét, maga birja egyedül és concurrentiátlanul az
                  urasági és urbéri bor- és pálinka-mérést; e szerint ezen regálét, cum adnexis
                  cunctis rectis et curvis, egymaga monopolizálván, s határtalan iránytüje lévén a
                  falu ugy mértékletességi erényének mint egészségi állapotának, sőt miután a
                  gyulasztó italok valódi taplói, vagy - minthogy kiment már divatból a tapló -
                  valódi gyufái a vétkeknek, kormány-lapátja levén erkölcsiségének is - nem
                  tulajdonithatni részéről egyébnek, mint nemes öntagadásnak azt, hogy borát,
                  pálinkáját csak három annyiért mérte, mint mennyibe magának került; mert ebbeli
                  nyermérséklését még korán sem kárpótolta azon negyedecske, mellyel itczéjét
                  kisebbre szabta; valamint azt sem róhatni egyébre mint aggodalmas ember-szeretete
                  rovására, hogy italait, ivóinak képessége és mámoraik fokozata szerint, tán némi
                  homoeopathiai sejtelemből, annyira diluálgatta, hogy elvégre borában,
                  pálinkájában, vegytani mütéttel is alig lehete a bort és pálinkát fölfedezni.
                  Felebaráti szeretetre mutatott nála, azon szép bizalom is lakos társai iránt,
                  minélfogva uj bor, buza, tengeri vagy munka fejében, hitelre is mérte italait, a
                  várást, miként méltányos, részint kréta kettős fogásával, részint önkénytes
                  árszabásokkal egyenlitvén ki, harmad és negyed-iziglen.</p>
					<p>A halom közepén uralmilag kitünve áll a Szetényi Ignácz, ujabb birtokos kastélya,
                  két végén tornyos bástyákkal s közepén olly ebédlői három nagy ablakkal, hogy
                  félni lehet, miként a szoba kiugrik rajtok, a minthogy azokon a vagyonosság szép
                  könnyen ki, és eladósulás még könnyebben besétálhatott. E sétacsere meg is történt
                  a törzs-birtokos, kakasdi báró Hetyey Jónás idejében; és az eladósulás sétája
                  helyet csinált Szetényi Ignácz urnak, ki is legszükebb markúságával - minthogy
                  óvatosan, marokkal szedett be és ujjai közt adott ki - szerencsésen egyet
                  forditott a sétacserén, ugy hogy a vagyonosság tevé be- és eladósulás ki-sétáját.
                  A három ablak felett pompázik, aranyzott réz czimere a Hetyey nemzetségnek, egy
                  gólya, melly patkót tart a szájában. Miként jutott a jó gólya a patkóhoz? vagy
                  patkó a gólyához? mind e mai napig rejtély és polémiai tárgy a heraldicusok
                  között. Leghihetőbb azoknak véleményük, kik traditio nyomán azt állitják, hogy
                  Hetyey, II. Lajos Csele patakjába fuladt lovának patkóját találta meg, melly
                  érdemeért kapta adományul Kakasdot, s ennek taváról czimerül a patkós gólyát:
                  tanuságul arra, hogy hajdan is relativa idea volt az érdem!</p>
					<p>A kastély uralgó és alkalmas helyzete mutatja, miként Kakasdon a Hetyey-udvar az
                  ős eredeti lak, mellynek kiválasztását még szabad kéz eszközölte. Kastély mögött
                  tágas kert nyult el, történetünkkori izlés szerint alakokra nyírett fákkal és
                  néhány, homokkői faun-szoborral, miket az eső cseppjei saepe cadendo annyira
                  megviselének már, hogy bizonyos körülmények közt, nőnek nem vala tanácsos rájok
                  pillantani. A mostani birtokos meghagyá ugyan ezen eső által himlőhelyezett
                  szobrokat; de mint hasznosnak barátja, konyha-kertet alakita a czifrából, csupán
                  egy emberre számitott utacskákkal. Kert mögött tág csűr, ugy látszik, még az egész
                  határ allodiaturás és dézsmás termésére számitva.</p>
					<p>A kastély mostani birtokosa Szetényi Ignácz ur, mint hajdani könyvnyomtatónak
                  idősbik fia, a mult század közepe táján még nem született uraságra - azóta kissé
                  változott a világ s a betük hálásabbak lettek - miért is szatócsságot űze
                  mindaddig, mig nem egy nagybátyai végrendelet, őt a kis boltból meglehetősen nagy
                  uraságra szólitá. Azonban a kalmári előszeretet, nem hagyá el őt uraságában is. Az
                  a naponkénti pénzcsepegés jól esett csorgás mellett is szivének; ennélfogva uri
                  laka egyik utczai szögletében most sem nélkülözheté a nyitott boltot, mellyben egy
                  nyereség-izékes szolga által, maga kezére árulgata sót, dohányt, szalonnát, pipát,
                  bicskát, lapátot, villát, tűt, czérnát, galandok minden nemeit és czín-mosó
                  karikákat. - Folyosóját és ebédlőjét annyira megszükiték a tele zsákok, véka és
                  subalternusai, ugymint fél-, negyed-vékák s csapófa, a fenekes és feneketlen
                  hordók s más gazdasági szerek, hogy a folyosón kissé megáldott testű embernek, az
                  ebédlő-terem ajtajáig behatolni nem vala könnyebb feladat, mint restaurátiók és
                  installátiók alkalmával a megye tereméig. A tág ebédlőben minden vala inkább
                  található mint vendég és vendégség. Mert Szetényi Ignácz ur nem tractált, és a
                  vendég-szeretetet magyar betegségnek nevezgeté, már chronologice is, közvetlenül a
                  csömör előtt. Saját szobájában, a szögletekben, hosszabb rövidebb rovások, öl,
                  rőf, font, mázsa s a t. állanak, vas horgu fogason kamra-, pincze-, hambár-kulcsok
                  függenek, kopott zöld posztóju, még kalmári maradványu asztalán jegyzékes naptár,
                  felütve annak kamat-táblájára, jegyzőkönyvek és számokkal tele irt papir-szeletek
                  feküsznek.</p>
					<p>De van a Szetényi udvarban egy szobácska, egyszerü kevés bútorral csinos és
                  tiszta, benne a falu felőli ablakban csinos kötő-asztalka, az asztalkán
                  kötő-kosárka, zöld bársonynyal bevont varró-vánkoska, és egy izmosabb tűre
                  akasztott ezüst gyűszű, egy női arczképpel és falon függő néhány festménynyel
                  együtt, mindnyája anyai örökségek; mert Ignácz ur nem vala barátja a butorozás
                  kiadásainak. Ezen szobácska, a Szetényi udvar szentek szentje, s a kis szent benne
                  Márika, Szetényi Ignácznak leánya, fájától kissé messze esett almácska.</p>
					<p>A falu halma egyik élén, egy domus nemonis et omnium áll, tudniillik egy megyei
                  quártélyház. Az illy nemü házak rendszerint lebegnek szükség és kényelem, épség
                  és rozzantság között; mert ideiglenes használóik azt az elvet szokták követni: ki
                  utól marad, zárja be az ajtót, s csak reparálgatnak ideiglenesen, mignem végre a
                  mállott posztó nem állja többé a varrást. Jóformán megviselve vette által e
                  nemonis házat elődjétől, annak mostani lakosa, Jávor Elek megyei orvos ur is; de a
                  rendszerető férfiu épitett, javitott, keritett, s olly állapotba helyezé azt,
                  minővel emberek emlékezete óta nem dicsekedhetett.</p>
					<p>A halom homlokával átellenben, Avar Máté, kakasdi kisebb birtokos és megyei mezei
                  biztos háza áll; nagy teremnek mondható szoba mellett, jobbra balra egy-egy kis
                  szobával, kamrával, vizjárásos pinczével, melly száraz intervallumaiban tisztes
                  börtönül, a nedvesekben pedig pro judicio aquae frigidae, makacsabb delinquensek
                  vallatására használtatik; egy öblös cselédszobával, a jövő menő mezei hadnagyok
                  számára. Az udvar kertje, és annak örökös belföldi növényei: a bogács, paraj, lapu
                  és belindek, a ház mentében diszelegnek.</p>
					<p>A balfelőli kis szoba, rendes kőköpenye Avar urnak. Annak egyik szögletében,
                  néhány izmos és ószerü tajték- és cserép pipa, miskolczi szárakkal és rimaszombati
                  csutorákkal fölkészitve, a másikban fokos és karabély, harmadikban fekete bárány
                  bőrös nyeregszerszám, és negyedikben egy kandalló áll, mellyben csak ugy
                  nevezett criminális hidegekben pislogott egy kis fogpiritó tüzecske; mert Avar ur
                  sokat tartott, hideget, meleget kiálló katonás természetére. S meg is kell
                  vallanunk, hogy a már ötvenet jóval meghaladt férfiu, kivül belül kemény egy
                  levente vala, kit korunkban ifjaink, a mértékletességi eredmény ritka példányaul
                  tán csodálni is sziveskednének, mert fegyvertelen szemeivel annyira meglátta most
                  is a fekvő nyulat, mennyiről ők a csinos nőcskét is csak sejtik, czukrászmívet nem
                  ismert hiánytalan fogzatával, diót, mogyorót, sőt mandulát is roppantgatott; ha
                  benevolizálása közben megrivalgott, szépek körüli selypegéshez nem szokott hangja
                  holmi kósza mennydörgéskével fölért, és ha kissé gerjedelmesebben lépdelt, ritka
                  szoba padozat nem recsegett léptei alatt. Őt ugyan nem minden szinpadi tragicai
                  jelenet fakasztá könyre, sem minden hitvány légvonatka ajándékozá meg csúzzal; a
                  minthogy a betegséget mindeddig csak azon egyetlen csömörke után szerencsés
                  ismerni, mellyet egyik nagy ur lakomájában a teknősbéka okoza neki, mit
                  csirke-becsinált helyett vőn magához.</p>
					<p>A nagy teremben, mellyben áll Avar urnak hivatalos zöld, s egyszersmind délre
                  fejéren teritett nagy asztala - e kettős rendeltetés hajdan, mint tudjuk, némi
                  compatibilitásban állt egymással - chronologiai renddel lógnak a falakon, a
                  raboktól elvett delicti corpusok, emlékjegyek, apró zsákmányok, kulcsok,
                  kötél-hágcsók, hosszu és kurta vaskeztyűk, békók, guzsak, szijak, kötelek;
                  szögletekben pedig botok, furkók, bunkósok, gerundiumok, csákányok, fokosok,
                  törő-vasak, vésők, balták, s más efféle butorzatai az elferdült emberiségnek, szép
                  egyetértésben hevertek, noha egykor majd mindegyike, házsártban koponyákat
                  szaggatott be. Az ajtóval átellenben psychológiai tekintetből Idvezitőnk
                  feszülete áll, intő a belépő gonosztevőt, hogy ne feledje drága áron megváltott
                  emberi méltóságát, és hogy az isten szeme belát a sziv legelrejtettebb redőibe
                  is, ezért a tagadás csak nyomoru és ideiglenes palliativum. És Avar biztos urnak
                  vallatási szigora, különben is meglehetősen értett a makacsabb tagadások
                  megtöréséhez.</p>
					<p>A jobb felőli kis szoba, egykor női lak vala, most, mióta üres, folyvást zárva
                  áll, és maga Avar is, kerülve a kedvetlen emlékeztetéseket, kerül lépni be
                  ajtaján, s igy belső falait évek óta nem látta már.</p>
					<p>Biztos ur kertje alatt a kákás tó terül el; miért is nyárban, az egyiptomi tiz
                  csapás másodikában szép része van; mert a brekeke-toáx-tuu-concertet, fölemelt ár
                  nélkül ugyan, de cselédei feleleteit is alig érthetve, hallja regtől estig, a
                  mikor aztán a rendes dijt, a pénztárnokoskodó szunyogok szedik be vére bőségéből.
                  Őszi szelekben szinte a tórul olly zúgást okoz éjjel a hajlongó nádas káka, hogy
                  ollykor egy egész nyulszivűbb sereget megszalaszthatna. Azonban minden
                  kellemetlenségnek akad kárpótló oldala is. A biztos lepuffant néha kertje
                  garádjából, egy-egy vad ruczát, szárcsát, vagy vizi snepfet, kiapportiroztatja
                  azokat kedves vizslájával, garçonnal, sőt megtörténik az is, hogy ülepes hálójával
                  néhány kárászt és czigány-halat vonat ki vacsorájára. - Jávor orvos szintén
                  utilizálja a tavat olly vérszopó pióczákkal látván el belőle magát, mellyek bár
                  melly uzsorással versenyezhetnének.</p>
					<p>Biztos ur lakától balra a fogadó áll, Adut Jakab fogadós szobáján kivül, egy nagy
                  ivó- és egy vendég-szobával. Minthogy Kakasd országutba nem esik s a székváros is
                  közelében fekszik, vendégkiáltó fogadóját biztosan nevezhetnők korcsmának, ha ezen
                  szót tőlünk magyaroktól Leschka nem reclamálná, és a fogadó udvarán csakugyan nem
                  állna sárfenékben egy nyilt kocsi-fészer, melly csalhatatlanul nem kisebb
                  jelensége a fogadói qualificatiónak, mint összegalyabitott értekezés a
                  tudósságnak. Vendég ritkán téved be a kakasdi fogadóba; miért is Adutné igen
                  ollyformán bánik a vendég-szobával, mint még éltünkben elkészitett kryptánkkal
                  szoktunk bánni, tudniillik más interimalis szükségekre használjuk azt. Termett és
                  hitel-törlesztésü tengerijét, tilolt kenderét rakja beléje, vagy kotlós tyukjait,
                  ludjait ülteti benne, mikre a négy falon függő festmények: tavasz, nyár, ősz és
                  télasszonyságok, védszellemek gyanánt pillognak alá; a tükör szegére vörös és
                  fokhagyma-fentőket, paprika- és mák-füzéreket raggat; egyik szögletben az
                  ugorkás-tonna érleli a maga tartalmát, másikban az akózó-vas hever, már trepanált
                  és még trepanálandó lopó-tökök társaságában. - Ezen interimalitásnak az a
                  következménye, hogy ha még is be talál tévelyedni a kakasdi fogadóba a szobás
                  vendég, Adut, Adutné és szolgálója, nemkülönben kapkodnak, mint egykor a régi Róma
                  “Hannibal ad portas!” rikoltásra. Ekkor Adutné fél édes és fél savanyu, tehát
                  édes-savanyu mosolylyal erőteti be a vendéget a maga szobájába, hol ablakok és
                  lócza fölött, tarka mázas tányérak, kancsók, bögrék, tükör felett mult aratási
                  kalász-koszoru, egy padlásig vetett mennyezetes nyoszolya s ajtó és négyszegü zöld
                  kályha közt monotonice biczegő tokos fal-óra a butorok; s hol a vendég várakozási
                  unalmát, ha nem restel felnyulni a mester-gerendára, sem csak az ebben az
                  esztendőben nyomatott “Álmos könyv” hanem az annyira képzelet-ragadó “Hármas
                  história” is enyhítheti addig, mig az aduti háznép, a vendég-szoba
                  gálába-tételével elkészülhet. Ez nem épen egy pillanatnak mive; miért is nem
                  vehetni rossz néven Adutnak és élte felének, hogy ők napkeleties kényelmi
                  hajlamuknál fogva, felróvják a betévedt vendég erszényére, az alkalmatlanságot
                  is, mellyet okoz, és azon czukor-adatokat is, mik a vendég-szoba többszöri
                  kifüstölésére - mert egyszerivel nem igen lehete beérni - elvesztegettetik.</p>
					<p>Oldalt a fogadó mellett, mint tudjuk, a kakasos harangláb áll, és e mellett
                  Szetényi Ignácz ur juhakla. Tul ezen a magyar falvak rendes punctum fináléi,
                  Kakasdnak is záradékaul, czigánykunyhók görnyedeznek, miknek lakói iszonyatos
                  muzsikát és szegkovácsságot üznek, és kiknek élelmükre, a kenyérből és isten
                  igéjéből - minthogy Kakasd csak filiája Mákfalvának - szük kevés jut ugyan; de
                  annál több esik - a vizből és levegőből!</p>
					<p>E szerint meghordozván olvasómat, Kakasdnak, hol kerek-tapasztó sáru, hol szemet,
                  tüdőt ostromló poru utczáin, sőt bebukkanni is hagyván őt egy pár udvarba, lássuk:
                  mi történt e hir-neves magyar faluban?</p>
				</div>
				<div type="chapter">
					<head>II. FEJEZET.</head>
					<head>Jávor a nők szobájában.</head>
					<p>A mult század beszakadásánál a jelenbe, azon fagy- és hó-gazdag télen, mellyen a
                  farkasok olly bizodalmasan fraternizáltak juhaklainkkal, december-hónak 25-dik
                  napján, estveli hét órakor tízenkét perczkor történt, hogy Jávor Elek, megyei
                  főorvos, Avar Mátéval, a megye mezei biztosával, kivel az utban találkozék, a maga
                  pitvarán belépett. A nők szobájából fül- és sziv-szaggató gyermek-sirás hangzott
                  elébe. - Ez napam asszony paedagogiájának gyönyörü zenéje, komám, mondá Avarnak
                  Jávor, s komájával beszóla a nőkhöz. A kis Juliska vala az, ki torka szakadtával
                  zengedezett, s kit Lucza asszony, Jávornak napája, és Katinka neje, pép-, és
                  nedv-tömögetéssel sietének megnyugasztalni. Bakator Ambrus, a szolga,
                  gyapot-dugdosással tiltogatá, a kontár asztalos-kiigazitásu ablakok nyiladozásain
                  be-beaudientiázgató téli szelet. Szives köszönés után rálegyinte elefánt-csontos
                  nád-pálczájával, Ambrus vállára a biztos.</p>
					<p>Miben fáradozol pohos? kérdi.</p>
					<p>Gyapottal beeszkábálom az ablakok hiányos lyukait, tens uram; mert a sok idő miatt
                  már régiek; felelt Ambrus, s olly állásba tevé magát, hogy több legyintéstől
                  féltett háta fal felé essék; mert biztos ur kissé vaskos tréfáit jól ismeré.</p>
					<p>Bár ne tennéd szolga! mond Jávor; vinnéd inkább ama pár illatozó virág-cserepet a
                  cselédszobába által. Óhajtnám, nőink egy izlésüek volnának, ujabb Róma nőivel,
                  kik nem barátnéi a virág-illatnak. Ládd szolga folytatá szavait Ambrushoz -
                  hihető, hogy a nők is értsenek azokról - a csecsemők csontjai lágyabbak, a
                  cerebellum nálok érzékenyebb, s a szagló-ideg gyöngébb, mikre erős illat és
                  romlott lég, veszélyesen hathatnak. És itt a szobában a kábitó gőz és hőség szinte
                  az elszéditésig! És te gyapottal tiltogatod el a gyermek-szobától, melly különben
                  is alig részesül szellőztetésben a fris léget! hermetice spontolod be ártatlan
                  gyermekemet, miként aequator alá menendő szeszt!</p>
					<p>Ambrusnak, ha magasabb fogalmat vagy megbizást adának elébe, szokása volt felvonni
                  szemöldjét, sűrüen pislogni, jeléül annak, hogy miként gőzhajó ventilje sűrübben
                  füstöl a keményebb tüzelésre, az ő feje is vajudóbban müködik a fogasabb eszmék
                  fűtésire. Ambrus most is kulcsolt kezekkel, homlokán magasra felvont szemölddel,
                  sűrün pislogatva, mint nyári száraz villámlások, s igy munkás eszme-vajudásban,
                  hallgatta Jávor szavait; mikből azokat, miket nem értett, helyeiken hagyta, a
                  virág-cserepeket pedig hónaljai alá szoritván, nem épen kisérete nélkül Lucza
                  savanyus tekintetének, kivitte a szobából.</p>
					<p>Juliska folyvást zengedezett, s közel volt már a rekedéshez.</p>
					<p>Én nem tudom: mi leli, ma ollyan rosz ez a gyermek! szóla Lucza asszony,
                  fogyatékán türelmének.</p>
					<p>Protestál, édes napácskám, csaknem bizonyossággal merném állitani, protestál az
                  örökös pép és édes nyalat ellen; mond Jávor. Mert Máté komám! a protestatio nem
                  csak azért szokott mérges lenni, hogy sérelem esett rajtunk, hanem azért is, hogy
                  semmit sem tehetünk egyebet ennek elháritására.</p>
					<p>A biztos mosolygva javallást intett.</p>
					<p>Ez a szegény férgecske is rabbá van téve, ártatlan kis kacsói prés közé szoritva,
                  mint valami egyiptomi múmiának! folytatá szavait Jávor, mellyek alatt oldozgatá
                  fölfelé a kisded pólyáit. Tevését a napa egy kis fejcsóválással, Katinka nyájas
                  mosolylyal szemlélgette. - Már korán hozzá szoktatjuk a gyermeket a
                  tétlenséghez!</p>
					<p>Ebben igazad lehet, Elek koma! megjegyzé gordon-hangjával a biztos; a gyermek
                  korán hozzá szokik, hogy csak szája legyen szabad s csak ennek vegye hasznát,
                  lepólyázott kezei pedig elszoknak a cselekvésről. Gyanitom: számos szónokolgató,
                  de tétlen hőseinknek csecsemő koraikban lepólyázták volt kezeiket!</p>
					<p>Nincs különben! buzgott Jávor; nézd, milly kedvtelve viczkand a kis nő-miniature,
                  hogy feloldoztam! milly hálásan mosolyg rám! Tegyük félre azt az átkozott pépet
                  és nyalatot! egész áldott nap azzal gyötrik szegénykét!</p>
					<p>Uram fia! sápita Lucza asszony; ha sir a gyermek. -</p>
					<p>Hadd sirjon, édes napácskám! az emberi bajoknak nem legutóbbika ugyan az éhség, de
                  nem is egyedül valója! Sirva nő a gyermek. Ez tüdejének, sőt egész
                  test-alkotmányának minden commotiója. Pedig mozgás az egész mindenség egyik
                  törvénye, eleme. A föld és minden planéták forognak, a lég mozog, a tengernek
                  hármas mozgása van, folyóink folynak, a pára felszáll és leesik, az egész
                  természet működik és körzik; egyedül Juliskánk vesztegeljen-e mint egy mola? A
                  sirás erőt és akaratot fejteget a gyermeknél, mi szükség azt egyre-másra dühös
                  étvágynak venni? Vegye inkább napácskám, az illy jeles torkot mint Juliskánké,
                  nyájas jelenségül, hogy idővel tetsző hymnusokkal fogja magasztalni az ég urát, ki
                  neki lételt ada, és kegyelettel áldást kérni azokra, kik őt gyámoltalan korában
                  hiven ápolák!</p>
					<p>És kezességül arra, megjegyzé Avar, hogy ha egykor férjhez menend, csengő hangja
                  leend végszó a háznál.</p>
					<p>Lucza asszonyra, ki elég recsegő hanggal ugyan, de annál több szenvedélylyel
                  énekelgette zsoltárait, s különösen a CII-iknek, noha ápolt teste a másfél mázsát
                  meghaladta, ezen szavait; “Bőröm csontaimhoz ragadt, keserves siralom miatt” nem
                  kellemetlenül hatottak Jávor végszavai. Képzelete nyájasan szárnyalt azon időig
                  előre, mellyben kedves unokája, templomokban és azokon kivül, szép csengésü
                  szavát megeresztendi, s lelki épülésre buzduland és buzditand. Épen egy nyájas
                  mosoly lebegett ajkai körül: de csakhamar elfojtotta azt vejének ujabb gáncsa,
                  mellyel a forró kályháju szobában, a dunna közé takarást kárhoztatta, és ebben
                  Juliskát párlitott mártásos tehén-sültnek nevezé.</p>
					<p>Lucza asszonynak, két szóváltási strategiája volt a háznál. Egyike az, hogy, mint
                  idősebb, tapasztalataira hivatkozott; másika pedig, hogy ürügyet keresett szóváltó
                  ellenfelére háritni a bajnak okát. Követé ezuttal is strategiáit.</p>
					<p>Ahhoz kedves fiam uram, nem értenek a férfiak; szóla lángoló arczczal; nekik lehet
                  eszök tudós dolgokra: honnan merre tart a szél járása? miért süt a nap nyárban
                  forrón, és télben hidegen? vagy mit kell beadni a betegnek? de magát az élet
                  tudományát, a nő, kivált a tapasztalt nő, biztosabban tapintja, mint a férfi
                  kiokoskodja. A gyermek-ápolás egészen más! Nekem hat gyermekem volt fiam uram!
                  -</p>
					<p>Mellyből öt, korán is elbucsúztaték ez árnyék világtól, édes napácskám, a hatodik
                  pedig, az én kedves Katinkám, ki jóságaért, a patriarchák hosszu életére és
                  egészségére volna érdemes, alig erősebb egy árnyékban kelt növénynél!</p>
					<p>Az Isten mindnyájunkkal szabad! felele élesen Lucza, és ha fiam uram nem kötné
                  magát arra, hogy leányom maga szoptasson -</p>
					<p>Mondja meg, jó asszonyám, kérdé az enyhület és jóakarat hangjával a vő, miért adá
                  a bölcs természet az emlőt párosával a nőnek? Csupán idomért-e, miként két réz
                  gombot uri lakok tetőin? És ha dajka lopja el anyától az első gyöngéd ápolást,
                  dajka éteti a gyermeket teste tejével, vagy idegen péppel, később még
                  idegenszerübb táplálékok adják a gyermek chylusát, vérét, nedvét, még később
                  idegen kezek, idegen éghajlatok alá jut, s végre világ és annak folyása, sors,
                  pálya, körülmények igénylik a gyermeket, s ezeknek mindegyike kölcsönöz, vesz,
                  told átalakitgat körülte többet kevesebbet - mi marad végre érdemül, hála-igényül,
                  és kegyelet-ápolóul a szülék számára? Tehát Juliskám csak annyit köszönjön-e
                  egykor nekem - itt lágyultan emelé, az az alatt teljesen kipólyázott gyermeket az
                  ég felé - csak annyit köszönjön-e szeretett Katinkámnak, hogy egy kétes jövöjü
                  lételt adánk neki? Hátha az élet, a lét, mellyet adánk neki, nyomasztva nehézkedik
                  egykor rája, s tán épen az elhanyagolt ápolás és nevelés miatt nehézkedik rája, s
                  megátkozza a szülék léti ajándékát? - Nem nem, szeretett magzatom, mi szüleid,
                  jótevőid óhajtunk lenni, a dolog teljes értelmében! A természetben minden emlős
                  állat, maga tejével táplálja magzatát; mi sem leendünk pártosok a természet szent
                  törvénye ellen. Ne légy szeretett leánykám, szakadt láncz-szeme a mindenségnek,
                  mellyhez tartozol, szülei gyöngédség kössön téged ahhoz, mitől emberi fonákság
                  olly sokakat elszakaszt! Szerencse, hogy tág a világ és kerek; különben sok bohó
                  bezúzná badar szökdelése közben szögleteiben a maga oldal-bordáit! Szerencse,
                  hogy sok ember ferdeségét kiegyenliti a jótevő természet pót-ereje, s az emberi
                  oktalanságok distóniáit, szelid harmoniává olvasztgatja az isteni kegyelem.
                  Különben számüzetnie kellene a földről azon legbájosabb kegyeletnek, melly az
                  emberiség szeretet-lánczának első szeme. Isten ne vegye bünül, napácskám,
                  Katinkám! én hajló vagyok kétkedni, hogy az olly anya, ki idegent ereszt anyai
                  gondjaiba és jogaiba, igazán szereti férjét; különben el nem hanyagolná kölcsönös
                  szeretetük édes zálogát! És vélitek-e kedvesim, folytatá az orvos hevülettel
                  szavait, hogy a csecsemő a maga zsenge érzékeivel, nem eszmél korán ápolónéjára?
                  Nem érez szivecskéjében korán vonzalmat ahhoz, ki őt vérével, gondjával az első
                  életbe beavatja? Nézzétek kedvesim, nem mered-e már is szelid mosolylyal rám kis
                  Juliskánk szeme, hogy őt rabság alól feloldozám? Nem nyilatkoztatja-e gyönge
                  háláját. -</p>
					<p>Itt egyszerre félbe szakasztá sziv-ömledezéseit az orvos; mert a kis Juliska,
                  használva feloldoztatása által nyert szabadságát, hálájával végig önté vala zöld
                  bekecsét szabaditójának.</p>
					<p>Az az átkozott sok pép és nyalat! kiálta Jávor, átadva a gyermeket édesdeden
                  nevető nejének, ki azt mintegy áthatva férje szavaitól, gyöngédséggel szorítá
                  emlőihez, mig a napa, ki hahotában adá ki kárörömét, hogy ekként lakolt
                  férfi-beavatkozás a női dolgokba, Ambrussal, a hála-teljes bekecs tisztogatásának
                  esének.</p>
					<p>A hála, Elek barátom, megjegyzé Avar, nem először fizet igy a világban! Jöhet,
                  Juliskád egykor nő korában, al grosso üzendi, férje irányában az efféle hálát!</p>
					<p>Kopogtattak az ajtón, s egy sovány, duodez-kiadásu termet, moly-izékes
                  posztó-csurapéban, melly mintegy vád-irat vala sorsa ellen, lépett be azon. Jávor
                  orvos ur után tudakozódván, egy levélkét nyujta ennek által. Bakator Ambrus,
                  sajátos ujság-vágyával, majd előlrül, majd hátulról czirkálgatá az idegent, Avar
                  pedig, biztosi állásával járónak vélve a politiai felügyelést, szemügyre vette
                  alakját s azt vetegette magában s ha nem egyezik-e az valamellyik
                  személy-leirással a megye-currenseiben?</p>
					<p>Hová való kigyelmed? kérdé az alatt, mig Jávor a levelet átfutotta.</p>
					<p>Egész Magyarországra, tens uram! mint a fa-kilincs! most legközelebb Szegedről
                  jövök.</p>
					<p>Mi járatban van?</p>
					<p>Expressus vagyok.</p>
					<p>Diák szó szerint, látom; mert ollyan, mint egy kifacsart czitrom! Ha gyöngy-buvár
                  volna, sok nehezék kellene testéhez, hogy tenger-fenékre szállhasson!</p>
					<p>Mióta megégtem, beteges vagyok, s egészen kiszáradtam; mond petitio-szerü
                  alázatossággal az embercse.</p>
					<p>Megégett? tán házas?</p>
					<p>Nem, tens uram, nőtlen vagyok.</p>
					<p>Ugy hát csak megperzselődött, de nem égett meg!</p>
					<p>Jávor kivivé magával az expressust, a maga szobájába, s Ambrus is utánok
                  kulloga.</p>
					<p>Ej ej komám uram! még mindig a régi ellenszenves a nők irányában?</p>
					<p>Számban az ízök! felelt a biztos. Fájdalom, lakodalom után, nem előtte szoktunk
                  fontolgatni!</p>
					<p>De olly hosszu idő alatt, csak feled valamit az ember? megjegyzé Katinka.</p>
					<p>Embertől és feledni - valótól függ. Én már valóban megégtem, fenekig égtem
                  komácskám! mond gúnyos mosolylyal Avar; nem mint az iménti keszeg embercse!</p>
					<p>Tévedni, emberi dolog, megbocsátni, isteni! mond engesztelő szivélyességgel
                  simogatva a biztos vállait Katinka.</p>
					<p>Nem, nem soha! felelt borúsan rázva meg nádpálczáját Avar. Azóta, isten bocsássa
                  bűnömet a rab-vallatásnál is kérlelhetlenebb vagyok. El is szoktam már én a
                  vászon-cselédtől. Velem egy födél alatt nem lakik az ármányos faj! Csatlós
                  hadnagyom kiseper, megkotyfol; ha nő-rabom nincs, Vetésyné mos rám. Ugy vagyok a
                  nőkkel, mint a tojással. Mióta egyszer Bugyiban, a bíbicz-tojás-rátotta megfeküdte
                  gyomromat, azóta a tyuk-tojásét sem eszem. A feleség, különben is ritkán nem
                  fölösség; csábos portéka! megengedem; de nem egyéb mint szépen candirozott keserü
                  gentiana-gyökér!</p>
					<p>A nők megszokták már a biztosnak efféle kikeléseit, s beérék most is philippicáira
                  a nők ellen, mosolylyal és fejcsóválással.</p>
					<p>Bakator tért vissza. Neki télben a háznál nem vala kényelem a dolga. Jávornak csak
                  egy cseléd-szobája volt, mellyet a nő-cselédség foglalt el; ez pedig több
                  nyilvánitott és begyben megtartott ürügyek alatt, nem igen kapott Ambrus
                  vizitjein. Amazokhoz tartozott az, hogy Ambrus a szenvedélyes pipás, nem vala épen
                  ámbra-szagu; ezekhez az, hogy a jámbor nem igen ajánlatos alakjával nem vala
                  vadra-való. Ugyan is a kalmuk-fő, kétannyi homlok mint arcz, superlativ száj és
                  diminutiv szemek, behorpadt orr, miként földünk golyója a pólusoknál, dobosi
                  nyomott, inkább szélességben mint magasságban terjedező termet, és sár-tapaszos
                  kerék forgásu nehéz nyelv, nem igen ajánlák őt nők körüli udvarlásra. E mellett
                  Ambrus ignorálni látszott minden hódolást, vagy, mint a nők vélék, természeti
                  apathiájánál fogva, vagy, mint Ambrus vélé, mert az ő zsákja sem akadt a
                  nő-cselédség szobájában a maga foltjára. A vendégszoba rendesen nem fült, a
                  mellette állott kis kamrazug pedig, mellynek szerencséje vala Ambrust éjjeli
                  nyugvásra elfogadni, kályhátlan vala, mellyben a hideget, rendesen, szárastul
                  egy bicskanyél-hosszuságu égő pipája füstjével - hogy legalább orrnak és homloknak
                  legyen jó dolguk - s egy emeritus juhász-bundával szokta enyhitgetni. E szerint
                  Ambrus kénytelen volt nappal, örök zsidóként, szobáról szobára vándorolgatni,
                  dolgot vagy ürügyet keresve és temporizálva, miként egyikében vagy másikában
                  ideiglenesen megszenvedtetett, hogy egy kis meleget szedhessen magába, mellyel
                  beérje mig jókora adagu pipáját, a folyosón, vagy kályhalyukaknál - miknél,
                  miként a kenyér-karajt piritják, testének hol elő- hol utótáját piritgatta -
                  kiszivá. Ambrus majd kérdezni jött be valamit, majd a tisztitandó pár csizmának
                  egyik felét feledé benn, majd ismét a kályhát tapintá körül oldalról oldalra,
                  négyszegről négyszegre, halkkal és fontolgatva: ha valljon férne-e még több meleg
                  beléje? Melly szemlét ha a három szoba utolsójában bevégzé, ismét az elsőre tére
                  vissza. Minélfogva őt a biztos, kemenczék körutazó inspectorának nevezé. Az orvos
                  szobájának leggyakrabban és leghuzamosabban vala szerencséje Ambrus személyéhez,
                  minthogy azt a nők, nappal kissé erős pipa-parfumje, alkonyat után pedig egy
                  koponyás embercsontváz miatt, melly egy szekrény szomszédságában állott, s
                  mellytől a nők borzadoztak, csak gyéren s csak rövid időre látogaták. Egyebütt
                  Lucza asszony, mihelyt sejté, hogy Ambrus magát némileg nyugvó helyzetbe illeszté,
                  őt azonnal egygyel mással bizományozgatta; ellenben Jávor elmélyedve
                  dolgozó-asztalánál, rendesen keveset tudott Bakator Ambrus szobai
                  existentiájáról.</p>
					<p>Ambrus hajdan szabó-inas volt; mesterénél egy évig gombokat vart fel, másik évben
                  gomb-lyukakat vart ki, s a további szabómüvészi haladásban megcsökönösödvén
                  talentoma, bucsút vőn mesterétől és mesterségétől. Innen az orvos és barátai, némi
                  kezességet birtak Bakator Ambrus egyéniségében, hogy jelenlétében is biztosan
                  társaloghatnak; mert noha ő épen nem vala agyára esett, s megvolt neki is a maga
                  hétköznapi philosophiája, de mégis legtöbbnyire azok, mik az öt érzék körén kivül
                  esének, majdnem fölérhetlen magasságok valának neki, mik után gibeszkedni volna
                  ugyan kedve - mert ujságvágya kimerithetlen, s azon büszkesége hogy olvasni és
                  nagyszerű sabon-betüket, ha bár kissé hieroglyphice is karczolni tud, több mint
                  önérzet nála, s ez okból Jávor honn nem létében szivesen syllabizált könyveiből, s
                  nem egy receptnek szánt papir-szeletkéjét hieroglyphizálta be, - de az eszmék
                  világában nem igen bira eligazodni. Ez a nőknél nem vala igy. Ők mint sajátos
                  bogarkái az életnek, repteikben sem igen szokták messze hagyni a földet, s
                  társalgásaikban az öt érzéket; e mellett erkélykéik, miként Avar állitgatja,
                  ritkán állanak apróbb-nagyobb titkok pecsétes zárai nélkül. Nálok tehát a szemfül,
                  bár nem talány-oldozó Ambrus, inkább fölösleges, sőt körülményekhez képest
                  veszélyes tanu is lehete. Annyi bizonyos hogy Jávor házánál, uri büszkeség nem
                  hajhászta Ambrust; mert Jávor, Avar ellenében, ki azt vélé, hogy csak jog és
                  kötelesség tarthatják fenn a világot, ur és cseléd közt kölcsönös kegyeletnek volt
                  barátja, s azt tartá, hogy magában a kötelesség, kegyelet nélkül, csak konczot
                  oszt s határ-hancsikokat hány a felebaráti szeretet birtokaiban; ur és cseléd közt
                  pedig annál inkább, minél rendesebben a gazda részén áll az erőnek és többet
                  követelésnek joga. Legyen a gazda, ugymond, patriárchája háznépének, s számitsa
                  ahhoz családját is! Különben is a társasági osztályok különző egyenetlenségei ugy
                  nem sértik az emberiség egyetemes rokonságát, miként földünk gömbölyegségének nem
                  ártanak hegyeink, halmaink!</p>
					<p>Ambrus mint emlitém, belépett a nők szobájába. Most nem kályha-őri körutját tevé,
                  hanem összeszedett arczán némi hivatalosság terült el. - Tekintetes orvos ur azt
                  mondta, szóla komoly méltósággal, hogy az esperestus hozzánk fog tartózkodni
                  vacsorára.</p>
					<p>Jól van Ambrus, mond Lucza, hát éjjelre?</p>
					<p>Arra is. Tens orvos ur meghagyta, hogy a vendégszoba kályháját tegyem
                  alhatóvá.</p>
					<p>Lucza asszony, Ambrusnak egy pár szemöld-ránditásán sejtette, hogy nem egészen
                  kész még referádájával.</p>
					<p>Mi ujság még Ambrus? kérdé.</p>
					<p>Sok, Tens asszony! holnap, mihelyt fölvilágosodik a sötétség, indulásnak eredünk a
                  városba; pedig igen nedvesen esik a hó, és erősen légvonalzik a szél!</p>
					<p>Ugy-e? tehát jer közelebb, kösd fel az eszedet és hallgass!</p>
					<p>Illy előzményü szavak után, elővette Ambrus, felvont szemöldü eszme-vajudásait, s
                  egészen szemfül és fontoló állást vőn Lucza asszony előtt.</p>
					<p>Nagysás Martiál gróf ur nekem egy stiriai kappant igért. Elfogsz hozzája menni -
                  hiszem tudod lakását - tiszteled nevünkkel és mondod, hogy a megigért stiriai
                  kappan átvételével vagy megbizva. Átveszed a kappant és becsülettel elhozod.</p>
					<p>Értem! mond Ambrus; majd összekötöm a lábát.</p>
					<p>Nem szükség; koppasztva lesz: majd kosarat kapsz.</p>
					<p>Nekem meg egy font riskását fog hozni Ambrus, mond Katinka; s pénzt ada neki
                  rája.</p>
					<p>Hozz hát pohos, nekem is egy pár török puska-kovát! s pár garast nyujta Ambrusnak
                  által.</p>
					<p>Ambrus ismerve a maga kurta pórázu mnemonieáját, hármas csomót köte zsebkendőjére
                  s kifordula bizomány-terhelten a szobából.</p>
					<p>Rongyszedő zsidó legyek! mond kaczagva a biztos, ha ez a lángész antiposa a három
                  bizományból legalább kettőt, csomós kendőjével együtt zsebre nem rak!</p>
					<p>Igaz; mondják, hogy a nagy emlékező-tehetségüeknek nagy szemeik szoktak lenni,
                  monda Lucza; e szerint magam sem sokat várok Ambrustól. Csak a stiriai kappant ne
                  hagyná ki. Ha megérkezik, együtt költsük el, kedves komám uram.</p>
					<p>A biztos, ki mint Nimród apródja, szintén gyakran érinté vadjával az orvos
                  asztalát, mellynek gyakori vendége vala, szives meghajtással fogadá el a
                  föltételes meghivást.</p>
					<p>Az orvos Ambrus szemhunyorgatásáról és szájcsucsoritásáról sejteni kezdé, hogy a
                  kopott öltönyü és vén szárcsa-húsu expressus egész miségéről, kissé nyomasztott
                  képzete van; nehogy rejtélyes vendégét elhanyagolni találja, ekként szóla
                  Bakatorhoz: Szolgám! az a kis keszeg ember, nagyobb sok más kut-ágasnak
                  termettnél. Ő a szellemiség egyik munkás csatornája, forrásától egész az élvező
                  közönségig. Szavával egész társaságokat igazgat, kik ellene nem szegülhetnek; s
                  mind ezt egy olly szerény zugocskából eszközli, mellybe te, potrohoddal csak
                  csikorogva foglalhatnál helyet!</p>
					<p>Ambrus, kinek ura nagy tudományáról és lelki felsőbbségéről, a legmagasbra
                  hangozott fogalma volt, nyitva felejté e szavakra, nem csekély circumferentiáju
                  száját, s mit azoknak magasságaiból és rejtélyeiből, eszmehorizonjára fölszedhete,
                  az vala; hogy az esperestus nem potom ember, mint eleinte vélé; minélfogva
                  telhetően szolgálatos vala körülte, s éjjelre ugy ráfüté a vendégszoba kályháját,
                  hogy másnapra kelve a vendégnek majd kétfelé szakadt a feje.</p>
				</div>
				<div type="chapter">
					<head>III. FEJEZET.</head>
					<head>Az ördög völgye.</head>
					<p>Másnap az orvos, az expressussal és Ambrussal, korán szánra ültek s hajtattak a
                  város felé. Keményre fordult az idő. Az egész természet hóval volt candirozva,
                  mint valami házi torta: házi, mondom, mert czukrászaink ovatosabbak, mintsem illy
                  vastagon candiroznának. Menett az utasokon semmi sem történt, mit historiograph
                  följegyezhetne; mert hogy Bakator Ambrus, kit uton Jávor kocsi- vagy szántartásra,
                  nem igen használt, azon egyszerü oknál fogva, hogy Ambrus rendesen azon oldal
                  hágcsójára szokott felhágni kocsitartás végett, mellyre az dőlni akart - az egész
                  ut alatt, orra és arcza javára, hideg-háritóul, itt is füstöt eregetve agyvelői
                  müködést elállitó kapa-dohányából, a különben is hering-soványságu, s orvos
                  mellett hátul ülő expressus tüdejét jó formán injuriázgatta, tollra sem érdemes,
                  miután erre a gondolatokban merült orvos nem igen eszmélt, maga az injuriázott
                  pedig szólni átallott; s mi Bakator indiscretióját illeti, azt jó lélekkel
                  menthetjük azzal, hogy ő az expressus köhécseléseit, ennek asszuságával járó
                  bajnak vélte, a távolról sem gyanithatá, hogy azon fű-faj, melly neki olly gyönyör
                  élvezetét nyujtja, másnak sérelem lehessen.</p>
					<p>A városba érve, Jávor eltünt szállásáról az expressussal; Ambrus pedig egy
                  darabig, a boltok csinos kirakó-szekrényeit nézeglé, tanakodva magában: mit nem
                  venne meg azok tartalmaiból? azután Martial gróf lakának tartott a kosarával. Az
                  előszoba ajtajánál leoldá zsebkendőjéről az első csomót, melly a stiriai kappant
                  illeté; de belépve s előadva követségét, sehogy sem bira eszmélni a kappan
                  praedicatumára. Szerencsére még jókor kisegité őt, miként sok költőnket ha a rím
                  akaratoskodik, az assonance. Tudniillik emlékezék egykor falusi oskolai éveire,
                  mikben Rector uram nem egyszer tőn emlitést a sinai hegyről, mellynek magasságát
                  voltaképen valamint akkor nem, ugy most sem tudhatni, s alig kétkedék, hogy a
                  kivánt kappan, szárnyas korában, nem ezen hires hegy oldalaiban bogarászott volna;
                  különben mi szükség fogna lenni háttérbe szoritni kedveért, Kakasdnak szintén nem
                  megvetendő hizott kappanjait? Tehát a megigért sinai kappanra emlékezteté
                  Ambrus Martiált; ki is jóra értvén az emlékeztetést, azonnal meghozatá s kézbesité
                  az exoticus sültnek valót. Szintolly szerencsésen oldá meg Ambrus, minden
                  nagysándori kar nélkül, zsebkendője más két csomóját is, s elpakolván a rist és
                  kovát, a következett nap reggelén, nyugodt lélekkel és felkészült szánnal várta a
                  megyeház udvarán urát, kit az előzött napon alig láthata. Megjött Jávor s utána az
                  expressus, egy fényzett ládikát és egy jókora kosarat hozván utána, mellyet az
                  orvos gondos vigyázattal tett maga mellé az ülésbe fel. - Isten önnel édes Mikeym!
                  köszöntse addig is, mig láthatom, a Tens asszonyt, mond Jávor kezét nyujtván az
                  expressusnak, s a szán elcsuszott Kakasd felé.</p>
					<p>Ambrus ölébe vette a maga kappanos kosarát, s nyugalmas gondolat-pauzában
                  merengett tekinteteivel a téli vidékbe, melly ma derültebb vala, mint tegnap,
                  azonban minthogy hátra tekintgetve észrevette, hogy az orvos némi aggodalmassággal
                  nézeget betakart kosarába, s gyakran gyöngédséggel takargatja annak takarója
                  nyilásait: fölébredt, különben sem szunnyadozni szokott ujságvágya, s egy pipa
                  bármi classicus dohányért nem adja vala megtudhatását annak: mi van az orvos
                  kosarában? Azonban türelem volt dolga mind addig, mignem a szán, egy utra kinyult
                  fa-gyökeren lefarolva, az átellenes hó-torlaszba ütődött, s az erős zökkenésre, az
                  orvos kosarából, élénk gyermek-rikkanás ütötte meg Bakator Ambrus fül-dobját.
                  Rémületnek és csodálkozásnak riadt vegyületével fordult meg ez olly hirtelen,
                  hogy majdnem lovak közé ejté kappanos kosarát; az orvos pedig ölébe vette a maga
                  kosarát, s nyugasztalgatta annak lelkes tartalmát. - U, hm! gondolá magában
                  Ambrus, és azontul nem is gondola álmélatában semmit.</p>
					<p>Lám szolga! szóla Jávor, sejtve annak fölidegzett ujság-vágyát; egy kis
                  családtagot adott nekünk az ég! Ennek gondját viseljük szolga, mint saját
                  gyermekünknek!</p>
					<p>Ambrus szivélyesen inte fejével; de a kis családtag adományozóját, a megmérhetlen
                  eget, olly határozatlan, olly tágas adressü ajándékozónak vélé, mellynek eszméje,
                  különben sem sebes forgásu gondolat-kerekét egészen megállitá; majd később
                  sejtemények és gyanitások szállongtak nála elő, miknek egy részét megfejteni
                  nem birá, más részét pedig szinte megbáná, hogy gondolni meré. - U, hm! mondá
                  végre magában, mintegy elvetve sejtemény-vajudásait, mik fárasztani kezdék; én nem
                  törődöm az uj családtaggal, nekem nem teend kárt sem gombóczomban, sem dohányomban
                  - de tens orvosné asszony! - de tens Lucza asszony! - no az ég legyen irgalmas, ki
                  nekünk a kis családtagot adni kegyeskedett!</p>
					<p>Elértek az ördög völgyéhez. Ez két hegyközti olly szoros ut vala, közel Kakasdhoz,
                  mellynek, noha jó hosszan tarta, csak egy pár kitérője volt, egyebütt pedig egy
                  szekérnél több nem fért el rajta; s gyakori volt az eset, hogy egyikét a szembe
                  menő kocsiknak, nem kis vesződséggel hátra kellett vontatni. Elgondolhatni, hogy
                  az efféle mütételek, nem igen szoktak templomi csenddel s felebaráti szeretet
                  symbolumaival lefolyni; sőt szolgabirák és biztosok protocollumai bizonyitják,
                  miként az ördög völgyénél az összezajdulások, hajmeresztő szitkok, káromlások,
                  mint a felbőszült haragnak felnyitott léleklyukai és ventiljei, legtöbbnyire
                  tangentiák, sőt vérengzések is napirenden vannak, s ezen infernalis napirendtől
                  vette a maga nevezetét. Jelenleg a vastag rétegü hó és fuvatagok miatt, a két
                  oldalra felhányt ut, mintegy falakat nyervén, még inkább megszorult. Jávor is nem
                  egy vesződséget ért már ezen a szoroson; de a mik csak csiklandások valának ahhoz
                  képest, mellynek most mene elébe. Már távolról iszonyatos lárma zajlott feléje,
                  millyet csak Kleist hallott álmában a pokolból felzajlani; egyszerü és kanyaritott
                  szitkok, káromlások, mikben nyelvünk olly botrányosan gazdag, verdesték az eget, s
                  furkósok, megforditott ostornyelek és vasvillák suhogtak, villogtak a légben, s az
                  orditott, rikkantott szó-habartól, ugy nem vala kivehető az értelem, mint némelly
                  összecsőditett túlnépes orchestrum hang-zavarából a harmonia!</p>
					<p>Az orvos megállitván szánját, más két sófuvaros szán mögött, mellyek szintén mint
                  az övé, a partra fölfelé szándékoztak, leszállt pipájával kezében tudomást
                  szerezni magának a species facti felől. Csakhamar tisztába jöve. A partról lefelé
                  jövő nyolcz szán, bort fuvarozott volt, kakasdi fogadós Adut Jakab számára, s most
                  lerakván terhét - Adut bőkezüségéből-e vagy mi inkább valószínü, azon arany
                  szabálynál fogra, hogy nyomtató lónak nem szokták bekötni száját, maga saját
                  önkényes megáldomásoztatásából? - olly széles jó kedvvel hajtott haza felé, hogy
                  még a normális tiz öles országuton sem birt volna megférni a szembejövővel, annál
                  kevésbbé az ördög szorosán. A váltogatott replicák, duplicák és triplicák annyira
                  sulyosodának már, hogy minden perczben a döntő hátiratokra kerülendett a sor, a
                  mint Jávor a szinhelyre ére. A borosok nem tudván mijáratát, csak azt látván, hogy
                  part-alulról jő feléjök, s igy ellenfélnek tekintvén őt, sürüen kezdék
                  megérkezésekor, feje fölött suhogtatni a furkósokat. Ambrus, a hű szolga, látván a
                  látványt, s urát életveszélyben forogni vélvén, megriadt, letevé szán mellé a hóra
                  kosarát, s kezébe kapva Jávor csákányos botját, telhetően siete ura védelmére. S
                  valóban el is érte czélját, mert egyszerre villámhárító lőn Ambrus a csatatéren. A
                  borosok nem vélve egyebet, mint hogy Bakator csatázás végett nyujtja ellenök
                  urának a fegyvert, egyenesen rajta kezdék meg a hátirást, s ujjas mellényre öltött
                  kabátját olly hangosan puffogtatták, hogy a két hegyoldal szinte echózott belé.
                  Nem használtak Jávor békéltetései; s különösen egy a borosok közől, kit Ambrus
                  homlokán ülő diónyi holtteteméről jól megjegyzett magának, kérlelhetlen vala s
                  kifogyhatlan Ambrus kabátja kiporzásában. Ambrus illy veszélyben, hogy legféltőbb
                  kincsét, fejét - mert a fejére mindenki tart valamit - megmenthesse, két kezét
                  fejére boritotta, szabad tánczteremül engedvén széles hátát a diós homloku
                  botjának.</p>
					<p>Azonban a mint igy megfordult, még nagyobb rémület fogta el őt. Ugyan is látta,
                  miként a borosok egyik kutyája, mellynek otthon hihetőleg magas vala a konyhája,
                  most, minthogy nem volt érdekelve urai marakodásánál, intermezzós őgyelegtében,
                  alacsonyabb konyhára bukkant - az Ambrus hóra letett kappanos kosarában; a
                  messziről utazott kappant, vagy mint elvesztett, vagy mint elhagyott, de minden
                  esetre nem őrzött vagyont - vagy tán mint zár alá vett jószágot, melly egykor nem
                  ritkán vala ügyes foglalásnak tárgya - sietve, nehogy ott érje az inventatio vagy
                  revisio, birtokba vette és szájába fogva elügetett vele a hegyoldalának. Ambrus
                  kétségbe esve és rivalgatva eredt a rabló után, ő utána pedig szitkozódva a diós
                  homloku; melly utóbbi, a mint Ambrus egy hófuvatagban hasára bukott, még egy adag
                  ütleggel vigasztalta meg a szolga kárvallását. Mikorra Ambrus felvaczkolódott, a
                  lakomás eb jókora tért nyert már, s teljes biztosságban bonczolgatta a
                  hegyoldalban prédáját. Ambrust még tovább is üzte volna utána fájdalma és boszuja;
                  de Jávor rákiáltott: hagyná abba a már ugysem használható jószág revindicatióját s
                  magához inté őt.</p>
					<p>A diadalmasan övéihez visszatért diós hős, épen abban fáradozott, hogy a bevégzett
                  előörsi csatázást, nagyba en colonne vigye által, a mint Jávornak sikerüle szót
                  nyerni mind a két félnél. - Barátim, kendtek borosak - borfuvarosok, akarám
                  mondani - és kendtek sósok! ekként emelé szavát, mondják meg nekem: mit nyernének
                  azzal, ha halálra vernék is itt egymást? hátra mozdulnának-e azzal a szekerek,
                  szánok? Hát nincs-e már igazság, méltányosság a földön? nincs felebaráti szeretet,
                  melly itt az ügyet eligazithatná? Lám, kendtek tán sohasem látták egymást, tehát
                  nincsenek haragban egymással, és annak, hogy most szembeakadtak kendtek, ugy nem
                  oka az egyik fél, mint nem oka a másik. Mire való tehát a dühös egymás elleni
                  agyarkodás? Lássuk: mit mond az igazság és méltányosság? A bor-fuvarosok üres
                  szánakkal és szekerekkel jőnek, hegyről lefelé, a só-vivők teherrel fölfelé; nem
                  józan igazság-e tehát, hogy az üres szának, szekerek mozdittassanak hátra vagy
                  félre, mikkel a bánás is könnyebb?</p>
					<p>Maga malmára beszél, jó uram! dadogá a diós.</p>
					<p>De mi többen vagyunk ám! rikoltá egy másik boros.</p>
					<p>Tehát, ha kell, majd megmutatjuk: mi az igazság? kiálta, furkóst suhogtatva, egy
                  harmadik boros.</p>
					<p>Erre felzajdulás és csatarendalaku mozgalmak következtek be a borosoknál. A sósok
                  hadi ereje, noha számra csekélyebb, de egy szálas legény tüzes hevitései által,
                  nem kevésbbé csatavágyó vala. A veszély nőttön nőtt, s csak az első csattanástól
                  függött. Ekkor Jávor valamit sugott Ambrus fülébe, maga pedig egy kis
                  türtőztetést kére, csak addig, mig szolgája, egy igen üdves és szükséges
                  kisegitővel ugymond megjövend. A két fél, noha nyugtalanul, s legnyugtalanabbul a
                  diós; de feszült ujságvágyásban s e miatti határozatlanságában várva mi jövend?
                  mindegyik megadá a kivánt fegyvernyugvást. Ambrus megérkezett a szántól, hozván
                  ölében az orvos sebészi ládáját, melly s kis uti gyógyszertára, mindenkor együtt
                  utazának a megyében vele. Letéteté Jávor a ládát egy dombosabb hófuvatra s
                  felnyitá azt. A felek égő ujságvágygyal, nyitott szemmel és szájjal közeledének
                  ahhoz, s kandikálának beléje. Az orvos egymás után halkkal szedegeté ki s ládából
                  a sebészi szerleteket, ezen rémületes citatoriáit a halálnak, mik a téli napnak a
                  hótul visszavert sugaraiban még rémületesebben villogtak - s miknek akkoron nálunk
                  még csak diák neveik valának - a nagyobb-kisebb, görbe, egyenes és kétélü
                  scalpellusoknak különbféle fajait, a serrulát, volsellát, trepanumot, lanceolákat,
                  cultereket, egy csomó fasciával és tépettel együtt, egy szóval mindazon
                  borzadalmas szereket, mik amputatiókhoz, trepanátiókhoz, scarificatiókhoz s más
                  sebészi mütétekhez szükségesek; megvizsgálgatá a szerszámok éleit, hegyeit, s
                  megtörölgetve, helyeikre visszaraká azokat. A harczfelek rábámészkodának s nem
                  tudák: mit véljenek?</p>
					<p>No barátim! szóla végre Jávor, nyitva hagyott ládája fölébe állva, látszható
                  megindulással; látom, vérző szivvel látom kendtek átalkodott elhatározását arra,
                  hogy egymást vérbe fagyba hagyják. Mikor gyilkos fegyverek müködnek egymás
                  ellenében, nincs hatalmunkban megállapitnunk, hogy eddig vagy amaddig s ne
                  tovább menjenek azok; akkor a véletlen határoz. Én föltehetem kendtekről, hogy
                  mindnyájan becsületes földmivelő emberek lévén, egy sem kivánna közőlök évekre
                  vármegye tömlöczébe jutni, vérdijt és gyógyitást fizetni, vagy épen akasztófán
                  száradni; ennélfogva egyiknek sincs szándékában egymást meggyilkolni, egymásnak
                  fejét beszakitani, vagy kezét, lábát törni - de miután a lesuhintott gyilkos
                  fegyver öl, szakit, tör, ront, miként jő és nem miként mi akarjuk: én kedves
                  barátim, mint a tekintetes nemes vármegyének főorvosa, im itten állok készen
                  sebészi szerszámaimmal a végre, hogy ha már a csatázást meg nem gátolhatám,
                  legalább a csatában bizonyosan bekövetkezendő sebesüléseket rögtön - mert a téli
                  hidegben minden halasztási percz veszélyes - sebészi operatio alá vehessem, a tört
                  lábakat, kezeket levághassam, vagy lefürészelhessem, a tört koponyák csontjait
                  kiszedhessem, és az agyon ütötteket majdan bonczkés alá vehessem. Ezt követeli
                  tőlem, mind keresztyéni és felebaráti szent kötelességem, mind főorvosi hivatalom.
                  Most már ha tetszik, kedves barátim, döngethetik kendtek egymást, miként bőszült
                  fuvaros a maga elakadt ártatlan lovát szokta!</p>
					<p>A nem várt különös fordulat, tán a rajzolt nem legörvendetesebb kilátások és
                  következmények - miken a bőszült harag rohamai rendesen átszökelnek, - a villogó
                  sebészi szerszámok látása, és a főorvos fájdalmas részvéte, tekintélye, józansága,
                  megdöbbentették a harczvágyó feleket, egymás szemébe néztek, s egymás után esének
                  le fegyvert emelt karjaik.</p>
					<p>Béke fiuk és jóakarat, azt megmondom! felkiált egy kiforditott juhász bundás a
                  borosok közől, ki legbortalanabb vala, s némi tekintélylyel látszék birni köztök;
                  egy rosz szót se többet! toljuk vissza a szánokat közerővel!</p>
					<p>Hunyászan és némán rakák le szánaikba, szekereikbe fegyvereiket mindnyájan, kivéve
                  a legelázottabb és garázdább diós homlokut, kit szánjába feküdni nyomának le, és
                  látszatos jóvá tenni-akarás hevével láttak egyesülten a szának félreforditásaihoz.
                  Jávor legelőbb is a maga szánját, mint leghátulsót, nem terheltet s partról
                  letolandót ajánlotta e végre, utána a két sós szán következett.</p>
					<p>Csakhogy illy békésen ütött ki dolgunk! szóla könnyült kebellel a
                  juhászbundás.</p>
					<p>Igy ütne az ki mindenkor, felelt Jávor, ha csak annyi jóakaratos türelemmel is
                  lennénk egymás irányában, mennyit egy tányér rák megevésénél bizonyitunk!</p>
					<p>Egy rövid negyedóra multával, elhaladhatott mellettök a boros caraván, békésen,
                  sőt némi jóakaratos isten-áldjonokkal, mit az orvos iránti hálán és jóakaraton
                  kivül, azon való elégültségök is szült, hogy végre is nem az ő, hanem a sósok
                  szánjainak kelle mozdulniok. Az a “nekem volt igazam” olly kellemes és enyhes
                  hájkenetje az emberi hiuságnak! - A lakomáját végzett eb büntudatosan oldalgott
                  távolas körben a szánok után, kikerülve minden emberi találkozást, különösen pedig
                  azon szánét, melly olly dicső villátlan fröstököt nyujta neki.</p>
					<p>A hadvészes catastrópha után, Bakator Ambrus olly busan gubbasztott a szán elején,
                  mint egy őszi légy a falon. - Mi bajod szolga? kérdé az orvos; kedved olly
                  dermedt, mintha soha jó napod sem lett volna!</p>
					<p>Az ármányos kutya gonoszsága sinai kappanunkkal, igen megviselt, tens uram! nem
                  tudom: hogy állok meg a tens nagy asszony előtt; mert igen scrophulosa!</p>
					<p>Tán scrupulosa, Ambrus?</p>
					<p>Igen; aztán a diós homlokut a bába fujja fel! olly nagy érzékenységgel
                  tapintgatott a vállaimra, hogy alig birom a jobb karomat! és valóságos orgyilkos
                  is, mert az orromat betörte!</p>
					<p>Fel se vedd szolga! vigasztalá az orvos; te büszke lehetsz elemelt ütlegeidre,
                  mint bármelly hős a maga sebeire. Te mint példánya a szolgai hűségnek, veszélyben
                  vélvén forogni uradat, fegyverrel védésére siettél, s a hűség e dicséretes
                  functiójában nyeréd hátadra az ütlegeket, orrodra a potencirozott fricskát. És oka
                  vagy-e te annak, hogy e nemes functió alatt, a sátán egy vörös eb alakjában
                  megrabolt? Az egész dologban csak az sajnálatos, hogy nem az ármányos eb, hanem
                  te érdemléd vala meg, hogy a szép kövér kappant fellakomázd!</p>
					<p>Ambrus a vigasznak e szavaira, mik nemes büszkeségét olly nyájasan csiklandák,
                  kiegyenesité ülésében magát, mennyire csak vállainak fájdalma engedé; de
                  asszonyaira gondolva, minél inkább közeledének Kakasdhoz, szorongóbb lőn kebele;
                  igen ollyformán érzé magát, mint azon gyermek, ki eltörvén a korsót, remegtében
                  azt ohajtotta sirva: oh bár csak már megvertek volna!</p>
				</div>
				<div type="chapter">
					<head>IV. FEJEZET.</head>
					<head>A fogadtatás.</head>
					<p>Azonban Jávor sem vala ment minden szorongástól, tanakodván magában: miként
                  assentálja a nőknél kisdedét? - Nem badar dolog-e az a világban, ugy szóla
                  magában, hogy gyakran még jó járatunkban is, remegnünk kell a színt? remegünk néha
                  jobban magánál a bünnél; s e miatt, ha gyöngék vagyunk a kegyelemben,
                  elszalasztjuk a jó tett alkalmát is? Mit fog a világ mondani? ez a göcs!
                  mellynek gyakran nem legszerencsésb megoldója ez: mit sugall jobb magunk? De
                  következzék bár mi, mond határzottan Jávor, én, ártatlan jószágom, hű ápolód
                  leszek, s hű őrje sorsod titkának! Ezzel ölébe vette lelkes tartalmu kosarát, s
                  csókját nyomá a szunnyadó csecsemő homlokára. Ambrusban, ezt látva, ujabb zavart
                  eszmék támadtak, millyenekkel különben is rakva vala koponyájának tárháza.</p>
					<p>Haza érének. Az orvos, mint szokta, egyenesen a nőkhöz lépett be, megcsókolá
                  hitvesét, napáját, s ez utóbbinak, mint tisztelő vő, szokás szerint kezét is. -
                  Mit hozott fiam uram a városból? vala Lucza asszonynak csaknem első kérdése; mert
                  az orvos ritkán szokott utjaiból üres kézzel jőni haza.</p>
					<p>Hoztam - valóban hoztam - csakugyan hoztam - felelt zavart akadozással Jávor; ti,
                  kedves Katinkám, Martial gróftól stiriai kappant vártatok! ez ízes pecsenye lehet;
                  de mi egy koppasztott kappan, egy halhatatlan lélekkel biró élő teremtményhez
                  képest? Édes napácskám, szeretett Katinkám, minket az isteni kegyelem egy
                  megbizással tisztelt meg -</p>
					<p>Micsoda megbizással? kérdé a napa kissé élesen, Jávor zavarából és praemissáiból,
                  némi sejteményeket meritve.</p>
					<p>Mindgyárt kedvesim! mond Jávor, s kifordula a kis vendégért a maga szobájába.</p>
					<p>Itt, kedves Katinkám, szóla megtérve kosarával az orvos, egy uj kis családtagot
                  mutatok be neked, kit kegyedbe ajánlok! s fölfedé a csendesen szunnyadó
                  kisdedet.</p>
					<p>Mit? uj családtagot? kérdé a napa lángoló arczczal bepillantva a kosárba; ej ej
                  fiam uram - s itt hangnyomata élesült - hinném, hogy ebbe nejének is lett volna
                  beszólója?</p>
					<p>Kétségen kivül! mond Jávor; de az én nőm sohasem volt még megosztott akaraton
                  velem, s legkevésbbé ott, hol keresztyéni kegyelet teljesitése forgott szóban.</p>
					<p>Igaz - de - szóla vontatva Katinka.</p>
					<p>Való, hogy nejének nem sok akaratja van a háznál, folytatá élességeit Lucza
                  asszony; de mikor egy utczán szedett gyermek becsempészéséről van szó -</p>
					<p>Ne tovább, lelkem napácskám! kiálta megindulással Jávor; nem tudja mit szól? s
                  milly tiszteletes érdekeket sért szavaival! Sejtem a bibét; de ezen kisded
                  sorsának titkomul szükség maradnia. Legyen elég megnyugtatásukra becsületemmel
                  állnom jót a felől, hogy ezen kisded, - nem testvére Juliskának!</p>
					<p>Legalább anyával nem! ejté foga közt, alig hallhatólag Lucza.</p>
					<p>Jávor szivélyes szavai, nyugasztalólag hatottak Katinkára. Ő teljes szivéből
                  szerette férjét, és sokat tartott mind tudományára, mind feddetlen jellemére.
                  Azonban maga, azon számos nőinknek egyike vala, kik jók, szerencsés kedély, de nem
                  állapított elvek után, s az illyenek gyakran fél chamaeleonok, sokat
                  kölcsönözgetnek környezettől és körülményektől. Nevezetesen Katinka kegyeletes
                  volt édes anyja irányában is; s ez, habár kerülte is a nyilt csatát vejével, kit
                  mindenki tisztelt, s ki egyedüli gyámola volt a háznak; de ritkán vala apró házi
                  plengirozások nélkül, miket már egykori férje, a grófi kapus korában, mint csaknem
                  korlátlan házvezetőné megszokott volt. Katinka szelid és szótlan kedélyére, nem
                  igen hatottak ugyan anyja plengirozásai, ha azok szeretett férje ellen intéztettek
                  - ő tiszta derült ég vala házi élete folyama fölött, mellyre csak ritkán hajtott
                  valami esemény apróbb felhőcskéket; azonban ezen felhőcskéket ollykor még is
                  kisded boruvá veré össze nála, azon meg-megvillanó gondolat, hogy Jávor őt nem
                  szerelemből, hanem csak hálából vette nőül. Ezen gyönge gyanakodást, melly ollykor
                  támadt s majd ismét eloszlott keblében, leginkább ápolta Jávornak egykedvü
                  phlegmáján kivül - melly a nős szerelem apró de édes, és ifjuságnál sok varázszsal
                  biró bohóságaira nem is eszméle - annak tudása, hogy Jávornak már az egybekelés
                  előtt, volt egy szerelmi, ha nem kalandja is, de viszonya.</p>
					<p>Jávornak harmadik évre járó orvostanuló korában, Pesten, Szetényi Vinczében egy
                  barátja volt. A két ifjunak barátsága, mint mellékdarabja az egykori Dámon és
                  Pythiásénak, mai barátságtalan világunkban, méltán helyet foglalhatna
                  muzeumunkban, az archaeologiai tárgyak között. Vinczének egy nagybátyja volt,
                  Szetényi Tivadar, hires borkereskedő, ki borai kezelésében a najászokkal soha
                  szövetségben nem állott, s nem kendőzött boraival lelkiisméretesen látván el a
                  bel- és külföldi torkokat, végtelen hitellel, s hitel után csaknem végtelen
                  vagyonnal birt, s kinek Vincze, szemefénye vala. Miként a borházasitástól
                  idegenkedett a jó férfiu, ugy maga házasitásáról is azt tartotta, hogy általa a
                  vidor életkedv vagy megeczetesednék, vagy legalább megpimpósodnék. Ezért nőtlen
                  maradt, s Vinczének, a szemfénynek, nem épen alaptalan reménye lehetett Ignácz
                  bátyja fölött - kit Tivadar bátya nem igen szenvedhetett, és szatócsi kukacznak
                  nevezett - egy nyilandó gazdag örökséghez. Vincze és Jávor, leczke-üres
                  napjaikban, sokat időztek Tivadar budai majorjában, melly időzések Jávor lapos
                  erszényének és nagybőjtös gyomrának, nyájas és óhajtott refrigeriumai valának.
                  Tivadar urnak, voltak némi kifogásai Vincze urfi ellen, nevezetesen annak, mint
                  nevezé, éretlen tüzét és ritka könyelmüségét gyakran megrovogatta; de az ifjunak
                  szép tehetségei, emberszerető szive, behizelgő modora, vidor kedélye és
                  jovialitása, azon kegyeletes tisztelet, mellyel nagybátyja iránt viseltetett, sőt
                  szerencsés barát-választása is - mert Jávort Tivadar kitüntetőleg becsülte -
                  folyvást megtarták Vinczét a kengyelben.</p>
					<p>Történt, hogy gróf Tavay, egy epochális lakomára, drága csemege-borokat vitete
                  Tivadartól. Ez a tömörebb jellemü Jávort bizá meg a pénz átvételével. Jávor átvevé
                  az árjegyzék járandóságát, s miként szegény legény szokott bánni a ritka
                  találkozásu nagyobb pénzösszeggel, a lépcsőkön még egyszer számba vette a
                  fizetést, s ugy találta, hogy a gróf néhány forinttal fölösleg adott kezébe. Jávor
                  visszatére azonnal s kézbesité a fölösleget. A szegény legény szerencserudját,
                  rendesen apró véletlenségek igazitják utba. A gróf figyelmes lőn a becsületes ifju
                  iránt, s minthogy fiának Martiálnak nevelője, épen a nevelést vette legkisebb
                  gondjául, s azt a testi növesztés és illedék szabályai által teljesen
                  kimeritettnek vélte, Jávort vette helyébe fia mellé, már inkább tanitónak és
                  társalgónak, mint nevelőnek. Jávor a már fölserdült ifjat gondja alá fogva, ha bár
                  a külföldi származásu büszke anya által elgyomositott, és nevelő által
                  elparlagitott kertben, drágább növényeit nem foganztathatá is meg már, de legalább
                  szaggata ki abból némelly gyomokat; s az öreg gróf méltatta is ezen érdemét
                  Jávornak, s hogy azt anyagilag is dúsabban nem jutalmazá, csak abban mult, hogy a
                  gróf előbbi rang- és háztartása, a büszke grófné idejében, sűrü hitelező-vizitet
                  idéze a házhoz, miket munkába került az ezüst bunkós botu és medvebőrös hű
                  kapusnak, Árvay Jónásnak, szép módokkal és biztatásokkal elutasitgatnia. A fontos,
                  és más több házainknál is megbecsülhetlen szerepü Árvay, fiatalabb éveiben kulcsár
                  volt a grófi háznál, tizenhárom próbás hüségü cseléd, kit szintén a grófi
                  munificentia házasitott össze Luczával, egyik kis bérlője hajadon leányával: s
                  öregségére lábaira szenvedvén, mint nyugalmas állást vagyis inkább ülést, fogadta
                  el a kapusságot. A gróf kiismerve Jávor feddhetlen jellemét, munkásságát, némelly
                  számadások, árjegyzékek s a t. átvizsgálását bizta rája; ezek közelebbi
                  érintkezésbe s majd biztosabb társalgásba hozák őt a becsületes Árvayval, s
                  apránként annak kecses Katinka leányával, miből végre is eljegyzés s majdan
                  nősülés következett. Katinka nem titkolá maga előtt, hogy az öreg gróf
                  pártfogásának, s tán mint gyanakodék, rábeszélésének, némi része lehete Jávor
                  eltökélésében, s tán némileg a hálának is, minthogy Árvay váltá vala ki orvosi
                  diplomáját, s a gróf tartá ki egybekelését, mik szegény legényre nézve nem épen
                  megvetendő rovatok; s ezekhez járulván Jávornak régibb ismeretsége egy
                  gyógyszeráros leányával - melly a lyánka kecseskedése miatt szakadt félbe, -
                  vőlegényének jóakaratos, szelid és nyájas ugyan, de jegyesre nézve még is kissé
                  phlegmás udvarlása, melly férjkorában inkább barátságos és bizodalmas mint
                  szerelmes szint ölte magára; nem egyszer lepé meg a szelid nőt némi kétkedés forró
                  és osztatlan szivhajlama iránt, általa teljes szivből szeretett férjének.</p>
					<p>Katinka, mint emlitők, nyugosztaltatva férje nyilatkozata által, karjára vevé az
                  idegen árvát, s némi gyöngédséggel nyujta emlőt annak. Jávor illetődés mosolyával
                  csókolá meg neje homlokát. - Kit-kit saját keblével áld vagy ver meg az ég! mond
                  Jávor; tégedet megáldott kedvesem!</p>
					<p>Hát tán ezt is Katinka szoptassa, fiam uram? kérdé előbbi éles hangon Lucza.</p>
					<p>Nem, napácskám! ennek kénytelen vagyok dajkát fogadni; bár nem örömest teszem.</p>
					<p>Más gyermeke inkább is megérdemli, mint saját magáé!</p>
					<p>E részben nem érdemről, hanem csak arról lehet szó, megjegyzé Jávor: miként
                  kerüljük ki az idegen vér becsempészését a családba. Ezen szerencsétlen árva most
                  anyátlan, apátlan, és sorsa kényszeriti őt elfogadni az idegen ápolást!</p>
					<p>Katinka még szivélyesebben szoritá a kisdedet melléhez s Lucza asszony is elnémula
                  karczolásaival.</p>
					<p>Ezen elnémulás azonban csak fegyverszünet vala, s csak Jávor jelenlétében. Lucza
                  asszony hetekig szokta ápolgatni keblében nehezteléseit, noha azoknak
                  lappangásaikat csak azon két nyilvánitásból lehete gyanitani, hogy szokása
                  ellenére, ha Jávor prüszszentett, nem kivánta kedves egésségére, és estveli
                  gyertyagyujtáskor, nem mondott neki jó estvét. E két nyilvánitás beálla most is. A
                  kisded titka, mit a szivét nyelvén hordozó Jávor olly aggodalmasan őrzött, fúrta
                  Lucza asszony fejét. Az ostobaság, gondolá magában, csaknem annyi titkot fedett
                  már fel a világban, mint mennyit a rosz akarat; s beszólittatá Bakator Ambrust. Ez
                  eloroztatott kappanja miatti szorongásában, nemkülönben oldalgott a nők
                  szobájától, mint miként maga az orozó eb oldalog vala a szánoktól. Végre ismételt
                  hivatás után, belépe, delinquensi előretolt arczczal, összenyomott ajkakkal és
                  zsebbe dugott kezekkel.</p>
					<p>Ambrus, szavadra vigyázz, ne hazudj! ekként kezdé vallatását Lucza; hol vettétek a
                  gyermeket?</p>
					<p>Az uj kis családtagot? kérdé Ambrus, Luczára meresztve szemét.</p>
					<p>Azt, azt, bagoly!</p>
					<p>Azt nekünk az ég adta! felelt biztos utasitással a szolga.</p>
					<p>Füles! kiált nyugtalanul Lucza; azt kérdem: hol? mikor? honnan? ki által? kitől
                  kaptátok a gyermeket?</p>
					<p>Ennyi kérdés egyszerre, megviselé Ambrust. Legjobbnak látta egy lélekzettel
                  egyetemesen felelni azokra. - A sovány esperestustól kaptuk!</p>
					<p>Ennyi vala és több, mit a vallatóné Ambrusból kivehete, azon egyszerü oknál fogva,
                  hogy maga Ambrus sem tuda többet; noha Lucza hajlott, betanitott átalkodottságot
                  sejteni, a szolga butasági álarcza alatt.</p>
					<p>Vége levén a benevolum első felvonásának, Ambrus illanni készült a szobából.</p>
					<p>Megállj, még! kiáltá Lucza asszony; voltál-e Martial ő nagyságánál?</p>
					<p>Tegnap délelőtti tizenegy órakor.</p>
					<p>És a kappan?</p>
					<p>A sinai kappan? szép, kövér és sárga húsu volt, mint a kikirics; - de egy veres
                  ebnek megbocsáthatatlan ármányos gonoszsága, elemésztette biz azt! rebegé
                  Ambrus.</p>
					<p>Elhallgatjuk a válogatott czimeket, mikkel az esemény zavart előadása után - mert
                  Ambrus elbeszélési modorához tartozott; közepén kezdeni a történetet, és ugy
                  baktatni hol elejére hol hátuljára annak - a jó szolga megtisztelteték, s mik
                  nehezen lennének, bár eléggé számos levelező könyveinkben is feltalálhatók. Lucza
                  asszony, ki előtt Ambrus már a titokburkolás gyanujával is terhelteték, ujabb
                  kappan-veszteségi ingerültségében, elővette szokott poenitentiaszabását annak
                  irányában; s minthogy Jávor által a háznál, az akkori pofok világában is, tiltva
                  volt cselédnek minden durva illetése, Ambrus egy héti pipaszünetre - melly neki
                  végtelenség vala - sententiáztaték, s öblös pipája végrehajtás utján elcsukaték.
                  Ettől a szenvedélyes pipás Ambrus olly nehezen vált meg, mint az arab, hires
                  leszármazásu paripájától. Efféle inhibitiók által a nők rendesen két legyet
                  czélozgattak ütni. Tudniillik az érzékeny büntetés mellett, kellemetlen
                  parfum-től is akarák, legalább ideiglenesen, óvni szobáikat; mert Ambrust annyira
                  átjárta a szivogatott kapadohány illatja, hogy Lucza asszony őt, midőn utána
                  czukorral vagy borovicskával füstölé a szobát, abaldo-görénynek nevezgeté. Azonban
                  ez utóbbi bajon, nem sokat forditott ez uttal a pipatilalom. Ugyan is a diós
                  homlokunak jól irányozgatott ütlegezése és megczibálása, mindenfelől, miként
                  Ambrus kifejezé magát, lyukas hiányokkal boriták el, a szolga felső, egyetlen és
                  szabókézből már nem imént kikerült kabátját, és azt haszonvehetlenné tevék.
                  Jávor, kártalanitandó a hű szolgát, egyik félviselt kabátjával ajándékozá őt meg,
                  melly ellen nem igen lehete más kifogás, mint az, hogy egykor egy jó adag pézsma
                  ömölvén el rajta, olly türhetlen illatozással tölté el a szobát, hogy ahhoz képest
                  Ambrus kapadohánya még kölni viz, mille fleurs és es-bouquet parfum-je vala.
                  Minélfogva Ambrus most még örökkébb vándor zsidó lőn a háznál, mint előbb is; mert
                  sáskaként üldözteték szobáról szobára, s legfölebb Jávoréban pihenhete meg
                  mindaddig, mig nem, egy nem-örök zsidóval, ráfizetés mellett, cserét tőn
                  kabátjával egy mákszürke öltönyre.</p>
					<p>Más két megbizásával több becsületet vallott Ambrus, mint a kappanival. Átadta
                  Katinkának a megrendelt rist, és Avar biztos urnák a kovákat; még pedig nem
                  kettőt, miként rendelve volt, hanem ugyanazon árért, több szép fejér petytyes és
                  izmos kovákat, mik ellen ismét biztos urnak nem lehete egyéb kifogása, mint hogy
                  azok nem török- és nem is puska- hanem aczél-izmos kovák valának, mikre tens
                  biztos ur, gondolá magában Ambrus, csaholhat aczélával egy pár évig, mig
                  elkoptatja. Biztos ur, ezen kifogását egy nyomatékos szitokkal tevé. - Igy Bakator
                  Ambrus, a három megbizásból, még is egyet cum sufficienti végzett be.</p>
				</div>
				<div type="chapter">
					<head>V. FEJEZET.</head>
					<head>A keresztelés.</head>
					<p>A dajkát megfogadván Jávor, miután az expressus Mikey által értesittetett, hogy a
                  kisded még megkeresztelve nincs, rendelést tőn a keresztelés iránt. - Reménylem mi
                  leszünk keresztszüléi az árvának Katinkám? ekként szóla nejéhez. Ez nem
                  felelt.</p>
					<p>Tartsa keresztvizre a bába, vagy az uj dajka a kis urficskát! mond lángolással
                  Lucza; olly gyermekkel, kiről azt sem tudjuk: honnan pottyant le? kár sok
                  ceremoniát csinálni!</p>
					<p>Én gondolnám, édes napácskám, szóla mély hangon és ujját fölemelve az orvos; olly
                  árva féreg iránt, ki már első bepillantásában e nyomoru életbe, elég szerencsétlen
                  nélkülözni a szüléi ápolást, gyöngéd anyai mosolyt és csókot, az emberiség iránti
                  kegyelet, igen is igénybe veszi minden jámbor lélek pártfogását és segélyét.
                  1771-ben gyermek téteték ki az angol parlament terme ajtajába, s ennek elnöke
                  vállalta el a keresztatyaságot; másik évben a Lengyel király volt egy molnár
                  gyermekének keresztatyja. Ugy szeretjük az emberiséget napácskám, ha az embereket
                  szeretjük!</p>
					<p>Elek barátomnak igaza van, mond Avar; a gyámoltalannak gyámollal tartozunk.</p>
					<p>Ugy van kedvesim, szóla buzgalommal az orvos; rokonság, vonzalom és szeretet, a
                  mindenség minden erőinek jelszavuk. Tenger öleli körül a száraz földet; ez
                  viszont folyóival, tavaival és forrásaival látja el őt, a miért a tenger hálásan
                  küld esőt, harmatot, nedves párát, növényeire a száraznak. A nagyobb testek
                  szeretettel vonják magokhoz a kisebbeket, vonzalom tartja fenn az égi testeket
                  függéseikben, szeretettel segiti a négy évszak egymást; s egyedül az emberiség
                  tagadja-e meg, egyetemes szent törvényét a szeretetnek? És jelentkezhetik-e a
                  szeretet kegyeletének szebb alkalma az életben, mint mikor uj gyámoltalan
                  embertársunkat szent frigyünk kebelébe fölveszszük? Hiszen egyedül, a kölcsönös
                  szeretet kegyeletei, lehetnek a földi életnek és emberiségnek, azon interpunctiói,
                  mellyek mindkettőnek, s igy magasabb rendeltetésünknek, értelmet adni képesek;
                  mikről azok nélkül, vaskos önzés fogná eltörleni az égi nyomatot! És kérdi-e az
                  isteni határtalan szeretet és kegyelem, a maga jótéteményzéseiben: ki fia vagy?
                  honnan jöttél? van-e okleveled? - Nem ismeri-e ő el saját boldogitandó
                  teremtményének, az alamizsnás koldus rongyokba burkolt gyermekét szintugy, mint
                  a bársony- és selyempólyájut? Tehát minthogy szüléit nem ismerjük a kisdednek,
                  szánó sziv se akadjon köztünk arra, hogy őt a keresztyén anyaszentegyházba
                  bevezesse? Mi lenne az emberi nemből, a maga sors- és önmunkálta ezernyi
                  nyomoraival, mellyet már a bölcs természet arra vezet, - első éveiben
                  gyámoltalannak, a későbbiekben pedig számtalan, egyes erőt meghaladó szükséggel
                  küszdőnek alkotván őt, - hogy egymás segélye nélkül el ne lehessen: ha még olly
                  angyali érzelmü lények is, mint Katinkám, szivet csuknak az emberiség és
                  keresztyénség legelvitázhatlanabb kötelessége elől? Képzeljük szeretett
                  Juliskánkat e kisded helyébe -</p>
					<p>Az más! vága közbe, noha lassudott hangon, Lucza.</p>
					<p>Nem más, jó napácskám! legbiztosabban hozhatunk itéletet más sorsának súlyairól,
                  ha azokba önmagunkat gondoljuk belé. - De nem sürgetlek, kedves Katinkám! mit
                  nyerne kisdedem olly keresztanyával, ki beavattatásával sem hajol szivélyességgel
                  feléje? Azonban Juliska leányom szivecskéje még tabula rasa, mellyre a világi,
                  szenvedelmek még nem véstek semmit; gyűlölet és szeretet szunnyadnak még abban! Ő
                  legyen a keresztanya, a keresztapa én leszek!</p>
					<p>Uj ellenvetések keltek csatára, ezen uj eszme ellen a nőknél, miket leginkább
                  Katinka, megbánva előbbi idegenkedését, támaszta; de Jávor előtt mindinkább
                  nyájasabb szinben tünt fel kedves lyánkájának keresztanyasága; s végre olly
                  föltétel alatt Katinka is megnyugodt abban, hogy Juliska nevében, maga Katinka, és
                  ne a dajka, tartsa a gyermeket a keresztvizre.</p>
					<p>Jávor gyakran felhozá Avar Máté barátja előtt, ha ez a nők ellen kikelt, miként
                  egész orvosi praxisában tapasztalta legyen, hogy magyar nőket, a számos
                  diaeteticai ellenszegülések és kijátszások miatt, legbajosabb curálnia, s
                  leginkább veszik igénybe vas-türelmét azok. Most valamint más több alkalommal is,
                  módja volt meggyőződnie a felől, hogy a vas-türelem és kitartás, magyar nők
                  irányában, a házi élet körében is aranyat érő receptek!</p>
					<p>A nők demontirozása után: te is koma leszesz, szolga! szóla Jávor, a belépő
                  Ambrusnak vállára ütve; te tanuja valál kisdedünk beléptének családunkba, légy
                  tanuja egyházunkbai fölvétetésének is!</p>
					<p>Itt ujra megeredt az ostrom. A nőkben kissé fészkelődni kezdett az aristocratia,
                  de tudva: hogy ezen oldalról Jávor, ki a kegyeletes patriarchális viszony vitatója
                  volt, hozzáférhetetlen, egyedül Ambrus pézsmás kabátjával álltak elő, melly a
                  szertartás tartama alatt, nagyokat és kicsinyeket, kiállhatlan büzzel fenyegete. -
                  Azon segitünk, mond buzgón Jávor; és Ambrus e részben csakhamar megnyeré a segély
                  kivánt alkalmát.</p>
					<p>Volt Kakasdnak egy fontos embere, falu inquiese, falu esze, Kakasd mivesi és
                  müvészi lángszellemének összes foglalatja, Pintes Balázs, az ezermester. Ez
                  egykor Tavay grófhoz kinálkozott tanitónak, s megfogadtatott kulcsárnak; honnan
                  pár év mulva Kakasd falujában, melly egyházzal nem birt, gyermek-tanitónak állt
                  be; s e nemben még más tanitókhoz képest is olly jutányos acquisitio vala, miként
                  fizetéséből csak az által tengődheték, hogy mint egykori asztalosmester-czimet
                  bitorlott legény, mellékes keresetágacskákkal is segite magán. Pedig Pintes Balázs
                  a tanitói hivatal mellett, a jegyzőit is szép incompatibilitásban egyesité a maga
                  személyében. Rótta az adót borura derüre, kihagyta a fractákat, mikben nem vala
                  jártas; conscribált, ejectált, computizált, imputált és subducált, miként jött ad
                  calamum et culinam, elkészité a birói számadást, kihagyva a kihagyandókat, s
                  beillesztve a beillesztendőket. Egyszersmind tanitott néhány pár gyermeket,
                  szintén tudása vég-horizonjáig az olvasásig és betümázolásig, sőt még ama
                  horizonon felül is, megtanultatván velök szórul szóra azt, mit maga sem értett.
                  Mert Pintes Balázs csak négy oskolát végzett volt, s azt is olly roszul, miként
                  csak gazdag urfiak tanulhatnak. Azokkal azonban nem vala egy szerencséjü. Mert mig
                  amazok kitünő osztályzást nyerének az oskolában, ő rendesen a classificatio végén
                  bigygyent meg, váltogatva az utolsó és utolsó előtti helyeket; s mig amazok ősi
                  földet kövéritgetni száguldának haza az oskola végeztével - mihez különben nem
                  szükséges a philosophia transcendentalis és sublimior mathesis - Balázsnak nem
                  vala földje, hová lehajtsa fejét, sem családi sperativuma, azon emberi
                  virtualitáson kivül, miszerint a halál őt is hat lábnyi földbirtokosnak vala
                  teendő egykor! E szerint Balázs nem győzvén a főoskolában tűrömfüvel a sovány
                  semper-levest, és azon animalis magnetismust, mellyel a tanárok szorgalmát
                  serkentgették, lábai közé fogá a széles hosszu Magyarországot, és keletről
                  nyugotra, északról délre bevándorlá azt, keresvén mit benyeljen; mignem Kakasdon
                  fennakada ama kettős hivatalnál, melly egyes szájba is alig nyujta valamit.</p>
					<p>Minél gyöngébben forgatta Pintes a jegyzői tollat, annál erélyesebben kezelte a
                  tanitói vesszőt, ugy hogy a birák nem épen ok nélkül kezdék a falu berkét vég
                  elpusztulástól félteni, miután Avar biztos ur is, meglehetősen igénybe vette a
                  mogyoróbokrokat; s csak azon eszmélés tartóztatta őket a berek
                  tilalomba-vételétől vissza, hogy a vesszők és pálczák, nem annyira idegenekre,
                  mint saját falujok lakosira és gyermekeire használtatnak fel, és igy mintegy házi
                  szükséglet czikkei azok. Azonban a járásbeli szolgabiró nyomára jött Pintes ikres
                  lidérczségeinek, s letétete vele tollat és vesszőt. De Balázs mind a mellett
                  nyakán veszett Kakasdnak, mellynek helyiségéhez őt leginkább Adut Jakabnak a
                  fogadósnak italos barátsága kötötte. Élelmét meglehetősen biztositák azon soknemü
                  és oldalu ügyességek, miknél fogva mint asztalos fia és legénye, s molnár
                  nagybátyjának öccse, már gyermekkorában furó, faragó volt s majd mindenhez értett,
                  vagy érteni látszatott, mi kezet, lábat, eszet vagy legalább furfangságot
                  igényelt. Ő butort fényzett, igazitott, esztergályozott, lakatosságban
                  dilettánskodott, hajat nyírt és beretvált; órát reparált, bölcsőt, koporsót
                  csinált, marhát gyógyitott és alkalmi verset készitett, czopfot font, sertést ölt
                  és - tanácsot osztogatott. Birt Pintes némelly heterogén ügyességekkel is, mik
                  már némileg a müvészi világba kacsingattak; nevezetesen ő a repedezett pipát
                  ügyesebben megtudta kötni, mint háromszor megbukott kereskedő a maga repedezett
                  hitelét; lószőrből csinos és jellemzetes gyűrüket kötögetett, mikkel névnapokra,
                  uj évekre, kegyeket és accidentiácskákat viva ki magának. De mind ezek fölött
                  Balázs festegetett is, nem ugyan ad luxum, sed ad necessitatem, s e részben,
                  elszámitva festményeitől a durva papirt és festéket, némi tehetséget nem lehete
                  tőle megtagadni. Mert Pintes szorosan vigyázott, különösen az arczképeknél arra,
                  hogy a kövért soványnak és soványt kövérnek nem festette; és miután ő csak a
                  testet mázolá el ecsetjével, tultett némelly academicus festészeinken is, kik
                  gyakran a lelket is elmázolják. Igy történt, hogy mióta Pintes a kakasdi tollat és
                  vesszőt vivé, levevegeté az egész falu noblessének arczképeit, egyenként aláirva
                  minden arczkép alá, a könnyen és méltán támadható kétkedések elháritása végett,
                  az arcz tulajdonosának nevét is. Adutnak tiz éves fiacskája, szenvedélyes
                  tanitványa volt Kakasd Raphaelének; minek tanubizonyságát adá, nem csak atyjának
                  minden megkaparintható papirdarabkáján és könyvtábláján, hanem még a fogadó
                  falain is, miken több lovas rekruta vágtatott, mint mennyit Kakasd, a hét éves
                  háboru alatt és óta állitott. Adut és Adutné gyakran villogó szemekkel álltak a
                  remeklő fiu fölött és csodálák a lángészsarjadékban önmagokat a törzsököket. Ezen
                  müvészetével vonta Pintes a legmélyebb barázdákat, a fogadós-pár nem épen meddő
                  kegyében.</p>
					<p>Munkássága körébe vágyott rántani Balázs a kuruzsolást is, vagy legalább a
                  borbélyi mütéteket; de egy pár tragicus esemény után, ezt Jávor neki megtiltotta;
                  miért is ez nem igen vala embere Balázsnak. Nem hiányzottak nála a mivesi
                  fortélyok is, miket alkalmasint némelly miveseinktől lesett el; tudniillik ugy
                  igazitotta ki a hibás részt, hogy más hibának adjon rést, minélfogva csakhamar
                  ismét rászoruljon a dolgoztató; a munka árjegyzékét nem hozta rögtön nyakára
                  ennek, hogy bizalmat és emberséget tanusitson, azonban beszámitva, mint illik, a
                  várás kamatját is.</p>
					<p>Ezen mivesi és müvészi polyhistorsága, Balázst minden uri, és nem uri házainál
                  Kakasdnak bejáratossá tevé; mi őt egyszersmind mindnyájának bel- és
                  külkörülményeibe sőt titkaiba avatá; mikkel aztán más házaknál, hol a hireket
                  szivesen hallák, ujságok gyanánt sugva kedveskedék, melly tulajdonságában ő
                  Kakasdnak lábas hirlapja vala. Gondolhatni, hogy illy lényeges családi appendix
                  számára, nem igen hiányzottak a pohár-borok, és pálinka-kortyok; a minthogy Pintes
                  évek alatt sem ismerkedheték meg a kakasdi viz izével; csak azon nedvek után nyere
                  sejteményt arról, mikkel Adut komája a maga borát, pálinkáját asthenizálta.</p>
					<p>Egyébiránt ezermesteri renomméjára s átalában eszére büszkébb volt Balázs, mint
                  bármelly ujonczköltő, kivajúdott versecskéjére, s ugy meg is tudta azt a pórság
                  előtt őrzeni, mint egy hindostáni fakir a maga szentségét. Ha mesterségesebb gép,
                  vagy magasb mivesi körbe vágó munka iránt szólittaték fel: fontos képpel s
                  jelentékeny arczmimicával jártatá meg kissé arczát, s végre azt felelé a várónak:
                  megtudnám biz én csinálni másval! Itt okos Bálint azzal a mentalis
                  reservátával élt, hogy azon másnak, értőbbnek kellene lenni nálánál. Tán
                  ollyan vala e részben Balázs, mint a kőszén, melly jól ég ugyan, de más nemesebb
                  anyaggal kell meggyujtatnia. Ezen fogás rendesen kisegité őt a hinárból, mert a
                  kivánt “más” a faluban nem találkozék. Ha egy tetemes, de minden idomtul
                  meddő kaput tagola össze, néhány lépést hátrálva attól megálla, csipejére tevé két
                  kezét: exegi monumentum - vagy eheu quantus artifex pereo-forma önelégüléssel
                  kiálta fel: sok ez egy embertől! melly demonstrátiójával, szájat-tátó
                  csodálkozásra ragadá a körülálló kakasdiakat is.</p>
					<p>Különösen tanácsosztásban kiáradozó vala Balázs, miket kéretlenül nem ada ugyan ki
                  magától soha, de kérelemre s illendő honoráriumért - mi leginkább boráldomásból
                  álla - meg nem tagada egyik pór lakosától is Kakasdnak. Az ollykori siker s azon
                  ügyessége a tanácsadónak, mellyel a vesztett siker okát, magától és jó tanácsától
                  elháritni érté, olly rendithetlen hitelre segiték Pintes eszét, hogy noha ő az
                  érdemes birák közé, mint ugynevezett baltás és fél vagy negyed-honorátior, föl nem
                  vétetett, még is azok által, nem ugyan a tanácsházban, hanem mindenkor Adut Jakab
                  ivótermében - hol Balázs, vállalt munkáin kivül, mint törzsvendég, legbiztosabban
                  vala található - a falu bonyolódottabb dolgaiban, rendesen megtudakoztatott bölcs
                  véleménye felől; egyes lakos pedig alig-alig találkozott a faluban, kit tanácsával
                  szárnyra nem segitett, vagy - jégre ne vitt volna. Innen mondhatni: Pintes
                  Balázs, c’ est Kakasd! s ennek mintegy tizenöt év ótai chronológiájában, minden
                  epochás és epochátlan eseményeinél, Pintes vivé a fő szerepet. A közvélemény illy
                  hatalmas kifolyását, koránt sem hirlapi kürtölésnek, vagy összesugásoknak, mik
                  némelly tekintély-szerzéseinknél divatozgatnak, hanem fő részben Balázs
                  egyéniségének tulajdonithatni; mert ő egyszersmind szónok is volt comme il faut, a
                  medretlen stilje folyamában sok magas, sőt fölérhetlen szavaknak ura, mikkel Young
                  éjszakáit is megirhatá vala, s ezekben olly gazdag, hogyha megereszté szónoklata
                  fonalát, ritkán akadt többé a végire, és sujtásos szavaitól ritkán vala kivehető a
                  posztó maga. Minélfogva Kobak Mátyás a kakasdi öreg biró, őt fölébe helyezé még a
                  mákfalvi lelkésznek is; mert ő tiszteletessége, ugymond, csak ugy beszél mint
                  bármellyikünk, s ő kigyelmét a szószékről nejeink is megértik!</p>
					<p>Igen emelé Pintes rudját a falubelieknél az is, hogy ő nem csak járatos vala a
                  földes uraságok és tisztviselők házaihoz, hanem miként szétsugdosa, biztos lábon
                  is álla azokkal; s annyiban igaza is volt, hogy egy illy ő-fajtáju ezermester,
                  faluhelyen nem megvetendő kincs lévén, ritka nap telt el, hogy Pintes, egyik vagy
                  másik uri háznál, egy vagy más minőségben meg nem jelent volna; miknél aztán
                  rendesen nemcsak nélkülözhetlenné birá magát tenni, hanem mint szemes szétleső,
                  ritkán nem ejté birtokába a házak titkait is. E szerint Pintes némi amphibialis
                  lény vala uraság és pórság között; miért is ollykor apró intermediatiói
                  szerepekkel is tisztelteték meg.</p>
					<p>Mind ezen előnyök mellett is, csalatkoznék, ki azt hinné, hogy az ezermester
                  vagyonban is gyarapodik; mert az ő támogatott sárfalu háza, kevéssel volt jobban
                  butorozva, mint Diogenes hordója lehete; s azért maradt, mint mondogatá, nőtlen,
                  hogy ugy is nősült már a szegénységgel s fél hogy gyermekül az inséget kapná! De
                  annál jobban gyarapodott Adut Jakab hitel-rovásában, melly már hosszabb kezde
                  lenni eszénél is, mellyet ő maga nem épen kurta réffel méregete. Azonban Adutnál
                  sokat lerovogata munkákkal, fia leczkézéseivel, legkedvezőbben pedig vendégei
                  mulattatásával, kikhez igen ügyesen tudott simulni, s értésükre adni, hogy
                  szomjas.</p>
					<p>Bakator Ambrus künn ült a folyosó padján, s pipátlan unalmában bús volt, mint
                  télre itthon maradt gólya, és sürün ásitgatott, a mint Balázs a kis kapun belépe
                  átvenni kijavitás végett egy fa-gyertyamártót. - Ne nyelj el te! kiálta a nagyot
                  ásitó Ambrusnak, kit felsőbbsége érzetében, a biztos példája után, szivesen
                  szokott ingerkedése tárgyául fogni. - Mit csinálsz hushegy? nem tudom: miként
                  búvsz egykor által a tű fokán?</p>
					<p>Nem is akarok! felelt Ambrus egykedvü ásitással.</p>
					<p>Ugyan mellyik harcsának loptad el a száját, jámbor?</p>
					<p>Hát mit is ér az ollyan csutoraszáj, mint a kigyelmedé? jó, hogy a szőlőmag fenn
                  nem akad benne!</p>
					<p>No, azt hallom megszaporodtatok? kérdé kémlelve Balázs.</p>
					<p>Meg ám, egy csecsemőnek ártatlan személyével.</p>
					<p>Lesz kivel játszogatni a kis Juliskának.</p>
					<p>Lesz, ha engedik.</p>
					<p>Hát nem is engednék? hiszen tens orvosné asszony áldott egy teremtés! megjegyzé
                  Balázs.</p>
					<p>Az ám; de Lucza asszony -</p>
					<p>Tán nem kap az uj vendégen, ugy-e Ambruskám?</p>
					<p>Ambrus vállat vonitott: tudja kigyelmed, Lucza asszony minden minémüségeknek
                  töviről hegyére szeretne járni.</p>
					<p>Ugy-e? mosolyga csalfán az ezermester, s meglehetősen sejté a bibét.</p>
					<p>Szép-e a gyermek? kérdé.</p>
					<p>Szép bizony és kövérke, mint egy pirosra sütött malacz.</p>
					<p>Kihez hasonlit Ambruskám? mondják tens Jávor urhoz.</p>
					<p>Kihez? azt kérdezi kigyelmed kihez? - itt megakadt Ambrus; mert átallá megvallani
                  Balázs előtt, kinél örömest szeretett volna fontoskodni ujságaival, hogy még
                  tulajdonképen nem is látta arczát a kisdednek. - No gondolhatja kigyelmed, szóla
                  vontatva, hogy leginkább hasonlit uramhoz, minthogy a kis ártatlan, férfinemünknek
                  gyönge sarjadékihoz tartozik.</p>
					<p>Tán fattyunövésihez, jó Ambrus! kaczaga Pintes.</p>
					<p>Folyt még egy darabig a dialog a két férfiu közt, s Ambrus-szót ejte a
                  bekövetkezendő keresztelőről, maga érdemes komaságáról, de egyszersmind felöltő
                  iránti szorult állapotáról is.</p>
					<p>Se baj, Ambruskám! mondá Balázs; átengedem én a szertartásra neked, egy pár pohár
                  borért, a megyszin haczukámat!</p>
					<p>Ambrus örömmel fogadá el az alkut, melly egyszerre feloldá minden aggodalmát.</p>
					<p>Avar szintén komaságba hivatott, s minden készület megtétetett a szertartáshoz.
                  Katinka, enyhitni vágyva első idegenkedését, egyforma tiszta, csinos, szalagos
                  pólyába öltöztete keresztanyát és fiut, egyforma csipkézett fátyolkát borita
                  mindkettőnek arczára, s egymás mellé helyezé az ágyra. Egy asztalka csipkés batisz
                  kendővel vala beteritve, s arra porczellán ibrik nyugvék medenczéjével. Már csak a
                  lelkészre vártak. Az alatt Ambrus, komai összeszedett arczczal motozott vagy állt
                  a szobában, megyszin haczukájában, melly egykor német kabát lévén, átfordittatott
                  magyar haczukává, szintolly ügyetlenül, mint legtöbb német-magyar
                  könyvforditásaink szoktak kiütni. A szálasabb, de sugarabb Pintes köntöse, Ambrus
                  nagyobb periphériáju testén, igen borsóváz-szerü alakot képeze, s kivált
                  kézhajtogatásnál, a szűk varrás mindenütt engedni vala kénytelen, sőt maga a
                  posztó is veszélybe forogni látszatott. A várás intermezzója alatt, mig az urakat,
                  asszonyokat beszéd foglalatoskodtatá, Ambrus nem állhata ellent már Balázs által
                  is felcsiklándott ujságingerének, s látni ohajtván az ég-adott kis családtagot és
                  meghatározhatni: kihez hasonlit a kis jószág? közelébb sompolyga az ágyhoz, nyakat
                  nyujtogata előbb a kisdedek felé: majd észrevéve az uri társaság
                  beszédbe-merültét, továbbá bizva nyerendő komasági privilégiumába, s a szertartás
                  előtt eszközlött tiszta mosakodásába, fölvevé karjára a keresztelendőt, s
                  fölfedve fátyolkáját, egy pár perczig figyelmesen megtartá physiognómiai
                  vizsgálatát, mellynél végre sem birá elhatározni: urához hasonlit-e az voltaképen,
                  vagy a chinai császárhoz? Azonban jött a mákfalvi lelkész, a társaság
                  felszökdösött ültéből, s Ambrus is mintegy lepetten tán nem illető
                  foglalkozásában, sebtében letevé, majdnem dobá a gyermeket, s ájtatosan helyére
                  állt. Kezdődvén a szertartás, Katinka kezére vette a keresztelendő kisdedet, s
                  majd később kiforditva hátulsó koponyácskáját, ájtatos szivélyességgel tartá a
                  keresztviz alá, a Tivadar nevet kapott gyermeket. A langyos viz nem nyugtalanitá
                  azt; de a mint a szertartás után, Katinka arczára visszaforditá a gyermeket, s
                  főkötőcskéjét fejére visszaillesztni készüle, rémülettel, de az ünnepély
                  tekintélye miatt nyomasztott hangon kiáltá el magát: nagy isten! milly tévesztés!
                  kis Juliskánkat kereszteltük meg!</p>
					<p>Tartott kiskorig a zavarodás, s főkép Lucza kifakadását csak az ünnepély kegyelete
                  tartóztatá vissza. Jávor nyugasztalá a nőket: kellemetlen, ugymond, de nem
                  kárhozatos ezen véletlen tévesztés; emberi gyarlóság, s nem egyéb! mit isteni
                  kegyelem megbocsát!</p>
					<p>A lelkész intésére előhozák a keresztségi tulajdonképeni kis candidatust, s buzgó
                  szertartással adák rá az illető Tivadar nevet.</p>
					<p>Szertartás után folyt a tanakodás: miként történheték a kisdedek fölcserélése? -
                  Én, ugymond Katinka, magam helyeztem el őket az ágyra, balról Juliskát, jobbról a
                  kis Tivadart, és jól emlékezem, hogy jobbról is vettem fel a keresztelendőt. Én
                  meg nem foghatom! De Avar biztos ur, igen is megfoghatá a dolgot, s csak mosolyga
                  magában. Az ő jó kedvének szives tárgya lévén Ambrus tevése, hatása, sőt már
                  alakja is, nem kerülte volt ki figyelmét Ambrus a physiognomista, a féloldalt
                  ügyelt rája. E szerint tisztán állt előtte, hogy Bakator Ambrus, jövén a lelkész,
                  nem sokat ügyelt arra: jobbról teszi-e le a gyermeket vagy balról? megelégedék
                  azzal, hogy észrevétlenül ismét az ágyra escamotirozhatá azt; s igy kétségen kivül
                  balra helyezé Tivadarkát. Azonban Avar, mint jó akaratos kegyura Ambrusnak,
                  hallgatott a nők előtt, tudván, hogy fölfedezésével igen meg fogná borsolni a
                  szolgának, különben is difficultált uj komaságát.</p>
					<p>A nőket minden esetre bántotta a tévesztés; mert Jávor gyakran, enyelgve,
                  Tivadar-Juliskának nevezé leánykáját, Avar pedig azt jósolá felőle, hogy egykor
                  nőkorára, joggal megilletendi őt, mint mind a két nem képviselőjét, a kalapviselés
                  a háznál.</p>
				</div>
				<div type="chapter">
					<head>VI. FEJEZET.</head>
					<head>A komapipa.</head>
					<p>A mint a férfiak szobájokba vonultak, Ambrust kárvallottnak bús mogorvaságában
                  lelték a folyosón. Neki nagybecsü fetise volt a pipája, bút, gondot oszlató
                  taliszmánja, munkásságának fő fő-tényezője, nélküle mogorva unalomban
                  vesztegeltek órái. Még Avar tréfái is, csak savanyu mosolyt birtak most ajkára
                  vonni.</p>
					<p>Szánom az istenadtát, mond Avar, a mint a szobába értek, s Avar kedvencz
                  játékához, ostáblán a hosszu puffhoz ültek; míg lejár poenitentiája pipavágyban
                  hal el; miként honvágyban a svajczi!</p>
					<p>Jávornak is megesett szive a böjtölőn; de a női kormányzást, nehogy rontson,
                  szokása ellen volt parancsszavakkal gyöngitgetni, - azt tartván, hogy rendetlen
                  lágyság többet ront a cseléden, mint rendes, bár tulmenő szigor is - s
                  megelégedett azt oldalaslag, vagy alkalmas ürügy alatt, enyhitgetni szigorában.
                  Most is egyszerre megvillant agyában egy illy ürügy.</p>
					<p>Nem kárhozatos-e az bennünk, szóla Avar barátjához, hogy isten házában és szent
                  szertartásoknál, nagyobbára föl-fölvonogatjuk a rangtartás sarampóit, érezve hogy
                  a mindenható előtt nincs rangkülönbség; de eltávozva a szent helyről, leeresztjük
                  a sarampókat ismét, még pedig ollykor olly robajjal, mintha felvonó hidat
                  csörtetnénk le. A hiuság, ugy látszik, együtt hömpölyg ereinkben
                  vércseppjeinkkel, még pedig proteiformiter komám, miként némelly makacs betegség
                  symptomái szoktak. Ugy hiszem, legtöbb álarczos bált a világban a hiuság ad, s ő
                  maga rendesen csak a bál vég szünórájában, mikor már a mécsek kialusznak, teszi le
                  álarczát. Szegény Ambrus, a hű szolga, szinte jövevénynyé válik házamnál!</p>
					<p>Barátom! mond Avar, ez a női kormány mutató vége! sajnállak; engem kegyelmesen
                  megszabaditott tőle a jóságos ég. Hidd el komám, a nőnem csak gyöngeségek
                  foglalatja; créme-je a teremtésnek, megengedem; de épen ezért csak csemegének, nem
                  házi kosztnak való!</p>
					<p>Legtöbbnyire a férjek józanságától függ barátom, mond Jávor, élet füszerei gyanánt
                  használni föl a női gyöngeségeket. Szólj; nem fogna-e némi hajnalpirt nyerni
                  mostani rideg magányod, ha nőd vagy leányod ápolódnának körülted? s tán unokácskát
                  is ringathatnál térdeden?</p>
					<p>Hagyd el barátom Elek! inkább arábiai sáska lepje el házamat.</p>
					<p>Kedves Mátém! mond szánalommal Jávor, ollykor az iránytű is elhajlik s hűtlen lesz
                  északhoz; megvessük-e ezért vonzalmi hatalmát? nem legbiztosabb kalauz marad-e ő,
                  mind a mellett is, a végtelen tengereken? Ugy tudom: egykor igen szeretted nődet
                  -</p>
					<p>Akkor volt az! felelt borusan Avar.</p>
					<p>Az idő, Máté barátom, mindenkor ugyanaz; gyermeke a multnak és anyja a
                  jövőnek!</p>
					<p>Avar nem felelt, hanem ujjaival dobolt az asztalon, mi mindenkor tagadó végválasza
                  vala.</p>
					<p>Jávor beszólitá a folyosóról Ambrust s igy szóla hozzá: szolga, te hűségedért az
                  asszonyságoktól pipabőjtöt kaptál; nem vagy első, kinél hűség és bőjt
                  testvéresen találkoznak! Mondják a nők: ügyetlen vagy! de mi a te ügyetlenséged
                  azokéhoz képest, kik tanitni akarnak, mielőtt tanultak volna? Mondják: kiváncsi,
                  kandi vagy? de mi a te kandiságod azokéhoz képest, kik hajmeresztő veszélyek közt,
                  erőszakkal tudni akarják: szárazra esik-e a két pólus, vagy jégre? Mondják végre:
                  gondatlan vagy! mert hóra tevéd ki a kappanos kosarat; és ebben van valami igazuk;
                  noha némileg elővigyázó gondosságra mutat azon bölcseséged, hogy a kappanos, és
                  nem Tivadarkás kosarat tevéd ki a hóra. Az asszonyságok fegyelmi parancsa,
                  megmarad a maga erejében.</p>
					<p>Nehogy a rák a vetésre menjen! kaczaga közbe Máté.</p>
					<p>Hanem te ma koma lettél a házhoz; ez felfüggeszti legalább mára, a büntetés
                  szigorát. Pipád sequestráltatott; tehát fogj fel egyet pipáim közől, töltsd meg
                  ama döbönből jó csetneki dohánynyal, és szívd ki velünk a komapipát!</p>
					<p>Ambrus e szavakra fölegyenesedék büszke önérzetében, nem hagyá magának kétszer
                  mondatni az engedélyi parancsot, kiválasztá az orvos cseréppipái közől a
                  legöblösebbet, s megfontolva a már két nap ótai sanyaru nélkülözést és még
                  ezentuli hosszu nélkülözendőséget, a nála különben is ritka élvezésü jó
                  csetnekiből, olly nyomosan tömögeté azt, hogy a pipa falai nem birhatván meg többé
                  a köztök járó jó husos ujjak erejét, Ambrus kínos csodájára, azok alatt búcsut
                  venni s kétfelé válni kénytelenittetének egymástól.</p>
					<p>A pipa, tens uram, szólt hunyászan Ambrus, egészen bomladozásnak indult, a
                  dohánynak miatta!</p>
					<p>Tán lábbal tapostad belé a dohányt? kaczagott Avar.</p>
					<p>Nem tesz semmit, Ambrus koma! mond Jávor; tölts mást!</p>
					<p>Megtevé Ambrus, leüle a kályha mellé, s mintegy kárpótlásul a mulasztottért, kéjes
                  élvezetében, csakhamar olly füstfellegbe boritá magát, hogy attól Lucza asszony,
                  ki uzsonnára szólitni a férfiakat, nyitá be az ajtót, nem lehete szerencsés
                  kivehetni a kályha melletti alakot; de annál szerencsésebbnek tartá ez magát, hogy
                  Lucza asszony nem lehete szerencsés.</p>
					<p>Nem határozhatni meg tulajdonképen: intentus vagy csak obtentus finise vala-e,
                  emberbaráti érzelme mellett, Jávornak az, hogy Ambrust a komaság és komapipa
                  által, pártfogóul nyerje meg a kis Tivadarnak? Hihető, mindkettő. Jávor sejtette
                  azt, hogy a kisdednek a nőknél, nem igen leendnek aranjuezi napjai, tudta maga
                  nagy elfoglaltatását; s igy természetes hogy egy lényt kivánt megnyerni a háznál
                  számára, ki némi szivélyességgel forduljon feléje. - Az embernek, mint
                  legtársaságosb állatnak, ugymond, szeretet az oxygénje; és miként növény, ha
                  nélkülözi a napfényt, csak sorvad: akként dermed el amaz is, ha szeretet jótékony
                  melege nem ápolja őt! - Annyi bizonyos, hogy Bakator Ambrust, már komai
                  honorátiorsága, jóformán hozzáhajlitá a kis Tivadarhoz; a komapipa pedig, ugy
                  pártfogójává füstölé őt, miként a marhanyelvet izes assietté képezi a kémény
                  füstje.</p>
				</div>
				<div type="chapter">
					<head>VII. FEJEZET.</head>
					<head>Ambrus rosz fát tesz a tűzre.</head>
					<p>A nőknek csakugyan folytonos szálka vala a kis Tivadar. Lucza asszony, ki előtt,
                  volt férjének, a triangulumos, medvebőrös és ezüst gombos kapusnak, csak a kapu
                  alatt volt önálló akaratja, lakában pedig csak az nem történt meg, mit ő akart,
                  miért is végre jobbnak látta nem akarni semmit - nehezen szivelte Tivadarkában, a
                  gyermekszobai uralom megoszlását, és ápolási gond szaporodtát, s még kevésbbé
                  türheté az idegen gyermek létezési titkát, ő, ki ellensége vala minden titoknak, s
                  annak, ha tudomására jött, - pedig alkalmasint birtokába tudta ejteni, négy
                  mérföldnyi körben az egész vidék titkát - sietséges nyaktörője a társaságokban.
                  Most ugyan ezekben, halnémasággal s boszus pironsággal vala kénytelen hallgatni a
                  gúnyos kandiság kérdezősködéseit, czélzásait, sejteni a kétélü mosolyokat, ha a
                  kis vendég verificatiója került szóba; mert hiszen a kinevettetéstől inkább
                  félünk, mint magától a büntől, és tömlöcztől, s az leginkább, ki örömest nevet
                  mások rovására. Természetesen vejére esett illyenkor a neheztelés sulya, s otthon
                  eldobva halnémaságát, miként gátot tört folyam áradozott Katinka előtt
                  kikeléseivel, előtárva alapos gyanakodásait, s azon méltatlanságokat, miket, a
                  sohonnai gyermek miatt - e czimmel vala kegyes megtisztelni Tivadarkát - türni
                  kénytelenek.</p>
					<p>Katinka ezen anyai paroxismusok alatt, könynyel szemében hallgatott, sokáig
                  nyomkodta le, miként fájó sebet, fészkelődni kezdő gyanuit; sőt keresztelés után,
                  egész kegyelettel irá be, Juliska neve mellé, bibliája tiszta lapjára: “adott
                  nekünk az ég egy kis Tivadar fiucskát, kit isten neveljen maga dicsőségére”; de
                  végre a folytonos élesztés, az örökös anyai ostrom és apró, különben jelentéktelen
                  házi eseménykék, megtörni kezdék keblének szép hitét. Nevelte a házi bajt Tivadar
                  lomha dajkája is, párja azon szolgálónak, kit Correggio teknősbékán aluva festett
                  le, esküdt ellensége minden munkának, azt tartván felőle, hogy erőt fogyaszt. Ez
                  elvégezte ugyan Tivadarka körül, ugy-amugy, kikerülhetlen teendőit, de nem is
                  többet; s ha Juliska körül adta magát teendő elő, boszontó laconismussal felelé,
                  hogy ő csak egy és nem két gyermekhez szegődött. Lucza asszony, ki már abban is
                  kárhozatos mellőzést látott, hogy az idegen gyermek dajkát nyert, mig a
                  legitimitás, anyai terhes ápolásra szorittatik, gyakran megrohaná ezen rést
                  Katinka hite bástyáin. Némi kevés olajjal szolgált a házi éledező tüzre, Pintes
                  is, ki Ambrus szavaiból sejtni kezdé azt, s csakhamar igazoltnak találá
                  sejteményét. Ő élő hirkelepe volt a vidéknek, ki nem hátára akasztva hordozá meg
                  hirdetményeit, hanem sugdosva szolgála azokkal, hol szivesen fogadtatának. Lucza
                  asszony, mint gondolhatni, egyike vala legjobb átvevőinek, s a pohár-borok és
                  borravalók, Pintes javára nem hiányzottak. Ő meghozá a nőknek, mint nem embere
                  Jávornak, rejtett boszuból is, a falu varians lectióit Tivadarka eredete, házhozi
                  állása és körülményei felől, mellyek nagyrészben megegyezének abban, hogy a kis
                  vendég, több mint vendége az orvos házának!</p>
					<p>A gyanu svajczhegyi hógúlya, melly kisded leszakadt hópelyhen kezdődik, s majd
                  hengeredtében növekedve, házakat romboló lavinán végződik. Még rohanóbbá lesz
                  az, ha a háznál minden tekintélytelen eseménykét, maga táplaszeréül használ fel.
                  Sűrü apró tűszurások, jobban sebzenek gyakran, mint egyes tőrdöfések. Jávor
                  mintegy kötelezettnek érzé magát, kettőzött szivélyességgel pótolgatni
                  Tivadarkának azon mostohaságot, mit irányában a nők nem titkolhatának; Ambrus
                  pedig, még a dajka karjáról is leesengé a gyermeket, ha hozzáférhete, ugy hogy a
                  nők, már pólyáján is érezni vélék az ocsmány pipaszagot.</p>
					<p>Azonban a gyanu legepochálisabb gyúanyagját, Jávornak egy, nem sokára a
                  keresztelés után, Ambrussal tett hosszabb utja nyujtá, mellynek irányát, czélját,
                  szintén titok fátyla fedé. Az ürügy, melly a nők elébe adatott, egy régi barát
                  látogatása volt, melly azonban kevesebb valószinüséggel birt, mintsem azoknak
                  szemébe port hinthetett volna. A mint a férfiak megtértek, és tett utjokról alig
                  emlitének mellesleg egy pár szót, Pintes bizaték meg azon fontos vállalattal,
                  hogy Ambrust kémlelje ki.</p>
					<p>Jó Ambrust, épen azon tájban, egy kis baleset aggasztá. Jávor alkonyatkor tért
                  vissza utjából, s miként, szokása vala, egyenesen a nőkhöz szólott be. Az alatt
                  Ambrus a podgyászt szállitá le a kocsiról s hordá Jávor szobájába. Az orvos egy
                  jókora levelibékát tartott időjóslóul - mert a jólsvai jós akkoron még nem merült
                  fel - egy létrás széles üvegben a szekrényen. A béka, hihető tiszta napot
                  jósoltában, kimászott fogságából, szekrényről fel a csontváz oldalbordáin a lyukas
                  koponyába, mellyet mozgatva, épen akkor talála kopogni, midőn Ambrus, Jávornak uti
                  puskáját és táskáját emelé be a szobába. Borzasztó rémületében eldobá mindkettőt
                  és futásra riada, mellyet az eldobott puska roppanása még rohanóbbá tőn. Ambrus
                  eszmélet vesztében, egyenesen a cselédszobának rohant, hol Lucza asszony, a
                  nőcselédséggel, épen gyertyamártás körül foglalatoskodott, miről Ambrus semmit sem
                  tudott. Riadt berohantában, rátört a vesszőkön függő, s lecsepegés végett
                  léczekre és teknőlábakra rakott fris mártásu gyertyákra, s vandalusi pusztitást
                  tőn azokban; maga pedig sulyos teste egész terhével, a fa-gyertyamártó élére
                  esvén, mellyet olvadt fagygyústól felfordita, sérelmes contusiót kapott oldalába,
                  mi miatt félig eszméletlenül terült el a földön. Lucza és a többi nők,
                  fölriasztatva a villámcsapásnál véletlenebb esemény által, elsikolták magokat;
                  Pintes pedig, ki az orvos honn nem létében domesticusabb volt a háznál, s most a
                  fagygyu-olvasztásnál meghivott segély vala, Ambrus lábraállitásával
                  czipekedett; minek alkalmával, egy nem megvetendő fölfedezés delicti corpusára
                  akada. Tudniillik Ambrus haczukájából, mellnél egy női legyezőnek vége kandikált
                  ki, mellynek finom átvert elefántcsont foglalatja nyilván mutatá, hogy urnői
                  kezek tulajdona lehet. Pintes siete azt Ambrus melléről a magáéra átchangirozni, s
                  kivezeté a tántorgó szolgát maga fekhelyére. A háznép összeriada a
                  puskaroppanásra, mellynek töltése szerencsére, csak egy pióczás üveget zúza
                  széllyel, a sikoltozásra és kárfölötti zajütésekre; de időbe került, mig Ambrus
                  szaggatott és nyögéses referádájából, az esemény valódi species factiját
                  kiveheték. - A csontember, ugymond Ambrus, megelevenedett, s épen rá akart ugrani,
                  a mint belépett a puskával! - Lucza asszony, ujabb ingerültségében Ambrus ellen,
                  ujabb érzékeny satisfactiókon jártatá elméjét, s a szolga most alkalmasint a
                  pipabőjttel sem fogta volna beérni: ha Jávor és Avar-komák, pártját nem fogják az
                  ügyefogyottnak.</p>
					<p>A nevelés hiányát vagy ferditését akarja-e benne büntetni napácskám? kérdé Jávor;
                  oh ugy kezdjük önmagunkon, s menjünk végig a széles emberiségen! mert e részben az
                  emberi haladás csak forgószél, felkapja a port, szemetet, mintha tisztára söprené
                  a tájt, pedig a felkapottakat csak más helyeken rakja le ismét. Nevelésünk
                  okozza, hogy minden égi szikrások létünkre is, bizony csak gyarló gubók maradunk
                  mi e földön! Lám Martial gróf, minden neveltetési gond mellett, első dajkája
                  beszivárogtatásai után, hiszi a kopogó lelkeket! Egyébiránt a félénkség magában
                  nem bűn; gyakran nem egyéb az, mint roszszul emésztő gyomornak, és tulérzékeny
                  képzeletnek szüleménye.</p>
					<p>Ambrus, lógós kománk, édes komám asszony! szóla Avar, mai bakütésével valóban
                  ártatlan; ha csak valami zugprókátor, oda nem birná csavarni tettét, hogy a
                  gyertyákat azért zúzta össze, mert nem barátja a világosodásnak.</p>
					<p>E szerint nem ugyan illetetlenül boszus czimzetektől, de még is büntetéstől
                  szárazon menekült ez uttal Ambrus.</p>
					<p>Azonban sorsa még sem volt irigylendő. Pintes ugyan némi hűséggel ápolta a
                  nyavalygót, mert az Ambrus oldala borogatására szánt pálinkát, nagyobbára saját
                  torka kérgességének enyhitésére vala alkalma felhasználni; de mintegy apologizálva
                  Ambrus ijedelmét, annyit hordott neki össze a kakasdi harangláb kukurikoló
                  rézkakasáról és a falu alatti puszta malom kopogó lelkeiről, hogy Ambrus
                  remegtében áldomásigéret mellett, marasztá meg hálótársul Balázst, miután ugymond,
                  magában nem lát alunni az éji sötétségtől.</p>
					<p>Az éj hosszában egyről másról dialogizáltak, és Pintes róka simulással közelitett
                  Ambrus titkához.</p>
					<p>Látott benneteket Egernél a mákfalvi jegyző, mondá.</p>
					<p>Nem arra jártunk! felelt Ambrus.</p>
					<p>Tudom rosz utatok volt czimbora?</p>
					<p>Kivált visszajövet! az olvadás nehézségekkel látta el kocsinkat.</p>
					<p>Jó, hogy föl nem fordultatok!</p>
					<p>Közel voltunk hozzá Kisteleknél; egy mocsáros kátyúba zökkentünk, én a kocsisra
                  zuhantam és majd kiütöttem üléséből; a tens asszony mufflija is kizökkent a
                  kocsiból.</p>
					<p>Ugy-e? mond mosolygva Pintes; tehát tens asszonyka is járt veletek?</p>
					<p>Nem - hm - igen no - akadozott, észrevéve fecsegtét, Ambrus; az uton kéredzkedett
                  fel.</p>
					<p>Tudom, ismerem folytatá Balázs; vittem már én annak levelet tens orvos urtól.</p>
					<p>Nehezen! mond Ambrus, ütközten kémlelve Balázst.</p>
					<p>Szép, fiatal, szőke, kékszemü, helyre egy nőcske biz az!</p>
					<p>Ambrus felkaczaga, örvendve a kész czáfolaton.</p>
					<p>Látja! hogy nem vitt kigyelmed levelet. Szép, fiatal, az igaz; de szőke, kékszemü!
                  - nem volt szerencséje láthatni kigyelmednek!</p>
					<p>Pintes már sokat tudott, de többet vágyott még tudni; forgatta Ambrust, miként jó
                  agár a nyulat; de a főt: tudniillik hol tevék le a nem szőke, nem kék szemü, szép
                  fiatal nőt? sohogy ki nem hozhatá a magára jobban ügyelő, s laconismusába
                  megfeneklett szolgából! - Két fülünk, két szemünk van, Balázs bátya! mond
                  oktatólag Ambrus, és csak egy szánk; tehát kevesebbet kell szólnunk,
                  valamintségesen látnunk és hallanunk!</p>
					<p>Pintes hallgatott a legyezőrül, mellyről Ambrus malheurös episodja miatt egészen
                  megfeledkezni látszott; s első alkalommal megvivé a megbizó nőknek, a titok
                  kicsalt részleteit, kézbe szolgáltatva a tanuságot tevő legyezőt is.</p>
					<p>Lucza asszony Pintes fölfedezésére lángoló pipacs lőn arczában, Katinka pedig
                  halvány liliom, s könyek peregtek le arczain! - Tehát való, mit hinni nem mertem,
                  nem tudtam volna! igy kiálta fel kulcsolt kézzel, s Juliskájára borulva. Árvák
                  vagyunk, kedves gyermekem! zokogá; árvák mindketten!</p>
					<p>Korán sem, kedves leányom! mond megölelve leányát Lucza: azért hogy drága férjed
                  megfeledkezve magáról elhagyott is, vannak különbek, kik jobban meg tudják
                  becsülni az eldobott gyöngyöt!</p>
					<p>Lucza e szavaival, hihető Martial grófra czélzott. Katinka a letiprott virág,
                  fájdalmasan utasitotta el magától anyja szavait.</p>
				</div>
				<div type="chapter">
					<head>VIII. FEJEZET.</head>
					<head>Martial gróf.</head>
					<p>Martial gróf, atyjának és hajadon nővérének haláluk után, összeszedvén a családi
                  vagyon izékeit, Kakasdhoz egy órányira fekvő kutasi jószágára vonult ki Pestről, s
                  az év nyájasabb három szakát itt, a telet pedig Bekeváratt, a megye székvárosában
                  töltötte, hol alig nehányad magával képezte a noblesse-t, haute volèet, crémet.
                  Keresett és utánzott originál vala Martial, a megye sőt megyék ifjainál; mert a
                  csinos külsejü, mindig az utolsó divatu öltözetben, s Pest első szabója
                  remekeiben, s mint élő parfumerie jelent meg a társaságokban, s azokban a tónadó
                  szerepet ritkán engedé másnak. Ő nem volt lángész s még kevésbbé tudományos, de a
                  fölszedett eszméket könnyen elsajátitotta, s még könnyebben birta öltöztetni
                  szavakba, s belőlök maga számára, kissé sikamlós életphilosophiácskát raggatni
                  össze, mi is összefogva némelly különczségeivel, neki némi eredeti mázt
                  kölcsönözött. Ő galantériával plattirozott, sikos, de elves finom városi uracs,
                  még falun is, hol kissé unalmasnak és csinatlannak találta a természetet; minthogy
                  ez, ugymond, mindig a régi, a rög és por miatt tiszta lábbelit nem tarthatni, a
                  kertek, erdők gallyai fodrot szaggatnak, s még a gyümölcsöt is a mint adja, meg
                  kell mosni, mielőtt élvezhetné az ember. Jobb keze egyik ujján brilliánt solitair
                  gyűrü csillog; miért is ezen kezével többet ágál, mint bármelly főszerepet vivő
                  szinész. Nagybecsü ereklyéknek van birtokában, miket némi lelkesedéssel
                  gyüjtöget. Birja Vestris tánczosnénak félczipőjét, Viganónak harisnya-szalagát,
                  Garricknak fogvájóját, Cartouchenak bicskáját, Paganinitől egy darab gyantát,
                  Richelieutől burnótszelenczéjének a tetejét, és több primadonnától hajfürtöket.
                  Derangirozott vagyonságával, nem játszhatta ugyan Martial a nagy urat; de a miben
                  lehete, nem hagyta messze a nagyuraságot: későn evett, későn feküdt, még későbben
                  kelt fel, éjből nappalt csinált s megforditva - és adósságait nem fizette.</p>
					<p>Martial összeraggatott életphilosophiájának ugyan, hiuság, vaskos önzés, s még
                  vaskosabb epicureismus valának alkatrészei, de még is be czukorjegesitve némi
                  törvény és emberiség iránti kegyeletanyaggal, mitől a nemértő nem veheté ki
                  azonnal amaz alkatrészeket. Martial grófnak naplóját, későbbi fejlemények
                  következtében, szerencsések lévén kezünkre keriteni, nem véljük fölöslegesnek,
                  annak néhány elves tartalmi pontját megismertetni az olvasóval. Ma már szeretünk
                  elvek emberei lenni, s ugy véljük, nem is épen kiszámitás nélkül; mert elvek
                  mellett ha botlunk, csak elveink hibáztak, nem mi, s ki vagyunk mentve. S nem
                  lehetnek-e többen, kik Martialt választandják mintaképül?</p>
					<p> K i v o n a t M a r t i a l g r ó f n a p l ó j á b ó l:</p>
					<p>Első az, hogy önmagunk tartsunk valamit magunkról, miből csak a szerfölöttit
                  rakjuk be a hátulsó boltba, a többit pedig árulgassuk, kirakó szekrényünkbe
                  rakván ki belőle a csillogóbbat; mert emberek közt, vásáron vagyunk. Az, hogy
                  tartunk magunkra valamit, egy kis pretium affectionist is ragasztván mint illik,
                  hozzája, rugonyosságot és biztosságot ad társalgásunknak, s némi erőszakot tesz
                  részünkre a közvéleményen.</p>
					<p>Közkedvkereső légy az embereknél; mert emberek emelik rudunkat, s alig akad ember,
                  kinek egykor-máskor, egyben-másban, hasznát ne vehetnéd. Az udvariasság, apró pénz
                  ugyan; de gyakran jó vásárt szerez, s nagy pénzt válthatsz be vele. Minden esetre
                  neveli az javadra a közvéleményt, melly ahhoz-értőnek több mint Körmöcz
                  aranybányája. Ezért a közvéleményt karddal se engedd! mert ez a legbiztosabb
                  czégér!</p>
					<p>Kegyelet apró gátjain, vagy közlelkek kishitüségein ne akadj fenn; de
                  törvénytelenséget, gaz tettet, s bünt ne kövess el, mert az megfogná rontani
                  hiteledet s a felőled való közvéleményt.</p>
					<p>A nőkkeli társalgás, gymnastikája a társalgási erőnek, s egyszersmind
                  dessertasztala az életnek, azzal kedvesebb csemegeasztalainknál, hogy gyomrot nem
                  ront, sőt az adja meg az igazi étvágyat az élethez.</p>
					<p>Élvezés az élet feladata, s eszközeiben ne légy kis hitü; de a leélésben
                  gazdálkodó légy! jusson is, maradjon is!</p>
					<p>A női erény körül lábujjhegyen járj, mintha megvehetetlen várnak tekintenéd; de
                  bizzál az önzés és hiuság árulásaiban, s hitesd el magaddal, hogy a női erény,
                  vagy kedély játéka vagy szín.</p>
					<p>A házasság nyüg; ezért vagy hagyd el, vagy ha eszközül szükségeled, ugy kösd azt,
                  hogy megérdemelje a fáradságot!</p>
					<p>----------------</p>
					<p>Illy elvek mellett Martial gróf - ki külföldi utazásában, a Vezuv torkolatánál
                  pipát gyujtott, Nürnbergben jó pástétomot, Stiriában kövér kappant evett,
                  megkóstolta helyben a lachryma Christit, és a porter sört, csinosan lovagolt,
                  tánczolt, ügyesen vívott, egyéb zenemüvészetet nem győzvén béketüréssel, takarosan
                  fütyölt, nők körüli figyelmeiben és szépségek özönléseiben kifogyhatlan, s a
                  regényliteraturában járatos volt - csak veszélyes lehete a nőknél. Ő már első
                  serdülésében, édelgett Pesten, atyja kapusának csinos leánya Katinka körül, s ez
                  lehete első szerelmi próbafutása; de miként agárkölyök, rendesen el-szokta, nem
                  szokva kapáshoz, szalasztani az első nyulat; ugy Martial sem bira hódolatával
                  egyebet kivívni a lyánkánál, mint tisztelő távolbul bizonyitgatott udvariasságot.
                  Katinkának az erény kedélyébe vala szőve, miként tiszta fehér kelmébe az arany
                  fonal. Vannak nők, s ezek a legjelesebbek, kiknek a röpjellemü ledér ifjak igen
                  is bábszerüeknek tetszenek, s miként a jelesebb szárnyasok, fészekrakásra, nem
                  legsudarabb törékeny ágaikat szemelik ki a fáknak, hanem a birókat: ugy ők is
                  józanul azok felé hajlanak, kik az élet zajaiban és viharaiban, erős és hű
                  gyámkart nyujthatnak feléjök. Katinka, anyjának minden magasztalása mellett,
                  bizonyos eltolódást érze magában, a pelyhes állu grófi udvarlócska irányában.</p>
					<p>Jávor, mint egykori tanitója Martiálnak, legjobban tudta mit tartson felőle? s az
                  meglehetős devalvátióban állott előtte és csaknem egyedül abban határozódott, hogy
                  szerencsés kedélyénél fogva, szive Martiálnak nem rossz, és jó óráiban meglepve,
                  nem épen csukott a nemesb érzelmek elől is. Az orvos kész vala elismerni, hogy
                  Martial atyjának köszönheti nagy részét világi szerencséjének, s e hálaérzetét
                  átvitte fiára is; szintén a szivességig udvarias volt iránta, engedékeny gyöngéi
                  iránt, hol kötelezettnek nem érzé magát, ellenterjesztéseket tenni ellenök.
                  Martial ellenben meglehetősen unalmas egy patrónnak találá Jávort, és medvének,
                  kinek orrára rabkarikát tevének föl a kegyeletek. Mindazáltal keble belsejében nem
                  nyomhatá el azon tiszteletét iránta, mellyet az erősebb lelkek, nyiltan vagy
                  titkon, rendesen kivívnak a gyöngébbeknél magoknak. Azonban tán ezen lelki
                  felsőbbség önkénytelen érzete, tán hajdani tanitványi viszonya is okozá, hogy
                  Martial mindenkor korlátoltabb volt Jávor társaságában, összeszedte magát s nem
                  igen rukkolgatott ki síkos elveivel és szarvasabb gyöngéivel.</p>
					<p>Leginkább volt embere Martial Lucza asszonynak, ki már férje éltében meg szokván
                  kegyes pártfogójának tekinteni és tisztelni a a grófi házat, folyvást érdemfölötti
                  szerencsének és kegynek tartá Martial leereszkedő látogatásait és leánya körüli
                  figyelmeit. Ezen látogatások egy idő-óta sürübbek kezdének lenni. Gondolhatni,
                  hogy Martiálnak ama síkos elvek mellett, nem igen tartozhaték élvezési
                  oeconomiájához a nősülés, mellyet nem is tekinte egyébnek, mint szintén vas
                  karikának a jámbor férj orrán; azonban az élet zsarnokos ingerkedése, gyakran
                  kinyomja helyeikből az előnkbe szabott elveket, miként köszvény szokta a
                  csontokat, vagy dobott golyó szökteti ki nyugalmas állásaikból a tekéket!</p>
					<p>Ős apáink szűk-gyéren irtak alá adóssági kötelezvényeket; mert világunk nem volt
                  irói világ; Rendesen kéreggé száradt tentatartóikban a tenta, meggümősödött a
                  toll, s a papir vagy hiányzott, vagy nem volt előkereshető a háznál. E szerint
                  mig eczettel és korommal fölengeszteltetett a tentatartó, a toll zsebbicsakkal
                  vagy konyhakéssel adjustáltatott, s zugából a papir előteremtetett, volt ideje az
                  infrascribendusnak meggondolni, milly nyommasztó terhet készül venni magára és
                  családjára; s el-eltologatta magától a bürökkelyhet. Ma már irói világunkban,
                  borzasztólag kéznél áll tenta, toll és papir, s a csődcandidatus, aláfirkantja
                  böcsös nevét, mig egyet prüszszent! Igy volt a dolog Martiállal is. Atyja két
                  kézzel költött volt, s csak izékeket hagya szép vagyonából; de néhány fizetetlen
                  árjegyzéken kivül, passiv-kötelezvény nem terhelte hagyatékát. Martial már
                  közelebb születvén az irói korszakhoz, aggodalmatlanabbul használta tentáját,
                  tollát, s közel állott azon ponthoz, mellyben, vagyonára nézve, hitelezői,
                  kiadandják neki a consilium abeundit.</p>
					<p>Ezen kellemetlen műtétnek elejét veendő, jónak látta egy codicilluskával
                  megtoldani fentebbi elveit, illyeténképen: ha pedig minden kötél szakad, hunyd be
                  a szemed, nősülj és végy gazdag nőt, legjobb a nemesi rendből; mert ez
                  szerencséjének tartandja a mágnást, s cserében szabad kezet enged neked a
                  vagyonában. Illy esetben okosság a nősülés; mert a szurtos szegénység többet fog
                  el élvezési szabadságodból, mint egy nő - ha okos férj vagy! Illy elv-appendix
                  következtében, Martial, Kakasdon lakozó Szetényi Ignácz urnak egyetlen leányára, a
                  kedves Marira vetette szemét.</p>
				</div>
				<div type="chapter">
					<head>IX. FEJEZET.</head>
					<head>Martial számolása.</head>
					<p>Szetényi Ignácz, két testvérével, Tivadarral a borkereskedővel, és Vinczével, ki
                  Pestről, évek előtt ifjui csiny miatt tünt el, budai nyomdásznak, Károlynak vala
                  fia. Atyjáról csak igen mérsékelt vagyont örökölt; mert az ő korában, a magyar
                  nyomtatás mestersége, inkább csak a szérükön mene végbe; a ponyvaliteraturák pedig
                  nem sokat nyujtottak damaszk asztalabroszra valót. De annál dúsabb örökös lőn
                  Ignácz, Tivadar bátyja után, kinek ugyan Vincze, a legfiatalabb testvér, vala
                  szeme fénye és végrendeletében is kinevezett átalános örököse; de annak Pestről
                  eltünte után, Ignácz a végrehajtó előtt tanukkal bizonyitván be Vincze
                  testvérének elhunytát, szintén a végrendelet egyik pontjánál fogva - melly
                  Vincze magva-szakadtának esetére őt rendelé örökösül - mint mondani szoktuk,
                  fülig esett a jóba, s beüle a roppant értékü vagyonba. Ignácz az öröklöttet
                  tetemesen nevelte; mert ő takarékos, s ha a példaszó nem csal, már rég fogatlan,
                  minthogy minden garast fogához koczogtatott. Igy miután vagyongyarapitás
                  eszközeiben nem volt igen aggodalmas, néhány év alatt egyike lett a megye
                  legvagyonosabbjainak. De kincsei közt még is Mari leánya volt a Kohinor-gyémánt,
                  a maga ibolyaszemeivel és liliomarczaival. A kedves lyánka, pénzgyüjtésbe
                  komolyodott vagy komorult atyja mellett, elvonuló magányra kárhoztatva, házvitel,
                  olvasás és virágkertészkedés foglalkozásai közben, némi szelid ábrándozási
                  borongást vont kedélyére; társalgása egyedül Katinkában határozódott, kivel őt a
                  kedély s tiszta erkölcs rokonsága, szoros barátnéi viszonyba füzé. Jávornak Marika
                  szintugy szeme fénye vala, mint atyja tatárka-dara, mellyet csak foghegyen
                  kóstolt; becsülte a kegyeletes és szilárdabb jellemü leánykát, ki kelletlen atyja
                  mellett, nem épen rózsás viszonyok közt is, csüggedetlenül áll, tesz, és hat, a
                  nélkül, hogy kegyeletét az ütközéseknél sértené. Mari igazi villámháritó volt
                  atyja házánál; ennek zsugoriságból eredt gyakori méltatlanságait, telhetően
                  fátyolt vetve azokra, szűk pénztáracskájából egyenlitgette, soknak elejét vette,
                  többeknek legalább fájdalmaikat enyhitgette. Ezért mindenki tisztelte, szerette
                  Marit a vidékben, s mindenfelől jóakarat mosolygott elébe.</p>
					<p>Martial gróf tudta, mit keres. A gazdag egyetlen leány, szálkátlan kedélye
                  mellett, nem fogna megvetendő szerzemény lenni. Különben is, miként
                  elvcodicillusában is emliti, tapasztalni vélé, hogy az elszegényedett mágnás
                  rendesen várat nyer a gazdag nemes leánynyal, ki legtöbbnyire szivélyesebben
                  elmondhatná azt, mit mi aggtalan udvariasságból naponként el szoktunk mondogatni:
                  “részemről a szerencse!” De Martial gróf jóformán elkésett, a lyánka s ennek
                  accessoriuma - mi a grófnál principálénak is megjárta volna - szép vagyona
                  ostromával. Mari és Bálint, Avar biztos urnak fia, ki alig három évvel vala
                  korosabb a lyánkánál, együtt üzék vala gyermeki játékaikat, mikor még Szetényi
                  Ignácz örököletlen állapotjában, csak haszonbérben birta azt a kakasai jószágot,
                  mellyet öröklés után tulajdonává tett. Szomszédban állván lakaik, Bálintnak csak
                  egy szökésébe került a keritésen át, a Szetényi-kertbe teremni, Marikával együtt
                  vidor csevegés közt öntözgetni, kötözgetni a virágokat, mik a lyánkának engedett
                  virágos ágyban diszlettek, vagy abba átültetni azokat, miket Bálint a környék
                  kertészeinél, nőinél, kérelmekkel, apró, tőle kitelhető szivélyességekkel, s ha
                  egyéb nem akart sikerülni, tiz körmön font csínekkel is, játszótársnéja számára
                  összeszerezgetett. E bájos flórai foglalkozásban fekszik alapja azon
                  szenvedélynek, melly Marinál a virágápolás iránt folytonosan megmaradt. Majd
                  minden virágfajhoz, édes gyermeki emlékek valának kötve, miknek Bálint vala az
                  emeltyüjök, s mik hatályosabban szólának szivéhez, mint azon virágnyelv, mellyet
                  ollykor előtte Martial fejtegetett, s tán utána aestheticai micrologusaink
                  pepecselgetnek. Az ártatlan szerelem, gyermeki játék és foglalkozás közt, ugy
                  beforrta Mari és Bálint gyönge sziveikbe magát, miként gyönge oltvány évek mulva
                  beforrja az oltás helyét, magába zárva a beszivott nemesb nedvet. A serdüléssel
                  mindinkább lelkesedtek a fiatalok társalgásaik, s öntudatban mindinkább
                  constatiroztatott kölcsönös szerelmök; s miután Bálint majd távozott, majd
                  megjött oskolai pályáin, hozzáadta az epedés bánatködöcskéje és viszontlátás
                  derünyilása is a magáét. Ignácz ur eleinte vagy rá nem ért pénzgondjaitól, vagy
                  nem tartotta szükségesnek ügyeletbe venni a gyermekek mulatozásait; vagy nem
                  lévén még oka fenhurozni leányávali kilátásait, nem tartotta Bálintot, a
                  leánytestvér elvesztése után egyetlen fiát Avarnak, a bár nem terjedelmes, de
                  ősjogu kakasdi birtok tulajdonosának, leányához épen nem illő párnak. Később a dús
                  öröklés után, fentebb látván Ignácz ur a rendes horizonnál, közbejövén némelly
                  compossessori vitályok is, mik ritkán hiányzottak hajdan, a határozatlan
                  közhaszonvételekkel ellátott, compossessorátusokban, leereszté ugyan Ignácz a
                  szerelmesek közé a tilalomsarampót, de már későn. Marira csak annyiban hatott az
                  inhibitio, hogy hamu alá takart élő parázs lőn szerelme, Bálintra nézve pedig
                  annyiban, hogy megnyitotta szemeit belátására annak, miként neki vagyonban
                  szegénynek, magának szükség megalkotni pályáját; melly őt Mari birtokára
                  érdemesitse és Ignácz ur előtt jogositsa is. E nézet czélt tűze ki iparának,
                  szorgalmának, melly őt végig kiséré oskoláin, s kikerülvén azokból, a megyénél
                  aljegyzői állást víva ki neki. A fiatal pár, Bálint szünnapjaiban, mikben a
                  székvárosból kirándulhata, csak Katinkánál, ki megbizottjok vala, rövid perczekben
                  láthaták egymást, mik azonban a különben sem hamvadozó tüz élesztésére, több mint
                  elegendők valának.</p>
					<p>Martial gróf, az okos számoló, egy csapással két legyet akart ütni Kakasdon.
                  Marika kezét, pénzét elkobzani, volt operatiójának dereka, mellesleges
                  demonstratiója pedig, udvarlás a kedves Katinka körül. Az elsőre nézve, tudva
                  volt ugyan előtte Mari viszonya Bálinttal; de mint illik, teljes bizalommal volt
                  rangjának és dandy-tulajdonainak előnyei iránt, mikkel Bálint alig foghat
                  megmérközhetni, s azonkivül biztatta őt Ignácz ur kegye is, ki mint uj adeptje az
                  uraságnak, szivesen óhajtotta egy agg tekintélyes családhoz vetni meg hátát, s
                  bőséges pénzén visszaváltogatni, annak könnyedén elzálogitott ősi vagyonait,
                  tapasztalásból tudván: milly fontos szerepet játszik nemesi vagyonoknál a jus
                  radicale. Ignácznak már ezen nézetből is, de különösebben abból, hogy leányát
                  Bálint utált hálójából, magának a hálónak egyszerrei szétszakitása által
                  kimentse, óhajtott vő vala a gróf, de annál eltolandóbb vőlegénye Marikának,
                  kinek szilárd, vagyis miként Ignácz nevezé, makacs idegenkedése gátolta már
                  egyedül a nász ünnepélyét. Marika szivének, eszének szilárd paizsáról, melly hű
                  szerelmét védé; olly könnyen pattogtak le Martial betanult ostromai, édelgései,
                  miként hegyöket vesztett nyilak pattognak le a vitéz pánczéláról; úntig
                  izetleneknek találá azokat, és midőn Bálint miként madár, mellynek kedves fészke
                  körül veszély jár, riadva robogott ki a székvárosból, bizonyost tudhatni: élet-e
                  vagy halál a sorsa? Katinkánál kinél találkozának, Martial gyanakodó fülelése
                  daczára is, szilárd eltökéléssel nyoma a búcsuzási kézcsóknál egy levélkét a bús
                  halvány ifju kezébe, ezen ónnal sebtében irt szavakkal: “bizzál kedves ifju tied
                  marad a sírig Mari!” Bálint ezen malasztos levélkére, épen ugy érzé magát, miként
                  szép aratást váró gazda, miután termését jégverés ellen, mellytől azt, sűrü égi
                  háboruk között leginkább féltette, assecuráltatá; kéjes vala érzete, de nem
                  teljesen nyugodt; mert vetését a jégverésen kivül, aratásig még más csapás is
                  érheté!</p>
					<p>Katinka körében, annyival szerencsésebb volt Martial, hogy Lucza asszony által
                  mindenkor szivesen fogadtatott, s magának Jávornak sem valának ellenére
                  látogatásai, ugymint a mellyek az ő elfoglaltatásai között, némi derüsebb
                  élénkséget szőttek a nők monotón napfolyásai közé, s felvillanyozták azoknak
                  unalmaikat; de magánál Katinkánál, megcsalta a csapongót számvetése. Martial,
                  kinek egykori ledér hajlamát, a deli kinyilt rózsává fejlett nő szende bájai s még
                  szendébb jelleme s kegyeletes kedélye, a gyakori látás és társalgás alkalmai ujra
                  fölélesztették, sokat számolt hóditása sikerére nézve, a nők csaknem átalános
                  antipathicus azon érzelmére, mellyel a házi unalom monotóniája ellen viseltetnek,
                  s mellynek felvillanyozásában magát olly mesternek érezé; de még többet számolt
                  Jávor phlegmájára és szenvedélytelen jellemére, mellyet fagyos deresnek véle, s
                  mellyel ellentétesen állitva fel a maga cráteri lángolásu nyilatkozásait, ha
                  szükség öngyilkolási fenyegetőzéseit is, kétkedni nem tuda, hogy mindezek nem
                  tévesztendik el hatásaikat. Azonban Martial gróf, ugy látszik, csak a külső
                  kéregről itélte meg Jávor beljellemét, vagy nem ismerte azt, vagy ollyasmiről a
                  könnyelmünek fogalma sem volt. Jávor keblét nem átlobbanó lángolások, hanem elvek
                  után ész és férfias érzelem által élesztett, szelid s robbanó lángoktól ment tüz
                  hevitette, minden szép, jó, nagy, s az egész emberiség iránti nemes buzgalom
                  honolt abban, s a csöndes nyugalmas kedély nála, csak arról tett bizonyságot, hogy
                  jelleme, s gondolkozás- és cselekvésmódja, nem alkalmi zajlásoknak, hanem már
                  kivívott és megalapitott elveknek szüleményei. Ő nősülését szerencsésen
                  bevégzett ténynek tekintvén, nyugodt birtokában jázoni arany gyapjának, kedves
                  Katinkájának, nem folytatta ugyan körülte a vőlegényi lázas paroxismusokat, mikkel
                  korunkban az ujházasok mézes heteikben - mikre időkorán beköszöntnek a kovászosok
                  - sublimált és nem sublimált testiség álarczaiban, s mindaddig zajlanak, mignem a
                  kölcsönös szerelemnek olly szikrázással és robajjal sustorgott röppentyüje
                  teljesen kilobban, s tova löki megrepedezett borékját is; de tisztelte, szerette
                  nejét, gyámola, türelmes mentora volt azon gyöngeségeinek, miket növelés
                  tévesztései raggattak ártatlan kedélyére, örömeit saját örömeihez számitotta, s
                  jólététől, boldogságától, saját magáét tevé függővé. Érte őt bármi kedvetlenség,
                  Katinka abban nem részesittetett, és szobájába mindenkor a nyájas, s hol a családi
                  jólét mérsékelt szigort nem tett szükségessé, az előző és kedvkereső férj lépett
                  be.</p>
					<p>Katinka érdemben ugyanazon ragaszkodó érzelemmel volt férje iránt, de formában
                  némi különbözéssel. Minthogy, miként érintettük, szive mélyéről nem bira számüzni
                  némi gyanuködöcskét, melly őt borusabb óráiban kétkedni hagyá: ha valljon férje
                  őt szerelemből-e vagy csupán hálából vette nőül? nem neheztelt volna férjétől több
                  visibilis szivélyességet, maga körüli édelgést, győző bizonyságaiúl valódi
                  szerelmének. Azonban csendes, magába vonuló és szótlanságra hajló kedélye, s tán
                  női tartózkodása is tilták őt, csak távolról is sejtetni gyanuját és ohajtását; és
                  miután férje higgadt kedélyével időjártával megbarátkozott, a megszokás
                  mindinkább megbádgyasztá fentebbi kétségét. Tisztelete, bizalma, szerelme Jávor
                  iránt, erős szikla gyanánt állt lelkében, női tiszte iránti kegyelete olly szilárd
                  volt, hogy anyja kikelései által fellázitva sem tört ki kebeléből honn vagy
                  társaságban soha, vád vagy panasz férje ellen, erősen meg lévén győződve a felől,
                  hogy a melly nő férje vádolására szivesen kész, ritkán nem keres jóelőre mentségét
                  saját vádoltatásai ellen. Szerelme Katinkának, mindenben, mi férjét illeté,
                  gyöngéded vala. Gondosan ügyelt kedves étkeire, fel- s leölte felső köntöseit, ha
                  betegeihez vagy utra ment, jött; megkimélte őt a házvitel kedvetlen eseményei
                  tudomásaitól, kényelmeiről, szivesen s egészségéről aggodalmasan gondoskodott; ha
                  férje hajat nyiretett, azt gondosan elásta maga, nehogy népi véletnél fogva
                  megfájuljon annak feje; pénteki napon nem könnyen ereszté utnak s a t. S mindezen
                  szerelmi symptomák, milly gyönge nyilvánulásai valának azon megadó tiszta
                  szerelemnek, melly az érzelmeivel szivesen zárkózó nőnek szive fenekén, vesztai
                  tüz lángolásával égett!</p>
				</div>
				<div type="chapter">
					<head>X. FEJEZET.</head>
					<head>Ne játszál a tüzzel.</head>
					<p>Azonban a kis Tivadar megjelenése, s különösen Jávor utóbbi nagy utja s legyező
                  Bakatori története után, kissé borongni kezde Jávor házánál a nős horizon. Nem
                  ugyan, mintha megingott volna Katinka hű szerelme, vagy azon nőink modorjában,
                  kiknek lakodalmi köntöseik gallérjához csak könnyedén férczelve állt a női hűség,
                  ohajtott alkalmat talált volna férje félrelépésében, igazságos boszuból, tromfot
                  tromffal adni vissza; oh nem! sőt inkább a féltésnek nyugtalan férge, a
                  csalatásnak és vesztésnek keserü fájdalma, még némi felzajlással élénkiték
                  szerelmét; melly most már nem boldogitá őt többé - hanem az boritá el a szelid
                  Katinka házassági szép egét, hogy kebelében az erős szikla, a férje jelleme iránti
                  szilárd hit ingott meg, s azon kétsége, melly szive fenekén, Jávor szerelme
                  irányában leselkedett, most már bizonyos alapot nyert lelke előtt! - Tehát
                  csakugyan való, igy sohajta fel, könyek peregvén le szemén, csakugyan való, hogy
                  egyedül hálaviszonzási ajándék valék neki? mi is birta volna őt nálam, igénytelen
                  csekélységemmel, szerelemre? - S e felsohajtás nem vala Katinkánál a kétszin
                  álhunyászkodása, ő neki valólag magas fogalmai valának férjéről, kit tudománya,
                  szerencsés gyógyitásai s nemes jelleme után szerte magasztaltatni, tiszteltetni és
                  szerettetni hallott, tudott a vidékben, s ki szép állást és vagyont birt, néhány
                  év alatt kivívni magának; s annál szerényebb véleménye önmaga felől, melly csaknem
                  önbizalmatlanságig mene. Ezen érzelmet nála, még leánykorából, Martial grófnak
                  elhalt leánytestvére, Katinka barátnéja, és növendéktársa támasztá, kinek ritka
                  tündöklő tulajdonival és miveltségével, magát egészen elhomályositottnak érezé
                  vala. Nyomasztó busongás nehézkedett lelkére, melly magába vonuló kedélyénél
                  fogva, nem nyilatkozott ugyan panaszokban vagy szemrehányásokban, de annál
                  mélyebben ette be magát epekedő szivébe. Ő férje irányában a régi előzékeny vala;
                  de halványabb színt öltött szép arczai, a szemesebb észlelő előtt elárulhaták
                  rejtegetett baját, és fátyolozottabb szemei, a gyakori titokbani sirást. Jávor nem
                  igen látszék sejteni a házi borulatot, vagy ha sejtéshez közeledék, nejének egy
                  vagy más előtolt ürügye s erőtetett földerülése, ismét elnyomák sejtelmét.</p>
					<p>Martial gróf, ki folyvást sürgeté kettős czélját Kakasdon, már az első
                  látogatásnál, mellyet Jávor házánál, annak tett utja után tőn, meglehetősen sejté
                  a család kedélyében történt változást. Pintes, mint házának egykori szolgája, s
                  azóta is mindenben szolgálatos hive, miben őt használni kivánja, jól értesült
                  commentátora volt sejtelmének. Kedvezőnek látván a horoscopot, s elérkezettnek a
                  siker alkalmát; a magyar példaszó ezen javaslata után: “addig verd a vasat, mig
                  tüzes” majd mindennapi volt Martial Kakasdon; hol lovait jártatá meg, hol uj
                  kocsisával tőn próbát, hol Marit illeté látogatása, hol Jávorékat tisztelé meg
                  azzal, hol felejtett valamit Kakasdon, hol annak ezermesterével volt csináltatni
                  valója, hol pedig valamivel, például válogatott virággal, gyümölcscsel, vagy
                  városi csemegével kedveskedett Lucza asszonynak és Katinkának; egyszóval
                  látogatásai ürügyeiben kifogyhatlan vala. Hogy a fő ürügy s tán czél is Marika
                  kezének s vagyonának meghóditása lehete, igen valószinü; de annyi igaz, hogy mig
                  Marinak egy rövid órai látogatást szentele, addig az aránytalanul hosszabb
                  estvéket, mik ollykor jóformán benyulának az éjszakákba is, Katinka körében
                  töltögette. Pintes azt akarta észrevenni ez utóbbi látogatásokra nézve, hogy ez
                  estvék benyulásai, rendesen azon napokra esnek, mikben az orvost, hivatalos és
                  orvosi dolgai, Kakasdon kivül tarták.</p>
					<p>Martial mindinkább érdekesekké tudta varázsolni a maga kakasdi mulatozásait. Élénk
                  társalgása, csattogó elménczkedései, mikkel elbeszéléseit, városi és vidéki
                  hirhordásait füszerezni tudta, apróbb figyelmek, ajándékok, mikkel a nők irányában
                  tiszteletét bizonyitgatá, társalgójának, egy külföldinek, kit ollykor magával
                  elhozott, s ki sok ügyességgel játszotta a guitarrt s énekelt mellette,
                  mulattatása, de különösen Katinkára nézve, az erkölcs és illedelem mindenkori
                  tiszteletben-tartása - mind olly rugók valának, mik Martial jöttét nem sokára
                  ohajtottá tették a nőknél.</p>
					<p>Jávor, kit egy a megyében épen ez időtájban dühöngött járvány, gyakran távol
                  tartott házától, s ki otthon-létében, a megyei egésségi állapot jobb rendezése
                  iránt egy terven dolgozott, csak igen csekély tudomást vőn Martial látogatásairól.
                  - Könnyüszerü vitéz! gondolá magában; tuczetes portéka az emberek között! női
                  játékszernek való! jobb gyomrúnak émelygős édesség? - Meg nem ütközött abban, hogy
                  Martial látogatásai után nőit derültebbeknek találá, sőt némileg nyugasztalódott
                  ebben; de a sűrüen váltogatott drága virágcserepekben, csemegékben végre
                  megütközött még is; s Katinka főfájásról panaszkodván, némi komolysággal
                  figyelmeztette a nőket, hogy a virágillattal terhelt szoba lége, ártalmasan hat
                  annak lakóira, s a két gyönge érzékü kisdedre még ártalmasabban. Lucza asszony nem
                  mulasztá el ez alkalommal, szót ejteni Martial figyelmeiről a ház iránt, s
                  különösen kitüntető becsüléséről Katinka irányában. Figyelmeztetésének, ugy
                  látszék, némi boszúvágyacska volt a rugója. - Mind jó, kedves napácskám, megjegyzé
                  Jávor; Martial atyja jótevőm volt, s igy fia becsülését is méltánylom, a
                  becsültetést pedig kedves, lelket frissitő italnak tartom; csakhogy édes
                  napácskám, mond fölemelt ujjal mosolygva Jávor, az ital, tisztán csergedező
                  forrásból és ne mocsárból merített legyen! - Jávor valóban nyugodt volt lelkében,
                  ismérve neje tiszta, szilárd jellemét; Martial látogatásaiban és kedveskedéseiben
                  más veszélyt nem látott, mint azt, hogy azok könnyen kávé-fölötti mende-mondákra
                  szolgáltathatnának anyagokat a vidéknek.</p>
					<p>S lényegben nem is volt oka Jávornak aggodalomra. Katinkának nem valának ugyan
                  kedvetlenek Martial figyelmei és esztergályozott szavakba foglalt hizelgései,
                  sőt azok némileg visszaadák lelkének csüggedezett rugonyosságát, annak tudásával
                  élesztvén önérzetét, hogy van, ki becset tulajdonit személyének, mellyet férje
                  vagy nem talál benne, vagy méltatlanul mellőz; de Martial betanult, communis
                  locusos divatszerü édelgései ugy nem fogtak Katinka tiszta erkölcsén, jellemén;
                  miként nem a drága gyémánton, rubinton, az üveg karczolásai. Katinka vidorabb volt
                  ugyan Martial élénk társaságában, kissé szellőztetni látszék búfátylát; de
                  kegyében semmi tért nem engede, Martial több izben s több alakban megkisértett
                  közeledteinek; azon varázs hatalomnál fogva, mellyet szeplőtlen tiszta erkölcs
                  rendesen gyakorolni szokott, a merészkedő hivalgás ellenében, folyvást tisztelő
                  távolságban tudta tartani a csapongót; ugy hogy Martial pár hónap mulva sem
                  dicsekedheték egyéb jelenségével vagy ereklyéjével Katinka netán simuló
                  kegyének, mint - egy kis csinosan himzett zseberszénykével, tárczák még akkor nem
                  divatozván.</p>
					<p>Ezen zseberszénykének, mely csak liliputi termetü vala azon patagonihoz képest,
                  mellyet az akkori tisztesek, nadrágszijra hurkoltan viselének - saját hübnere
                  volt. Lucza asszony, a grófi kegyet méltányolva, illendőnek látta azt Katinka
                  részéről, ki jelölt tárgya vala figyelmeinek, valami emlékkel viszonozni, mellynek
                  becset az adóné szivessége kölcsönözzön. Katinka sokáig vonakodott. Van a női
                  tiszta jellemben, mindenkor egy bizonyos, bár ollykor homályos sejtelme a női
                  szemérem illedelmének s becsültetés féltékenységének, melly miként szellemi mimosa
                  pudica, remegi a megilletést. Katinka férjes nőisége némi megoroztatásának
                  tekintette azt, hogy udvarló nőtlennek emlékkel kedveskedjék, s legalább férje
                  tudtával kivánta ezt tenni. De Lucza asszony kifogyhatlan és lankadatlan volt
                  előterjesztéseiben. - Mi szükség ugymond, zajt ütni csekélységből? A titok
                  kigyódzó ösvényein járó férj, megérdemel egy kis cape nasumot, sőt némi
                  rendreigazitást is. A dologban nincs semmi megrovandóság, a gróf az illedelem és
                  erkölcs határai között társalog velünk, s ha megkisértné tulcsapongni azokon,
                  mindenkor hatalmunkban álland a visszaléphetés. - Sejthető e szavakból, Lucza
                  asszonynak egész tervezeti rendszere. Ő mint jelleme alapjában tisztességes
                  asszonyság, távol volt attól, hogy kedves leányát és annak tiszta erkölcsét, a
                  gróf tolakodásinak martalékul engedje; de Jávor ellenében sarkalta őt egy kis
                  boszúvágy rejtélyességeért, mellynél fogva égett eszére adni neki, hogy más, még
                  pedig tekintélye a vidéknek, jobban megtudná becsülni az eldobott kincset. Továbbá
                  nyugtatta őt a sátán azon biztositó-intézeti fogása is, mellyel a bűn első
                  stadiumaiban, nyerendő lelkeit ámitgatni szokta, hogy tudniillik mindenkor szabad
                  fog maradni előttök a visszaléphetés könnyüsége. Katinka végre nem ellenkezett, s
                  a zseberszényke, nagyobbára Lucza munkája, elkészült. Katinka, szép arczait fülig
                  elboritott pírral nyujtotta azt Martiálnak által, ki nem kétkedett a pironságot,
                  hóditása némi sikerére róni fel; mi azonban nem vala egyéb homályos sejtelménél a
                  nem egyenes útoni járásnak. Most már némileg jogositottnak vélé magát, valamivel
                  többet merhetni Katinkánál, s megkisérté az első gyönge kézszoritást, melly
                  azonban nem visszonoztatott; de a melly Katinka szemeiből, némi sülyedése
                  érzetében, kifordultával a szobából, a szégyen keserü könyeit facsarta ki.</p>
				</div>
				<div type="chapter">
					<head>XI. FEJEZET.</head>
					<head>Véletlen látogatás.</head>
					<p>Egy nyári estalkonyat felé, a nők a téglával kirakott hűs előpitvarban ülének
                  varrás mellett. A két gyermek, leteritett szőnyegen, játékszerektől környezetten
                  csuszkált. Rekkenő volt a hőség s a nők sűrüen használták legyezőiket. Lucza
                  asszony Kártigám-regénynek, némelly töredékeit beszélte el Katinkának,
                  terjedelmesen ugyan, de annál zavarosabban; Katinka pedig eleresztgetve fülei
                  mellett a szavakat, varrási szünetek, s ollykor feltolakodott sohajok közt,
                  merengett gondolataiban. Jávor Bakatorral nem vala honn.</p>
					<p>Gyönge kétes kopogás után, egy női alak lépett be a pitvar nyilt ajtaján, fekete
                  könnyü fátyollal arczán. Öltözete darabjait, ugy látszék, inkább a szükség, mint
                  izlés vagy kény illesztette össze, halvány arczái, vagy kiállott betegségnek, vagy
                  bánatnak nyomait viselék, de fekete nagy szemeiből élénk érdekes tűz lobogott ki.
                  Kölcsönös idvezlés után, orvos urról tudakozódék, kitől, mint mondá, mellbajában,
                  tanácsot kérni jöve Gyuláról, s Adut Jakab fogadójában szálla meg. A házi nők
                  előtt feltünő vala az idegennek látszatos elfogultsága, reszkető hangja s őgyelgő
                  szemei, mik azonban leültetés után, a csuszkáló gyermekekre, még a beszélgetés
                  közt is, mintegy szegezve maradának. Rövid értesités után az orvos honn nem
                  létéről, az idegen Katinkához fordulva: kétségen kivül tens asszonyom gyermeke a
                  két kis angyal? kérdé fojtott hangon.</p>
					<p>Csak a nagyobbik, felele gyönge pirulattal Katinka.</p>
					<p>És a kisebbik?</p>
					<p>Könyörületünk tárgya! szóla közbe Lucza.</p>
					<p>A nő fölkele ültéből, megcsókolá a kis Juliskát, Tivadarkát pedig felragadva
                  karjára, mintegy eszméletlenül szorítá szivéhez: szegény árva! sohajtá, s
                  csókjával árasztá el a kisdedet. Majd összeszedve lázadt érzelmeit, letevé a
                  gyermeket, helyére üle, s lassu monotón hanggal mondá a nőknek: bocsássanak meg
                  önök, felzajdult érzelmeimnek, nekem is volt egy gyermekem, s illy korban -
                  megfosztattam tőle! Az utóbbi szavakat csaknem végkép elfojtá ajakin a bánat.</p>
					<p>Katinka sejtvén az idegen nő fölhevülését, ki mellkendőjét leölté nyakáról,
                  illetődve kezdé legyezni őt.</p>
					<p>E legyező! kiálta hevenyen a nő, a mint a legyezőre esének szemei; de
                  visszaeszmélve magára, elharapá szavát.</p>
					<p>Tán ismeri a legyezőt, asszonyom? kérdé Lucza; cselédünk találta.</p>
					<p>Igen is; a legyező sajátom, felele az idegen nő, elvesztettem.</p>
					<p>Asszonyom! szóla Lucza asszony élesebb hangon s felszökve ültéből, ön nem az, a
                  kinek kiadja magát! Jól vagyunk értesülve! Ön vőmmel, az orvossal utazott e
                  vidékre, feldúlni egy becsületes család csendes nyugalmát.</p>
					<p>Azt nem tevém! felele rángásos ajkakkal a nő.</p>
					<p>De tevé asszonyom, és mai illedelmetlen tolakodásával még tetézé bünét.</p>
					<p>Ön hevülve van tens asszonyom! mond a nő komoly hidegséggel; a szelid Katinka, ki
                  itt tulajdonképen érdekelve van, reménylem, megtudand bocsátni a
                  szerencsétlennek.</p>
					<p>Ezen szavak után, egy pillanat alatt nyakába veté mellkendőjét és sebten
                  kiindúla.</p>
					<p>Fogja tulajdonát! kiálta utána Lucza; nem tartjuk el más gyanús vagyonát! s
                  Katinka utána vivé az idegen nőnek a legyezőt.</p>
					<p>Katinka! szóla átnyujtáskor a nő, szivéhez szoritva az átnyujtó kezet; legyen
                  meggyőződve, hogy vétkes nem vagyok, csak szerencsétlen!</p>
					<p>Oh én is szenvedek! sohajtá Katinka.</p>
					<p>Nincs rá oka; higyjen nekem jó lélek, nincs rá oka. Ki olly nemes keblű férjet
                  birhat, mint Jávor ur, szép viszonyát gyalázza meg, ha benne bizalmatlankodni tud.
                  Bocsásson meg, kedves; e családi kis borulatról még csak sejtelmem sem volt!</p>
					<p>Az idegen nő távozta után, kitörőbben zajlottak nőinkben a felviharzott érzelmek.
                  Lucza asszony forró lávát hányó Vezuv vala, nem igen válogatós a czimzetekben,
                  Jávor kárhoztatásában, és Katinka érzelmeinek felkorbácslásában.</p>
					<p>Nyilvános s nem is tagadhatá, ugymond, a jóféle, hogy ő drágalátos férjednek a
                  titkos kedveltje, s csak a vak nem láthatá, zajgó érzelmeinél a kis Tivadar
                  körül, hogy az édes anya szive mélyéből fakadtak fel azok, csak édes anya
                  szorithatja olly forró szivvel magzatát szivéhez. És e fajult nő merhete
                  szemtelenül s tán gúnynyal is betolakodni hozzánk?</p>
					<p>Isten tudja, anyám, nekem ezen nő épen nem látszik olly arczátlannak; azok a nemes
                  vonások arczában, szende tűz szemeiben, szivélyes szavak -</p>
					<p>Igen alkalmasok lépezésre! közbe vágott szavával Lucza; férjed is hihető azokon
                  került lépre. De illy férj, leányom, kimélést nem érdemel.</p>
					<p>Katinka érzelmek tömkelegében bolyongott. Eszéhez czáfolhatlanul szóltak azon
                  kedvetlen jelenségek, mik az idegen nőnek zavarából, rejtélyességéből,
                  érzelemzajlásiból és önmagávali ellenkezéseiből előtte fölmerültek; ellenben
                  szivére mélyen hatottak, a nőnek a folyosón hozzája ejtett szavai, és férjének
                  ismert őszinte jelleme. Ez érzelem-habzásban, végre is férje javára fogta volna
                  kivivni kegyeletes kedélye a diadalt, ha Lucza asszony folytatott
                  ingerültségeivel, némileg nem ellensúlyozza azt.</p>
					<p>Ha drága férjed, mond Lucza, kinél a drága és drágalátos
                  epitheton, mindenkor fulánkos mézfalat vala, végre is ártatlan, - mi szükség
                  titokba burkolni előttünk magát? nem egy-e a szoba a kemenczével? Nős életben a
                  titoktartás, leányom; sátáni horog!</p>
				</div>
				<div type="chapter">
					<head>XII. FEJEZET.</head>
					<head>A lovárda.</head>
					<p>Lucza boszúvágyának és rendreigazitásának ürügye, alkalma, csakhamar előadta
                  magát. Jávor mintegy egy hétre az idegen nő látogatása után, - minthogy Ambrust,
                  ki egy tetemes sámsoni görög dinnyét ejtvén lábára, honn kelle hagynia - egy
                  megyei hajdu kiséretében, körutat tőn a megyében. Martial tudva a fészek himje
                  kirepültét, mint szokott, egy délután, jókorabb megjelent ujonnan rendezett
                  csinos fogatával s egy pár cserép ritka rózsával, az orvos udvarában; s idvezlés
                  után nagy tűzzel értesité a nőket, egy a székvárosban megjelent hires lovárda
                  felől, melly általa is meglátogatott két előadásában, csodákat tőn s önmagát
                  haladá felül; bünnek festé mutatványai elmulasztását és mellőzését a még soha nem
                  látott csodálatosnak. Ő, ugymond szerencsésnek tartandja magát uj kocsiján, lován
                  berepithetni a dámákat a városba és vissza, s részesithetni őket a ritka
                  élvezetben. Katinka, jobb eszméletében az illedelemnek, s női tartózkodásnak,
                  ellenvetéseket tőn s férje honn nem létével is mentőzött; de Lucza és Martial elég
                  ügyesek valának, a legártatlanabb szinben tüntetni elő a kirándulást, sőt némileg
                  a bon ton szükségleteül állitni fel egy olly ritka műtünemény élvezését, ugy hogy
                  Katinka végre megszünt ellenkezni. Tán lehete elhallgatására némi befolyással egy
                  kis könnyelmüségi adag is, melly uj élvezettel kecsegtete, s öntudata tiszta
                  őszinteségének, melly magában kárhozatost nem érez. A kirándulás el vala
                  határozva.</p>
					<p>Az alatt künn az udvaron, egy kis episódocska adta elő magát. A befogva állott
                  lovak, grófi cselédvoltára némileg büszke kocsisának, Ambrus, rendelet szerint,
                  egy palaczk bort vitt vala ki. A bor a kocsisi sziv Gibraltarjának rendesen azon
                  kulcsa, mellyel az bevehető. Ambrus bora is, nem áztatá ugyan el a szomjas
                  lókormányost; de szokottnál discursibbá tette még is.</p>
					<p>Ugyan szép kocsijok van kendteknek, bátya! szóla hozzája Bakator Ambrus; és
                  szokott ujságvágyával nézeglé és tapintgatá meg minden részleteit a hintónak.</p>
					<p>Az ám, szép öcsém! felele hegyesen bajusz alól a kocsis; még ezen a vidéken nem is
                  igen láttak öt kerekü kocsit; ez az első.</p>
					<p>Öt kerekűt? kiálta Ambrus, s nyitva feledé csodáltában száját. Én csak négyet
                  látok.</p>
					<p>Itt az ötödik elül. Ezen az ötödik kereken, öcsém, álltó helyében, vagy sebes
                  mentében ugy megfordul a hintó, mint jó tánczos leány a fris magyarban.</p>
					<p>Meg-e? azt nem hiszem, bátya, mond hiedelmetlenül csóválva fejét Ambrus.</p>
					<p>Kőhordtát! mindgyárt meglátod öcsém! Hí te! kiálta megragadva a gyeplőt s közikbe
                  suhintva a lovaknak, Miska, egyet kanyarúla a nem igen tág udvaron; de a sebes
                  fordulatnál, az uj szerzeményü s még összetanulatlan fogatu ostorhegyes, hirtelen
                  kanyarodott hátra, magával rántá a gyeplőst, s a hintó rúdja kétfelé pattant,
                  miként száraz macarónidarab. A grófi inas, ki a kocsis melletti ülésben,
                  kényelmesen pöfékelt, az egész hintót feldőlési veszélytől féltve, nyakra főre
                  törte le magát üléséből, még jókor fogni fel a lovakat; de a hirtelenkedésben
                  súlyt veszte, s földre zuhanva lábat ficzamíta. Szerencse, hogy további baj nem
                  történt.</p>
					<p>Furcsa portéka az az ötödik kerék! mond Ambrus kétes arczczal, nem tudva:
                  röhögjön-e, vagy kárt bánjon? bolonddá teszi még a régi négyet is!</p>
					<p>A kocsis a szitkok minden nemein átrobogva - mikből Ambrus kiváncsisága, méretlen
                  adagban kapta ki a maga illetőségét - vakarta fejét; Martial is értesülve
                  eredményben, noha elferditett praemissákkal a baleseményről, fölgerjedve Lucza
                  asszony sápitásai által is - ki az ohajtott kirándulást már-már meghiusultnak
                  látá - szép czimzetes kurholásokkal illette Miskát; de mindezzel a bajon segitve
                  nem volt. Azonban, miként tapasztalt emberismerőink állitják, a nő, ha egyszer
                  elősejtelmet kapott valamelly kéjes óra élvezéséről, nem könnyen szokta azt
                  kisiklani hagyni kezei közől. Lucza asszony elfuttatta, vagy inkább döczögtette
                  Ambrust az ezermesterért; és Pintes zsibárosi szekrényéből, vaskarikát,
                  kötéldarabokat, s más efféléket szemelgetvén ki, megeszkábálta olly erélyesen a
                  tört rudat, hogy képes lehessen hatszor olly hosszu utat is kitartani, mint vala
                  Kakasdtól Bekevárig.</p>
					<p>A grófi inas ezuttal nem vala használható. Őt le kelle fektetni, ideiglenesen
                  Pintes gondja alá helyezni; Ambrusnak pedig parancs adaték a nőktől, hogy
                  garderobeja s tetszősége erejéig, tegye urias valet de chambre-alakuvá magát.
                  Mennyire teljesitheté Ambrus e parancsot, azok itéljék meg, kik őt már becserélt
                  megyszin haczukájában, leppentyüs lengyel sipkájában, s mákszürke lovagló
                  nadrágában látni valának szerencsések; itt csak azt jegyezzük meg, hogy
                  adjustiroztatásának nem utolsó darabját tevé, azon zsebkendő, mellyel őt egykor
                  Martial megajándékozá, de a melly egy szerencsétlen órában, Ambrus pipájának
                  kipattant egyik irigy szikrájától körül-belül olly foltot kapott, mint a millyet
                  Ázsia mappáján, a chinai császárság teszen. De okos embernek mester a neve. Ambrus
                  olly ügyesen hajtogatá be a foltot, hogy a kifityegtetett ép végek, nem is
                  gyanittaták a falcidiát.</p>
					<p>A társaság behajtatott a lovárda idejére. Ambrus is Martial kegyéből
                  belépti-jegyet nyert; és alkalma adatott, meresztett szemmel és nyitott szájjal
                  csodálhatni a lovasok tánczait a lóhátakon, miket ő a szilárd földön sem birt
                  volna eljárni különben; a betanított lovak tudósságát, mellyek több oskolát
                  látszottak végezni, mint ő maga, vagy Pintes ő kigyelme is. De különösebben egy
                  kis deres vette igénybe figyelmét és csodálatát, melly zsebkendőt apportirozott,
                  az órát kidobbantotta, ülő nélkül tánczolt, szökött; egy szóval kegyencz tátosa
                  volt az egész közönségnek. Lehetlen volt Ambrusnak megtagadnia kiváncsiságától
                  azt, hogy az első mutatványi szünet után ki ne forduljon a szinkörből, a otthoni
                  házi körülményei között ne láthassa a kis derest, reménylve, hogy érdekes
                  biographiájából is megtudand annyit, hogy hová való? hány éves? mit eszik, iszik?
                  mi árú lehet tudományostul? s hol járta dicséretesen végzett oskoláit? A lovak,
                  nem lévén más hely, csak a szinkör előtti utczán állottak, s a szemfül vizsga
                  Bakator Ambrus csakhamar föllelte a kis derest.</p>
					<p>Jó uram! kérdé sipkáját szellőztetve, teljes udvariassággal a kötőféken tartó
                  szolgát; ha merném tudakozni; hanyad füvét eszi már a kis deres a legelőnek?</p>
					<p>Az idegen nemzetü szolgának, caviár volt Ambrus kérdése s nem felelt.</p>
					<p>Nem eszik az füvet atyafi, szóla helyette egyik a körülálló pórság közől.</p>
					<p>Hát? kérdé Ambrus.</p>
					<p>Szent János-kenyeret!</p>
					<p>Ki nem röhögött, kaczagott a favágói ötletre? Ez azonban Ambrust épen nem
                  aggasztotta, ki folyvást lókupeczi figyelemmel keringve körül a lovat, folytatá
                  tagról tagra, megkezdett szemléjét. Minek következtében történt, hogy a gyanakodó
                  dereske, hegyzett füllel és félszemmel, evidentiában tartván Ambrus mozdulatait,
                  alkalmas perczben olly hatalmas fricskát applicált annak orra tájékára, hogy
                  arczát egyszerre vérbíbor boritotta el. Ki nem röhögött, ismét kaczagott a
                  körülállók közől; pattogtak a vaskos, vaskosabb és legvaskosabb elménczkedések
                  Ambrus rovására; csupán az arra menő exrector vigasztalá őt e szavakkal: Dáriust,
                  jámbor barátom, lónyerités tette királylyá, ki tudja: nem hoz-e kendnek is idővel,
                  ezen lófricska valami szerencsét?</p>
					<p>Ambrus savanyodott arczczal itatgatta drága vérével a parádés zsebkendőt, mellynek
                  pipamájas foltja, kezének is juttatott vérfestéket. Az esemény zsibaja, még több
                  ácsorgót csalt Ambrus körébe, s ezek közt az épen arra menő Avar Bálintot is, a
                  megye aljegyzőjét, figyelmessé tevé a csoportozás.</p>
					<p>Hát itt vagytok, Ambrus? kérdé ez a vért nyomkodó szolgát.</p>
					<p>Uhu! volt a felelet; bent a comédiában.</p>
					<p>Bálint nem vélve egyebet, mint hogy Jávor orvos bátyja, családostul jött be a
                  látványra, karon fogá a csoport szélinél hagyott dámáját, s besiete vele a
                  szinkörbe. Csakhamar fölismeré a Jávor-családot, és ülésére vezetvén dámáját,
                  hozzája siete. Lucza és Katinka, mindgyárt belépéskor a szinkörbe, ráismerének
                  Bálint vezetett dámájában, részint fekete, noha leeresztett fátyláról, részint az
                  ismeretes legyezőről, mellyet kezében vive, a gyanus idegen nőre; noha meg nem
                  foghaták, miként kerülhetett ez Bálint társaságába? kit a Jávorház nem csak
                  különösen becsült, de ki Jávornak, nemes tulajdoniért, szinte kegyencze vala.
                  Ezen, mint vélék, méltatlan ismeretség, némi részt levont Bálint szives
                  fogadtatásából, mit tán némileg elősegitett a nők részéről, annak átallása is,
                  hogy ezen félincognito kirándulásuk kevésbbé maradhat titok. Bálint a maga
                  részéről, szintén nem kevéssé ütközött meg azon, hogy mint érté a férj
                  távollétében, a nők olly ismeretes Don Juan társaságában hagyhaták el házaikat,
                  mint Martial vala. A két ifju, mint kölcsönösen tudott vetélytárs, különben is
                  igen foghegyen állott egymással szónak.</p>
					<p>Szabad-e tudnunk: mi dámát vezetett be uram öcsém? kérdé Bálinttól Lucza.</p>
					<p>Egy barátom neje, felele ez röviden, s másra sietett terelni a beszédet.</p>
					<p>Ugy látszik, igen akarja tartani incognitóját, megjegyzé Lucza, hogy fátyolát a
                  hőség daczára sem hajtja fel.</p>
					<p>Oka lehet rá! kaczaga közbe Martial; ha tán férje előtt is ohajtna incognito
                  maradni.</p>
					<p>Hogyan érti azt a gróf? szól tüzesedve Bálint.</p>
					<p>No a barátságnak is határai vannak.</p>
					<p>Miket, gróf ur, legkülönösebben a férj háztóli távollétében nem volna szabad
                  áthágni.</p>
					<p>Most én kérdem öntől, szóla lángolva s olly nyomott hangon Martial, hogy a
                  szomszédság figyelni kezde; hogy érti ezt?</p>
					<p>Egyszerüen, felele szilárd hidegséggel Bálint; Jávor tisztelt bátyám nincs
                  honn.</p>
					<p>E szavakra Katinka rémhalványan szökött fel ültéből, utána lángoló arczczal Lucza,
                  s elhagyák a szinkört.</p>
					<p>Uram! sugá Bálintnak, összecsikorgatott fogai között Martial; holnap tiz órára,
                  elvárom önt a város füzesébe; legyen szives egy segédet hozni magával, és
                  hősiessége czimereül egy fringiát!</p>
					<p>Ott leszek!</p>
					<p>Martial kirobogott a nők után.</p>
					<p>Leirhatlanok valának a visszautban, Katinka érzelmei. Büntudat, szégyen, nőisége
                  sérelmének fájdalma, jó hire sülyedtének remegése, férje bántódása, felváltva
                  dúltak keblében, miket Martial üres biztatásai és mentései, távolról sem birának
                  megengesztelni. A tiszta kegyeletes női kebel önvádolása, kivülről nem czáfolható
                  meg! Lucza asszony az egész útban paprika volt és pöfögő kása. Kezére járt
                  Martiálnak Bálint kárhoztatásában, kinek neve mellé sűrüen pattogtatá a
                     pimasz-epithetont. Ambrus a kocsis mellett gubbasztott, kendőjét
                  nyomva a dereske által tetovirozott arczára, a bennülő urasága látszató bánatjában
                  - noha honnan eredtét meg nem foghatá - a hű szolga szinte feledé saját nyomatékos
                  fricskáját.</p>
				</div>
				<div type="chapter">
					<head>XIII. FEJEZET.</head>
					<head>A párbaj hatásai.</head>
					<p>A nők akként jártak lovárdai élvezetökkel, miként az, ki izes falatot eszik, s
                  egyszerre csontban robban meg a foga! Haza érve, Katinka szobájába zárkozott, s
                  asztalkájára borulva, könyzáporral áztatta kendőjét. Martial, ki búcsut venni
                  kéredzik hozzá, visszautasittaték, s az búcsuvétlen távozék a háztól.</p>
					<p>Leányom! szóla később Lucza asszony Katinkához; ne csinálj szúnyogból elefántot!
                  te ártatlan vagy tettedben és érzelmedben; és merhet-e valaki vádolni, hogy
                  megsértéd férjed iránti hűségedet?</p>
					<p>Katinka csüggedt szivvel rázott főt. A világ is vádoland édes anyám; de magam
                  legjobban! Sokat engedtünk magunknak, elbiztuk önerőnk érzetében magunkat; s most
                  megvagyok alázva, hogy bár föld nyelne el szégyenletemben! Egy féreg dúl
                  keblemben, anyám, az - s itt ujra megeredének csuklásos könyei, s többi szavait
                  majdnem egészen azokba fulasztva ejté - az, hogy jó férjem szerelmére, becsülésére
                  méltatlannak érzem magamat, s alig reménylhetőnek bocsánatát!</p>
					<p>Lucza minden oldalról megforgatá a maga vigaszait és okoskodásait, hogy Ambrus sem
                  gondosabban lyukas parádés kendőjét; de valamint ez, ugy Lucza vigaszai is, csak
                  csonkán tüntek fel Katinka sebhedt szive előtt. Nappalai búsak, éjjelei álmatlanok
                  voltak!</p>
					<p>A párbaj jelentéktelenül ütött ki. Egy könnyü karczolás Martial keze fején, s egy
                  szintén hamar behegedt könnyü vágás Bálint bal karján, volt az egész eredmény; de
                  füstje nagy volt a kis pecsenyének. Minél monotonabb valamelly vidék napi rendé,
                  annál zajosabb intermezzót képez abban minden uj hirecske és eseményke, melly ezen
                  monotoniába véletlenül beszökken. A falusi ember, hosszasan élődve, lehetőségig
                  kizsákmányol, minden vidékében történt nősülési, vagy halálozási eseményt, jó vagy
                  balesetecskét; mig a városi elsiet rajtok, mert ujabb meg ujabb események várják
                  őt s igénylik figyelmét. Ezért ifjonta kedvesebb a falusi lakás, hol az élet
                  tartóbb nyomokkal járdal érzelmeink felett, s enged időt édesen fájó ábrándokra,
                  mikben a sors nagy részben szolgáltatja ki örömbeli osztályrészünket; de
                  öregségünkre, melly miként hajó, midőn közel kikötőbe beevezni készül, bevonja
                  vitorláit, városban laknánk szivesebben, hol a sziv időkövezetes érzelmei fölött,
                  bár recsegve, robogva, de majdnem egészen nyomtalanul forog az egymást váltogató
                  események kereke!</p>
					<p>A szinköri jelenet s rákövetkezett párbaj is, futó tűz gyanánt szökte meg a
                  vidéket, és szükségeltebb füszere lőn az a lakomáknak a sónál, és
                  kávéasztalkáknak a czukornál. A nők bekocsizását már Pintes a rudmester tudatta
                  Kakasddal; a városban pedig Ambrus lovárda-mája, a szinköri párbeszéd s majd
                  párbaj, telegraphi gyorsasággal mentek mondákba által, természetesen miként lenni
                  szokott, több variátiókkal, mint színpadainkon a házasitások. Annyi azonban
                  bizonyos, hogy Lucza asszonyt, kinek a világ szája nem egy megszólással hitte
                  adósának magát, s most elérkezettnek itélte a visszafizetés ohajtott határnapját,
                  épen nem hagyta ki a monda hősei közől, sőt barátságért, valódi és szinlett
                  szánakodások mellett, némi complicitásba fogta az általánosan becsült Katinkát
                  is.</p>
					<p>Szetényi Marika volt az első, kihez Erzsi szobaleánya által, a városba
                  egyért-másért járatos Pintes utján, az esemény egyik variátiója eljutott. Bánatos
                  sőt szivrázó volt az, a szerelmében epedező lyánkára nézve. Avar Bálint, ugymond a
                  hir, Martiállal egy nő miatt vívott párbajt, kit Bálint vezete be a szinkörbe, s
                  ki Martiáltól Bálinthoz pártolt szerelmével, megtudva Martial udvarlásait Katinka
                  körül. - Bálint hitszegő? kiálta a zúzott szivü leányka; hitszegő akkor, mikor az
                  elválasztó ponton állott, együtt nőtt forró szerelmünk? Lehetlen! - Forrón
                  szerető szive, kész vala mentegetni szeretett ifját. Az a legtisztább sziv,
                  melly másról sem képes egyebet föltenni mint tisztát. Azonban csakhamar
                  kényszerüle, több mint gyanúnak venni a kósza hirt. Pintes, ki egy idő óta
                  szivesen keresett foglalkozást a Szetényi udvarban, minek okát csak az ármányos
                  Erzsi sejté, ismét talált egy felpattogzott lapozatu asztalkában kiigazitni-valót.
                  Épen érdekes szivdolgokról társalgának ő és Erzsi, ennek szobájában, a mint Mari a
                  munka megtekintése végett, hozzájok belépett. - Miről foly a beszéd Balázs?
                  kérdé.</p>
					<p>A Bálint ur dámájáról, ki miatt a riburió történt, felelt a furfangos
                  ezermester.</p>
					<p>Ej, haszontalan pletyka! mond Mari, mélyebben hajolva a kiigazitandó asztalkára,
                  hogy zavarát ne láttassa.</p>
					<p>De nagysás kisasszony, nem zörög a haraszt, ha nem fú a szél! Azt a fekete fátylas
                  csinos asszonykát hetek óta ismerem már én! itt lappang az a faluban, a fölvégen a
                  molnárházban, merre Bálint urral, ha künn van, nem egyszer találkoztam már! Erzsi
                  szintén vélte már látni a faluban ezen asszonyságot.</p>
					<p>Mari nem sürgette tovább Balázs referádáját; besompolygott szobájába, hol a keserü
                  fájdalom, féltés és csalatkozott hit, remény, és szerelem, majd szétrepesztették
                  szivét. Noha teljesen nem bira még hitelt adni Pintes szavainak, kit Martial
                  lekenyerezettjének tudott, valamint azt is sejté, hogy a szilárd és őszinte
                  jellemü Bálint nem volt Balázsnak embere soha, minthogy ez őt büszkébbnek
                  tapasztalta, mintsem beszinlelésével nála boldogulhatott volna; de a körülmények
                  összetalálkozása, még is nyomasztólag feküdt, mint malomkő, szivén; bús
                  merengésben ápolta bánatát, mi miatt feledé ápolni kedveltjeit, illatos virágait
                  is, s hervadoztak azok, miként hervadozott maga!</p>
					<p>Avar Máté, a biztos volt a második, kihez a hir azon ijesztő változattal jutott
                  el, hogy Bálint a párbajban veszélyes sebet kapott. Máté, lelke egész erejéből
                  szerette fiát, noha irányában mindenkor mint legszigorubb atya mutatkozott, ki nem
                  egykönnyen vala annak legszebb tulajdoni, legfeddhetlenebb viselete által is
                  kielégithető. A legbecsesebb prémet, nyestet is ki kell porozni ollykor, ugymond,
                  hogy belé ne essék a moly. Titkon azonban a jó baráti előtt, büszke volt jeles
                  fiára, neve örökösére, családja fentartójára, a szép pályát igérő és
                  közkedvességü ifjura. A hir tehát megrázta őt, s már épen fogatni akart a
                  székváros felé, a mint Bálint abból kiérkezék, s az első kósza hirt atyja előtt,
                  személyes jelenlétével rectificálta.</p>
					<p>S miféle személy vala az, kit a szinkörbe vezettél? kérdé vont szemölddel
                  Máté.</p>
					<p>Egy barátom neje, felelt Bálint.</p>
					<p>Reménylem, tisztességes?</p>
					<p>A szó teljes értelmében, atyám!</p>
					<p>Ugy is legyen, fiu, azt megmondom! holmi utczán szedett sohonnai ismeretségekkel
                  meg ne gyalázd nevemet!</p>
					<p>Bálintnak elő kelle az egész eseményt beszélnie.</p>
					<p>Mit beszélsz fiu? szörnyedék a biztos; Jávor barátom női, a férj otthon nem
                  létében Martiállal? Szép gazdálkodás! illyen a nőcseléd! és Jávor - de hiszen a
                  házasságban jobb egészen vaknak lenni, mint kancsalitni! Ez minden bizonynyal
                  Lucza asszony remeklése! Egy pár nyomós szitokkal fejezé be Avar a maga
                  philippicáit. De most emeltebb fővel, annál büszkébb volt hősies fiára. Avar Máté
                  ifjonta katonás egy ficzkó volt, bátor, gyakran szinte a vakmerőségig, jó
                  lovas, ügyes kard- és fokosforgató, jó puskás, és biztoskodása elsőbb éveiben
                  személyesen vezérelvén pandúrait, remegett Atillája volt a megye rablóinak,
                  vagyis ugynevezett szegény legényeinek és orgazdáinak, kiknek idioticonjaikban
                  felette jártas volt. Hanyatlottabb napjaira lenehezedett ugyan a lórul, s könnyü
                  szekéren is csak ritkán követheté hadnagyai czirkálásait; de a megszokás s némi
                  viszketege a hiuságnak, fentarták egész testviseletében, modorában és szokásában a
                  katonai tempót, szintén a keresettségig; katonai commandóra szoktatta cselédjét,
                  hadnagyait, tábori egyszerü cynismussal étkezett, kukoriczahéjjal tömött
                  derekaljon aludt, et nequid pompae desit, verbunkos szitkokkal, miket hivatalos
                  haragja léleklyukainak nevezett, adta meg szavainak a kellő energiát. Mindezek s
                  effélék, bizonyos darabossággal, ollykor csaknem durvasággal vonák be Avar Máté
                  külsejét és társalgását, melly az ismeretlenre nézve, elsőbb találkozásokban, ha
                  nem visszataszitónak, bizonyosan éldelhetlennek tetszék. De kinek alkalma lehete
                  őt közelebbről kiismernie, meggyőződék később, hogy Avar csak kérges, de nem
                  férges; hogy a külkéreg alatt nemes sziv dobog a kebelben, melly szigoru ugyan a
                  görbeösvényüek iránt, de minden helyesnek és jónak irányában méltányos, emberiség
                  szent ügyeit tiszteletben tartó. Jávor, ki őt becsülte, szerette, diónak nevezte
                  őt, mellynek egy keserü héját kell lehántanunk és keményet áttörnünk, hogy ízes
                  bélihez juthassunk.</p>
					<p>Avart kedvesen lepte meg fiának bátor lovagiassága, mellyel a női becsület mellett
                  fegyverre kelt, még pedig olly ismeretes vívó ellenében, millyen Martial volt, s
                  igen meg volt elégedve Bálint nem sokat jelentő sebével, miután megérté, hogy
                  Martial sem maradt szárazon. - Be kár! felsohajta Bálint kifordulta után, hogy a
                  fiunak különb anyja nem volt! Hogy annak apjával kétszeresen vala megelégedve,
                  természetes.</p>
				</div>
				<div type="chapter">
					<head>XIV. FEJEZET.</head>
					<head>Jávor megérkezik.</head>
					<p>Egyedül tiszta ártatlan lelkeknek tulajdona az, hogy kérlelhetlen birái
                  önmagoknak, s csak magára szinére is a félrebicczenésnek, kész kedélyük, szigorú
                  s gyötrelmes önvádolásra. Tiszta forrás az ő keblök, mellynek kristály vizét, egy
                  a fenék homokjában futó bogárka is felzavarhatja!</p>
					<p>Katinka összerezzent, a mint körútjából megtérő férjének kocsija az udvarba
                  berobogott, s halvány lőn mint liliomlevél. Fojtott kebellel és lesütött szemmel
                  fogadta a belépőt és kerülte szembe akadni szemével. Lucza asszony is halkabb és
                  elfogultabb vala az üdvezletnél, mint egyébkor. Gyanúsabb kedély mint Jávoré,
                  könnyen sejtheté vala a kellemetlen jóslatu symptomákat; de Jávor, noha nem
                  kerülheték is ki figyelmét teljesen, hajlott azokat, valami házi vagy
                  gazdasszonysági közbejött kedvetlenség rovására róni fel. Átszolgáltatá a két
                  gyermek számára hozott játékszereket, és szobájába ment átnézni a távolléte alatt
                  érkezett leveleket.</p>
					<p>Hát téged mi lelt szolga? kérdé Ambrust; tán ismét a diós homlokú hizlalta ugy meg
                  orrodat?</p>
					<p>Nem, tens uram! az utczán egy fuvaros csikaja érintkezett velem! felele
                  Ambrus.</p>
					<p>Átkozott egy ismerkedés, szolga! mondá nevetve Jávor, s házi borogatást rendele a
                  sebre.</p>
					<p>Semmi baj a háznál, Ambrus?</p>
					<p>Semmi tens uram! kivéve, hogy jámbor leveli békánk szomorodott szivvel kimult e
                  világból.</p>
					<p>Mást szerzünk helyébe, szolga! Ezt a legyezőt, mellyet a városból hoztam, átviszed
                  Ilonka tens asszonynak, érted-e? az elveszettnek helyébe; mondjad, hogy későn
                  tudtam meg kárát, és ezért késtem el az ujjal.</p>
					<p>Hiszen megkerült a régi, tens uram! mond örvendő hevenynyel Ambrus; láttam, hogy a
                  régi legyezőjét vitte kezében, a mint a komédiás házba be méltóztatott
                  sétálni.</p>
					<p>Micsoda? mit beszélsz? kérdé szem-meresztve az orvos.</p>
					<p>Ambrus, eszmélve, hogy megugratta magát, megszeppent, hol fülig pirúlt el, hol
                  halvány lett mint a fal, s nem felelt.</p>
					<p>Micsoda komédiaházat emlegetsz Ambrus? mit kerestél te ott? faggatódzék Jávor,
                  sejtni kezdvén a szolga zavarát.</p>
					<p>Ambrus lesüté szemét, s egyhelybeni tiporkálása után, köny szökött szemébe.</p>
					<p>Szolga! mond Jávor szelidebb hangon, s Ambrus vállára tevén kezét; te hű szolgám
                  voltál mindig! azt akarod-e, hogy ezentul kételkedni kezdjek benned? neked valami
                  fekszik a sziveden, mi nem bír nyelvedre jőni. Ki vele szolga!</p>
					<p>Ambrus sebtén ragadá meg urának kezét, hévvel csókolá azt meg, s igy szóla csaknem
                  csuklások között: a tens asszonyságok titkot ragasztottak a számra; nem tudok én
                  az illyesmivel okumlálni; én tens jó kegyes uramnak, bérrel esküdött hü szolgája
                  vagyok; - isten akárhová tegyen! - én a titkot kiböffentem, ugy a mint van! -
                  Ezzel előadá Ambrus, az egész lovárdai expeditiót, az ötödik keréktől kezdve, le
                  egészen a deres fricskájáig, és ezentul a Bálint és Martial közti párbajig, melly
                  utóbbinak azonban ő csak halló tanúja, és a nők bánattal teljes visszautjáig,
                  mellynek már részvevő szemtanúja vala.</p>
					<p>Jávor, Ambrus szavaiból eleget tudott arra, hogy kedélyében elkomolyodjék. Már
                  elutazása előtt, esetlegesen értesült a prezentes zseberszényke felől. Tudniillik
                  Bakator Ambrus volt az, ki hozzája a himzési mustrát Szetényi Maritól elhozá,
                  szinte ő vala, ki később, a nők kertbeni mulatásuk alatt - mert honn létükben nem
                  igen volt keresnivalója a szobában - vizitet adván a kis Tivadarkának, szerencsés
                  vala csodálhatni az erszénykére találva hímezett papagályt; s nem vélhető mást,
                  mint hogy a vő és férj tiszteltetendik meg India madarával, előre besugá Jávornak,
                  az in petto álló örömet. Jávor várá is nyájas érzeménynyel, főkép születése
                  napján, ebbeli meglepetését, mi azonban elmaradt, s helyébe szinte Ambrus ártatlan
                  referádájából értesült, hogy Martial, ki őt alkalomkor a papagályból, egy peták
                  borravalóval tisztelé meg, lőn a szerencsés donatarius. Jávor, ki nejének
                  kristály-tisztaságu jellemét ismeré, távol volt kedélyében, mind az erszényke,
                  mind a lovárda eseményei után is, a féltéstől; s alkalmasint sejté ezekben a napa
                  kártyakeveréseit; de háza, háznépe, s különösen szeretett neje jó nevére, valamint
                  büszke volt, ugy valóban féltékeny is kezdett lenni. - A meggondolatlanok!
                  töprönkedék Ambrus távozta után magában, nagy léptekkel járva fel s alá
                  szobájában; cseléddel szövetkezni titoktartásra, szövetkezni vő és férj ellenében,
                  s olly titokkal, melly ugy lehet, már a vidék pletykája! - De kárhoztathatom-e
                  őket? szóla később, megállapodva a szoba közepén; különben cselekszem-e én magam
                  is? nem szövetkezem-e én is titoktartásra Bakatorral, Ilonkára és Tivadarkára
                  nézve ellenök? pedig istenemre! titkom nem könnyebb terhelésü az övékénél!
                  Higgadtan Elek, higadtan! nem te valál-e az, ki gyakran panaszlád, miként mi
                  férjek, az által szoktuk fitogatni világuralmunkat és teremtetési előnyünket, hogy
                  magunknak megengedünk sokat, mit nejeinkben kárhoztatunk, tiltunk? Ember, ember!
                  mikor szünsz meg csak követelni, és nem követni a kölcsönös türelmet?!</p>
					<p>Jávor most már megtudta fogni a nők zavarát fogadtatásakor, s lelkében örvendett
                  azon. Nemes önvádolási jelenségül vette azt, mi rendesen biztos kezese a
                  megbánásnak és jobbulásnak. Tudta, hogy nemes lelkeknél, egy botláska bicczenése,
                  gyakran még szilárdítja az erényt, nem különben hatván az rá, mint útunkban ha
                  hátra botlunk, egyszerre egyensúlyba rántjuk vissza testünket, s szilárdabb
                  tartással és léptekkel ügyelünk azontul járásunkra jobban, hogy valamikép el ne
                  essünk. Jávor elhatárzá magában, hogy a dologról a nők előtt hallgatand,
                  mindaddig, mig nem voltaképen értesül az imputatio fokáról, melly őket terheli;
                  mert még a párbaj valódi okát sem tudá, sem azt: milly terjedelemben
                  veszélyeztetett jó neve háznépének?</p>
				</div>
				<div type="chapter">
					<head>XV. FEJEZET.</head>
					<head>Nyilvánulások.</head>
					<p>Azonban korábban nyittattak fel ezek iránt Jávor szemei, mint vélte volna. Másnap
                  délután, kikocsizott Kakasdra a székvárosból Gépán asszonyság, Luczának leánykori
                  barátnéja, leányával, Holtay postamesternével, s kocsijokkal megállának a kapu
                  előtt. Jávor az ablakon át megpillantván őket: meglep a kedvetlen látogatás,
                  dörmögé magában, mint a nátha! mindazáltal elejökbe sietett, s azt tartván a
                  példaszó; “tömjént gyújts a sátánnak, hogy ne ártson!” udvariassággal vezeté be
                  őket a nőkhöz, kiket a tüzes vas és forró víz borzasztó birósága sem rémitett
                  volna el annyira, mint épen azon vendégek érkezése.</p>
					<p>Gépán asszonyság és leánya, ifjabb de hű alakban vett mása anyjának, azon nők
                  közől valók, kik igen is éreztetik a világgal, hogy léteznek; tollatlan két lábú
                  perpetuum mobiléi a szószátyárságnak, mozgó bitófái a jó névnek, valódi
                  vészmadarak, kik ritkán hiányzanak megkeresni olly házakat, mikben valami
                  balesemény házi csendet zavart, vagy családnak jó neve tiszta tükrét párával
                  futotta el. Azonban kik ezen asszonyságokat közelebbről ismerék, s psychológiai
                  tapintattal birának, óvakodának a locs-fecs ezen tulajdonát, gonosz szívök
                  rovására róni fel bennök. Azok, a munkátlan henyeség forrásából ki buzgónak
                  álliták azt, miszerint meg nem oldható sem czáfolható kérdésül tűzték ki azt, hogy
                  a henye nők, kik nem kártyáznak - kivéve a vhistet, mellyben szólani tilos - egész
                  napok-hosszatt mit tegyenek unalom-ölőül, ha nem pletykáznak? De Gépán
                  asszonyságnak és hű sarjadékának, más számvetése is volt amaz unalom-űző
                  szenvedélyére nézve. Egyike oda czélzott, hogy condolentiaival - szivből vagy
                  szinből jövőkkel, mindegy! - mentegetéseivel - mik rendesen csak megforgatott
                  végü bevádlások valának - részvevő felebaráti szivét kitárogatni lehessen
                  alkalma. Másika oda volt számitva, hogy minden eventualitásra, sisakos paizsos
                  mentségekkel övedze magát körül, s pharizeusi mellveréssel ezt kiálthassa a
                  világnak: nézd, mások még gonoszabbul sáfárkodnak mint én! tehát fogd be a szádat.
                  - Mindenkinek meg van a maga életbölcsessége; főző konyhájához szabott
                  éléskamrácskája!</p>
					<p>A vendégek markotányosnői robajjal csörtettek be a szobába.</p>
					<p>Jó napot Luczám! jó napot Katinkám! rikoltoztak, s czupogtak az üdvözlési
                  csókok!</p>
					<p>Tán beteg vagy kedves? kérdé a szánakozás megvont hangjával Katinkát Holtayné;
                  kissé megsáppadtál.</p>
					<p>Oh lelkeim! ugy sajnáltuk, hogy a lovárdai szinkörben nem szólhattunk veletek!
                  hátatok mögött ültünk ugyan a harmadik sorban, de a hordószerü szappanosnétól nem
                  férhettünk hozzátok. S aztán, veté csalfa mosolylyal utána Holtayné, a grófi
                  csinos gavallértól nem is igen merészeltünk volna -</p>
					<p>Miért ne? szóla közbe közönyösen Jávor.</p>
					<p>Lucza és Katinka lesüték szemeiket, s az utóbbi föld alá kivánt volna
                  rejtőzni.</p>
					<p>De miféle pimasz az a ti Avar Bálintotok, kedvesim? olly sottisokat, mondhatnám
                  impertinentiákat szórogatni szemetekbe! mintha a jó Jávor bátyánk otthon nem
                  létében is, neheztelni tudná a tisztességes mulatozást! Mi majd megpukkantunk
                  mérgünkben, és assecurálhatlak édesim, hogy a fél lovárdai közönség neheztelte az
                  affaire-t.</p>
					<p>Hát olly nyilvánossággal folyt le az esemény? kérdé Jávor.</p>
					<p>Publique! kedves bátyám uram! hiszen olly lángolással conversáltak a jó ifju urak,
                  hogy a közönség siketei is meghallhaták!</p>
					<p>Katinka majdnem összerogyott kínpados szégyenében; Lucza asszony pedig ollyformán
                  érezé magát, mint egyik primadonnája a szinpadnak akkor, mikor másik
                  vetélytársának tapsolnak, ő pedig nyugalmas kezeknek debutiroz.</p>
					<p>Sok zaj semmiért! mond közönyösnek látszó mosolylyal Jávor, kit nejének kínos
                  szorongása szánalomra, a vendégnők nem titkolható káröröme pedig boszankodásra
                  indított; valóban sok zaj semmiért! Az egész dolog onnan ered, hogy én
                  elutazásommal megkértem volt Martial grófot, ki mint egykori növendékem, már
                  ennél, s annál fogva sem idegen házamhoz, hogy nőm is atyjánál növekedett, lenne
                  szives, nőimet, ha ideje engedné, a mindennapi egyformaság unalmának enyhitése
                  végett megkocsiztatni; s ezt ő meg is tevé, miért köszönetemet érdemli. Elvitte
                  nőmet, az az alatt városunkba érkezett lovárdába, jól jegyezve, anyja
                  társaságában, kinek garde de dame-sága mellett különben is elmehet vala. Mi van
                  ebben pletykára való? Az ifjak öszvezajdulásának alapja, asszonyaim, másutt
                  fekszik. Ők, tán tetszik tudni, vetélytársak Szetényi Marinál.</p>
					<p>Oh tudjuk! hogy ne tudnók? rikácsolá Gépánné; azt is tudjuk, hogy Bálintnak már
                  fonva a kosár. Hogy is juthat eszébe, egy csinos gróffal állni sarampóba?</p>
					<p>A vendég nők láthatólag valának meglepetve Jávor nyilatkozata által, melly vizzel
                  eresztette föl minden kárörömüket. A csalatkozott számvetés zavara szembe ötlő
                  volt rajtok.</p>
					<p>Tehát csakugyan egyezésével történt uram öcsémnek a lovárdai séta? Nem mondtam-e
                  meg lyányom, mindgyárt, hogy Katinka nem az a nő, ki illyesmit férje háta mögött
                  tegyen? nem vitattam-e ezt már több társaságokban; de a rossz világ -</p>
					<p>Gonosz nyelvü, közbe ugrata Jávor, mellyet miként vadhust, pokolkővel kellene
                  kiégetni! Nem ártana átalánossá tenni azon chinai törvényt, melly szerint a
                  pletyka nőtül elválni szabad!</p>
					<p>A vendég nők jónak látták elforditni a beszélgetés rúdját, s Bálintot és Marit
                  kezdék páczba venni. Jávor megmentendő kedvenczeit, távolabb kerese
                  villámháritót.</p>
					<p>Hát Miska öcsém mit mível?</p>
					<p>A testvérem? kérdé a postamesterné; jön ő is; új lovát jártatja; már régen készült
                  tenni tiszteletét; oh ő literátor nagyban! Egyre irja a verseket, hogy szinte
                  pattognak, és a románokat. Ugy belé jött már, hogy sokszor mikor tentába mártja
                  tollát, sem tudja még: mit fog irni? még is foly neki mint a víz!</p>
					<p>Uh, hm! hm! mint a víz! csodálkozék Jávor.</p>
					<p>Való, uram bátyám! már Molnár Borbálával is levelez versekben.</p>
					<p>Kétségen kivül kiadandja műveit?</p>
					<p>Szándékozik. Most arczképén dolgozik a metsző.</p>
					<p>Okosan! az arczkép jó memento leend az utókor számára, melly könnyen
                  megfeledkezhetnék a szerző volt létezéséről; pedig a halhatatlanságot nem a jelen
                  kor adja. Szép Miska öcsémtől, hogy elősegéli a hazai szorgalmat, s munkát ad a
                  papirgyáraknak, nyomdáknak és könyvkötőknek!</p>
					<p>Gépán Miska is megérkezett. Egy pár nem épen finomra esztergályozott hizelgés
                  után, melly Jávor tudományát, izlését tángálta, az oldalszobába kéré ezt, s
                  előadván tervben álló szépirodalmi utóbbi nagyszerü müvének némi vázlatát,
                  nyájasan és kötelezőleg kére Jávortól, irányt, tanácsot és ha ugy tetszik,
                  részletes utasitásokat is. Haszonra nem nézek munkámmal uram bátyám, mond Miska;
                  adott az isten nekem eleget; egyedül a hirnév rám nézve, az irói pálya magas
                  czélja!</p>
					<p>Jávor türelemmel hallgatta végig Miska literatori kitárlásait.</p>
					<p>Édes öcsém; igy szóla azok bevégeztével hozzája; aligha jó helyen kereskedel
                  nálam. Orvos és szép literatúra, igen ollyforma rokonságban állnak egymással, mint
                  vászon- vagy gyapotfestés, a festész müvészi ecsetével. Azonban ha kivánod,
                  laicusi véleményemet megmondhatom. Hogyha megtöltötted éléskamrádat öcsém, jól
                  teszed, ha valami ízesebbet tálalsz a magyar közönség elébe; mert ha jól sejtem,
                  literaturánk kissé éhes kezd lenni - már írók és közönség részéről értem öcsém! -
                  holmi fagylaltkát, crémecskét kóstolunk ugyan; de jó gyomortápláló házi kosztot
                  gyéren. - Verset, ohajtnám, ne irnál; mert a mostani időjárásban, a vers, kevés
                  kivétellel, igen vizenyősen terem, és az versvíz olly ártékony, mint az, mellytől
                  gugát kap az ember. Regényt irhatsz bármi tárgyról; mert a “miképen” határoz, s
                  mindennek van poézise, a kolbásztöltést kivéve; csak arra ügyelj, hogy a papír,
                  mellyre regényedet írod, rongykorában ne ért legyen többet, mint miután regényedet
                  hordozza. - Az eredetiségen ne aggódjál; megszokták iróink régi lisztből sütni új
                  kalácsaikat. - Azt jól teszed, ha a szokástól el nem térve, már pelyhes állal
                  literátorkodol, tanulás után rögtön tanítván a világot, nehogy el találjon hűlni
                  kemenczéből kiszedett tudományod, s vagy evaporáljon mint a kámfor, vagy
                  lelohadjon mint az állott meridon. De ha korod negyedik X-je előtt keveset
                  nyomtattatsz, igen bölcsen teszed; annál kevesebb anyagod lesz vénségedre
                  bünbánatra! Különben is tartok attól, hogy ha igy megyen, végre is megkeresnek
                  bennünket orvosokat, tanácsért a szépliteratúrai dissentéria ellen!</p>
					<p>Ezzel az orvos megveregeté Miska vállait, ki meresztett szemekkel álmélkodott el
                  az adott utasitásokra. - Igazán laicus, mint mondá is, orvos bátya! gondolá
                  magában, s hajló lett volna, ha merné a tisztelettől, azt mondani Jávornak, mit
                  egykor tanitója mondogatott neki, ha nem a kérdésre felelt, mi nem ritkán történt:
                  de lana caprina beszélsz fiam!</p>
					<p>Azonban ügyérti nemes hevükében - lehet tán a literátorokban némi bógácsszerűség -
                  nem tágíta a szabadúlni kivánó orvoson, kiránta zsebéből egy papirnyalábot, s
                  meghallgatásért esedezvén, olvasni kezde egy fejezetet legujabb regényéből.</p>
					<p>Mit tart a felolvasottról uram bátyám? ha merem kérdeni.</p>
					<p>Vannak biz abban, édes öcsém, felelt a kimerült orvos, itt-ott jó eszmék,
                  különösen azok, mellyek régi ismerősim; a többieket, ha nem csalatkozom, külföldi
                  eszméknek gondolom, miknek regényedben akarod, ugy látszik, megadni a magyar
                  indigenátust. A szándék nem rossz; mert hiszen a jó gondolatok, cosmopoliták!</p>
					<p>Miska meghajtá magát.</p>
					<p>Jávor és Miska visszatérének a társasághoz. Gépánné nyájas mosolylyal simult az
                  orvoshoz: hogy találta Miska fiamat, kedves uram öcsém? Ugy-e lakik benne
                  valami?</p>
					<p>Oh igen! felele ez; ő ragoutban birja a tudományokat, quantum satis, ut fiat
                  indigestio!</p>
					<p>Gépánné nem érté ugyan a diák szavakat, de nem kétkedék azoknak hizelgő értelmük
                  felől. - Pedig csak most múlt husz éves! mondá; mi nem válhatik még belőle?</p>
					<p>Igaz, felelt Jávor; az illy szakáltalan iróknak az az előnyük van, hogy a világ és
                  élet tapasztalásai, nem avasitják el tudományaikat; ennélfogva olly fris ángolos
                  sülésü rostélyossal regalirozhatják a közönséget, hogy még a nyers vért is
                  láthatni rajta!</p>
					<p>A boldog anya, igen elégülten magával, hogy illy fiat szüle, fordúla a
                  társasághoz.</p>
					<p>A vendég nők, záradékul még egy pár koholt hírecskével kedveskedtek - akkoron még
                  gyérek lévén az ujdondászok, e fortélyt még nem lesheték el tőlök; azt tehát saját
                  eredeti találmányuknak kell vallanunk - azonban miután Jávoréknál nem igen
                  kaptak fel azokkal, szedkőzni kezdének. - Eljár az idő, mond Gépánné; pedig még
                  Szetényi Marihoz is be akarunk szólani. Isten veletek Luczám, kedves Katinkám!
                  csakhogy tudjuk voltaképen a dolgot! ne busúljatok; majd helyre igazitjuk mi a
                  világ nyelvét!</p>
					<p>Ezzel bekövetkezett a bucsúcsók-czupogás, mint mikor a halastó halacskái az
                  előjökbe szórt kenyérmorzsákat kapkodják, s végre a búcsu maga. Jávor előbbi
                  udvariassággal vezeté ki a vendégeket s emelé kocsiba.</p>
					<p>A mint visszatért s belépett az ajtón, Katinka, fejére kulcsolt kézzel, keserves
                  zokogás közt borúlt férjének keblére. - Elek! kedves férjem! nemes szívü férfiu!
                  megbirsz-e bocsátani nekem? zokogá.</p>
					<p>Legyen feledve minden! szóla szánalommal Jávor; láttam kedves nőm marczongó
                  kínodat, láttam sülyesztő szégyenedet és bünbánói töredelmességedet; ennyi elég
                  arra, hogy jövendőre ferde lépéstől megóvjon tégedet; s ez viszont rám nézve is
                  elég.</p>
					<p>Pedig higyje meg, vőm uram, közbeszóla szokottnál hunyászabban Lucza; mi
                  ártatlanok vagyunk!</p>
					<p>Kétkedtem-e én abban valaha? mond Jávor; lehetnék-e olly nyugodt, mint vagyok, ha
                  ez különben volna? De édes napácskám, a nőszemélynek szerencséje és tekintélye,
                  nagyobbára a közvéleménytől függ; a nőnek, még erénye felett is, egyedül jó hire
                  neve azon nyomat, melly őt az emberi nemesebb társaságok köreiben kelendő pénzzé
                  teszi; ezen nyomat lekopásával, az illy hamis pénzverők segélye által, mint
                  Gépánék, könnyen a hamis veretű pénzek közé fog vegyittethetni. Ezért a nőnek nem
                  elég csak lennie erényesnek, látszatnia is kell annak!</p>
					<p>Igazad van, kedves Elekem! s jó istenem feledjen engem, ha ezt feledem valaha!
                  szóla szíve teljes mélyéből Katinka! De még van, kedvesem, egy kő szivemen; ennek,
                  hogy nyugodt lehessek, le kell gördülni róla. Én! édes férjem, olly botor,
                  meggondolatlan voltam, hogy egy zseberszénykét -</p>
					<p>Hímzett papagálylyal, Martial grófnak ajándékozál? nemde? Régen tudom, veté
                  csalfás mosolylyal utána Jávor; valamint tudtam lovárdai kalandotokat is.
                  Felejtsük, kedves Katinkám, a történteket! irántami tiszta szerelmedben nem tudtam
                  kétkedni soha, s csak arra kérlek: viszonozd irántam e szilárd hitet te is!</p>
					<p>Lucza asszonyt elfogta a csodálkozás, meg nem birván fogni: miként juthattak olly
                  aggodalmasan őrzött titkaik, olly gyorsan tudomására Jávornak? De az egészen
                  megkönnyebbült szívü Katinka, csupa tiszteletté, szerelemmé olvadt nemes keblü
                  férje iránt, s ingatlanul szilárd lőn azontul mind hitében iránta, mind jó híre
                  neve megőrzésében; daczára az elsőre nézve, Lucza asszony ollykori feszengésének.
                  Jávor ismerte szende kedélyét jó nejének; tudta, hogy nőink jobbjai gyémántok,
                  miket csak saját poraikkal köszörűlhetni!</p>
					<p>Lucza asszony, mint világ piaczát, közmondás szerint egy garassal megjárt személy,
                  ki már férje életében birta a decisivum votumot, s férje szükkeveset a
                  deliberativumból is, nem kevéssé vala büszke életbölcsességére; s
                  tapasztalás-edzettségére; minélfogva némi tekintélyt követelt magának veje
                  házánál, gyakran még Jávor fölött is. Ezen ancienneté-tekintélyt, most kissé
                  megingatták, különösen Katinka előtt, a Martiállal történt események, miknek
                  initiativáit Lucza adá és fonalait ő fonogatá. Hiában! a gyarló embernek önzés a
                  lovagló-paripája, és hiuság ehhez a nyolczágú sarkantyú! A sikervesztés Katinka
                  szivére nehezedék, mit Lucza fájlalt, Jávornál pedig sülyeszté a napa garde de
                  dámi tekintélyét, mi Luczát némi szégyenkedéssel epesztette. Illy lelki
                  hangulatában természetes vala, hogy magát előbbi helyzetébe visszarugonyozni
                  kivánván, ne szünjön meg Katinka előtt Jávort okozni mindenben, ki titok fátyla
                  mögé bújtatja az idegen gyermeket, az idegen nőt, minap tett nagy útját, s
                  innettova csupa rejtélylyé, idegenné válik saját családja előtt. - Hát ha,
                  ugymond, irántadi engedékenysége, nem egyéb mint öntudat, hogy maga sem jobb a
                  diákné vásznánál? - Katinka mindezekre megrázta fejecskéjét: a bün-tudatos, édes
                  anyám, mondá, nem ugy néz ki mint férjem. Neki igaza van, midőn a minap azt monda,
                  hogy aki ürügyet keres a félrebicczenésre, már megtalálta amazt és megtette ezt!
                  Katinka szilárdságát semmi sem törheté meg többé!</p>
					<p>Bakator Ambrusnak is, meggyűle Lucza asszonynyal baja. Őt ez valódi spionmagnak
                  tekinté, ki minden házi eseménykénél sugdosó spiritus familiárisa vejének.
                  Alkalmasint sejté, miként mind az erszényke, mind a székvárosi esemény titkait ő
                  pattantotta ki; egyedül abban csalatkozott, hogy a kipattantást árulásnak s
                  Ambrus alattomos ármánykodásának rovására rótta fel; melly megtiszteltetés őt
                  valóban nem illette. Ezen gyanúnál fogva, hogyha Jávor pártolására nem kél, s
                  Luczának irántai szigorát nem paralyzálgatja, sűrüen bekövetkeznek vala Ambrusnál
                  a pipabőjtök s egyéb poenitentiák!</p>
				</div>
			</div>
			<div type="group">
				<head>MÁSODIK KÖTET.</head>
				<div type="chapter">
					<head>XVI. FEJEZET.</head>
					<head>Ambrus örökséget kap.</head>
					<p>Ambrus azonban épen ez időben üle fel, egyet fordult szerencse-kerekének azon
                  legtetősebb búbjára, mellyről sorsa apróbb ingerkedéseit, csak szúnyogcsipéseknek
                  tekintheté. Nagybátyja, egy városkának takarékos szatócsa, ki fonákul gyógyitott
                  májbajban halt el, száz forintot hagyományozott neki, olly kincset, mellyről a
                  pénznemekkel gyér érintkezésü Ambrus, czáfolhatlanul hitte, hogy kanállal éve
                  sem birná elfogyasztani.</p>
					<p>Tapasztaluk, hogy minden államban a néposztályok, állásaiknál egy pár fokkal
                  fölebb meredeznek; a polgár a nemest, ez a mágnást utánozza; sőt még a szakácsné
                  is, ha nem utolsó divatát is urnéjának, de bizonyosan az utolsó-előttit, nem
                  hagyja messze.</p>
					<p>Igy történt, hogy Ambrus is, ellesve az uri bon toni szokást; hogy egyszersmind
                  égő hálájának is rést nyisson, vévén nagybátyja halálának és végrendeletének
                  tudósitását, fátyolt kötött kalapjára, sipkájára, hosszan lelóggót szinte az
                  ináig, megirta a maga jelentő gyászlevelét, és miután Kakasdon nyomda nem
                  létezett, több párban másolta le azt, a falu irástudó házai számára. Ezek valának
                  a gyászlevél szavai:</p>
					<p>“Méltóztatott az isteni megfoghatatlan kegyelem, az én szeretett nagybátyámat, B a
                  k a t o r G e r g e l y, becsületes szatócsboltos nagykereskedő uramat, ki
                  veszélyes májnyavalyába keveredvén, leesett lábairól, orvosok nemtudása miatt,
                  ez árnyékos világból más örvendetesebbe áthelyheztetni; mi által engemet
                  szomorú árvaságra juttatott. Én ő kigyelmének az ő jóságát el nem felejtem soha
                  mig élek. Adjon az isten ő kigyelmének, a más világon sokkal hosszabb életet,
                  mint e sajnálatos mulandóságban dukált neki!</p>
					<p>Signatum Kakasd, anno 1801 esztendőben.</p>
					<p>Árva Bakator Ambrus, </p>
					<p> becsületes inaskodó legény, tek.</p>
					<p> Jávor Elek ur udvarában.” </p>
					<p>Ambrus jó széles tentaszegélylyel látta el gyászlevelét, s maga vala kihordója
                  annak. Jávor és Avar épen együtt valának, a mint ebből példányaikat megkapák. Ej
                  ej, kaczaga az olvasásnál Jávor; Ambrus szolgám igen megtisztelt bennünket
                  orvosokat, a maga “orvosok nemtudása miatti” kifejezésével. De nincs különben!
                  bizony tapogatózunk mi eleget! Szivesen megbocsátom ezt neki azon szép hálás
                  kegyeletért, mellyel a jó fiu gyászlevelét megirá.</p>
					<p>Méltán is Elek barátom! mond Avar; kivált ha eszünkbe jutnak azon számos
                  gyászlevelek, miknek elején “a szomorodott szivvel jelenti” szavak úgy állanak,
                  miként csillogó aranyos szegek a gyászos koporsón; vagy mintha istenfélő zarándok
                  vezetne egy garázda zsebtolvaj-bandát.</p>
					<p>Szeretném javaslatba hozni, szóla Jávor, hogy némelly illy gazdagon öröklő
                  pharizeusi szomorodott szivüek, rózsaszín papirra nyomatnák gyászleveleiket,
                  hogy ekként helyettök legalább a papir piruljon!</p>
					<p>A mint Ambrus az örökséget kezéhez vette, annak egy részét Jávornál depositálta,
                  más részét pedig mellényébe bevarrva hordozta. Azontúl, mintául véve egy pár
                  előtte ismeretes gazdagot, Ambrus kissé hosszabb nyakat s egyenesebb derekat
                  meresztett, és Avar csatlósa, különösebben pedig Pintes Balázs irányában,
                  tekintély-tartóbb kezde lenni, s türelmetlenebb hajdani vaskos tréfáik iránt. Ugy
                  látszik, a gazdagság, ha nem épen tulajdonképeni önbecsüléssel is, de legalább
                  annak surrogátumos mázával, csakugyan be szokta vonni az embereket; legalább hinni
                  merészük, hogy most már személyük, gazdagságaikkal összevéve, megér hátmögött is
                  annyit, mennyit kincsök tesz. Hiszen szokott szavak: “X urat ötven, Y-ont mintegy
                  százezerre becsülöm,” s tudjuk, hogy ezen becsünknél, a személy csak zérus, szám
                  eleibe, nem pedig utána téve!</p>
					<p>Pintes, az ármányos, jókorán megszagolá az illatot s alkalmazkodék hozzája,
                  reménylve, hogy Ambrus jóakaratos bizalma még vizet hajtand malma zsilipjére; mert
                  csak e tulajdonságban vala barátja a viznek. Ő ki Ambrus s más magaszőrüek
                  irányában fenn hordogatá orrát, s legnyájasabb szavait is azon hangon szokta
                  kezdeni, mellyen más a czivakodást, most fölebb rukkolva titulaturájával
                  “Kigyelmeddel” váltá fel a despectivus “te” czimet, midőn a gazdag Bakator
                  Ambrushoz intézé illedelmesebb szavait, s ügyét ennek szinte magáévá tevén, jó
                  akaratos simulással főzögete vele terveket, jövendő életpályájának mikénti
                  rendezése iránt.</p>
					<p>Alig hihetni, hogy a jóságos ég, a maga anyagi tárházának kiöntött bőségét szánta
                  volna az emberek boldogitására! Ugy látszik, többen vannak a szegényebbek közt,
                  kik megnyugottak, sőt elégültek sorsaikban, mint a gazdagok közt ollyanok, kik
                  elégültséggel ülnek gazdagságaikban! Mintha tantalusi szomj volna az a
                  kincsbirás! Mindenesetre igen szurkos anyag a gazdagság; szerfelett ovatos legyen,
                  kit fekete aggodalmaival a föld rögeihez le ne tapaszszon, s inpenetrábilissá ne
                  tegyen a szellemiek irányában, miként szintén szurkos anyag tilt el minden
                  küllégi behatást a champagnei pezsgőtől! Nekünk ne adj sokat jóságos ég, csak
                  eleget! - persze ez ismét relativ fogalom, mellyet bölcseséged intézhet el
                  legjobban! Mit vesződjünk mi kincseink remegő megőrzésével, gondterhes hová
                  forditásával és aggodalmas felhalmozásával? melly utóbbi gond és szenvedély
                  rendes uszályhordója a gazdagságnak! A komor gond szintugy fölébe ül az
                  aranyhalmaznak, mint Horátznál felkapaszkodik a lovas nyeregkápájába! Most
                  beburkoljuk magunkat, hű barátunknak, a szegénységnek köpenyébe, s gondtalanul
                  alszunk egyik oldalunkon ki világos virradtig!</p>
					<p>Nem illy gondtalanul alatt most éjjel Ambrus, s nem is egy oldalon, hanem
                  nyugtalanul forogva jobbról balra és balról jobbra, szinte a főfájásig zaklatva
                  meg agyvelejének idegeit, annak megállapitása végett: mit kezdjen gazdagságával?
                  Végre megállapodának hánykódó tengere hullámai, s az lőn a kivajudott határozat,
                  hogy miután nagybátyja szatócsságból jutott zöld ágra, s tekintetes Szetényi
                  Ignácz urat is ezen kereset tette emberré, ő is szatócsi boltot nyitand. Milly
                  befolyása lehete Ambrus ezen határozatára, az ő kényelem felé gravitáló
                  kedélyének? nehéz elhatározni; annyi bizonyos, hogy Ambrus már régóta, az irigység
                  némi fészkelődésével, sanditgata azon szolgára, kit Szetényi Ignácz ur, boltosává
                  nyoma, csaknem óraszámra látván őt boltja ajtajában kényelmesen üldögélni, testi
                  és lelki nyugalommal potyogtatni pipáját, vagy az elmenőkkel beszélgetni; mert a
                  bemenők épen nem koptatták el a bolt küszöbét. Ambrus tehát, szíve vágya után,
                  képzetének mosolygó kifestései és Pintes nyájas prognosticonjai között, a
                  szatócsság dicső pályáját tűzé ki élte feladatául; Pintes azt vetvén még csalfa
                  kacsintással függelékül a tervezet mellé, hogy egy jó és minden kellékkel ellátott
                  szatócsnak, szüksége van egy takaros - szatócsnéra is.</p>
					<p>Nem esett Ambrusnál szikla közé, Balázsnak elejtett magszeme; miről azonban a jövő
                  fejezetben.</p>
				</div>
				<div type="chapter">
					<head>XVII. FEJEZET.</head>
					<head>Ambrus megszerelmesedik.</head>
					<p>A testiesebb psychologusok, szeretik hidegleléssel hasonlitgatni össze a
                  szerelmet. Mindkettő, ugymond, legátalánosabb betegsége az emberiségnek; és rajtok
                  minden embernek keresztül kell esni, legalább egyszer életében! De alig létezhetik
                  sántikálóbb összehasonlitás, mint épen ez, melly valódi profanatio! A tiszta
                  szerelmet, ezt a szellemi vis attractivának quintessentiáját, a túlvilági
                  boldogok kéjének elősejtelmét, a halandó per angyalodásának rózsaszín jegyét és
                  pecsétjét, az emberiség átalános rokonságának concentrált varázs
                  individualizatióját - betegséggel tenni párvonalba, melly a szív kéjes melegét
                  hideg borzogatással váltja fel, s pattogzást ver ki azon csiga-szácskára, melly a
                  boldog választottnak ezt súgja: szeretlek! annyi, mint a mindent éltető napot, a
                  borbély kiakasztott réztányérával hasonlítni össze! Azonban annyi igaz lehet a
                  dologban, hogy mindkettőn át kell esnie az embernek, ha csak egyszer is életében;
                  legalább Bakator Ambrus nem tartozik a czáfoló kivételek közé. Ő szerelmes fültől
                  sarkig, léptől májig, és igy hosszában és szélességében, és szerelmébe vőn fel
                  valamit a hideglelésből is; mert paroxismusaiban hideg borzogatás és forróság
                  váltogaták rajta egymást, s átalában Erzsi alakjában lidérczek nyomogaták.</p>
					<p>Szerelme azon percz óta datálja magát, mellyben még szegény legény korában,
                  Szetényi Mari kisasszonyhoz küldeték a papagály-mustra végett. Akkoron találkozék
                  a folyosón, az ujonnan szegődtetett szobaleánynyal, a nyájas Erzsivel. Minthogy
                  szokásba jött a csinos lyánkákat per diminutiva nevezgetni - hihető, hogy alakjaik
                  megkicsinyitéseivel, egyszersmind hiánykáikat is megkicsinyitsük - Erzsikének
                  ohajtnók őt nevezni mi is; de bizony jó lélekkel nem tehetjük; mert Erzsi
                  szobaleány, termete magasságában, 3-4 éves jegenyecsemetével versenyezhetett!
                  antichinai lábai, biztosabb testfundamentomok valának, mint millyenekkel némelly,
                  árvizkor romba dőlt pesti ház dicsekedheték, tenyeres kézszoritására pedig, nem
                  egy irósvajkezű urficska - mert mondják, hogy ezeknek is van ollykor közlendőjök
                  a szobaleánykákkal - jajdult volna fel, s átalában egész alakja, egy complét
                  század tartamára látszék számitottnak. Szája, symmetria kedveért szintén nem vala
                  szácska, s az inkább gombócz mint bonbon bejárásaira vala alkotva. De fekete nagy
                  szemei tüzet szikrázának s a nem túlpiros arczáknak nyájas élénkséget
                  kölcsönözének, leeresztett haja - akkoriban még a szobaleány-hajak tűzőfésűt nem
                  ismerének - diszes vérszin szalagba fonva, lábikráit verdeste. Ezen bájai a
                  ficselédségre nézve veszélyhozók lehetének. Ambrus a mint végig ödönge a folyosón,
                  ennek épen olly pontján találkozék Erzsivel, mellyet a tele zsákok a legszorosabb
                  passussá képezének, elannyira, hogy magának a megáldott testű Ambrusnak is, csak
                  telhető magamegvéknyításával lett volna az áthatolás lehetséges. Erzsi mint
                  ohajtott dea ex machina, ott termett, szolgálatos készséggel ragadott meg egy
                  buzás tele zsákot, s helyet csinálva, félredobta azt az útból, mint valami pár
                  fontnyi sárga tobákos zsacskót. Ambrus nem minden bámulás nélkül tekintett fel a
                  leányra ollyaténképen, miként törpe pillantna fel a lomniczi csúcsra, találkozék a
                  két fekete szemcsillaggal, a nyájasan mosolygó arczczal, és előző szivességgel,
                  mellyel Ambrus előtt, kisasszonya ajtaját benyitá. Távozáskor Erzsi ismét szives
                  köszöntéssel eresztette el az ifjat.</p>
					<p>Mindezek kibicczentették Ambrus szivét rendes kerekvágásából, minélfogva annyi
                  ábrándozásba merült, mennyire csak jó adagu apathiája képes vala. Pipája,
                  legjobb égésében alutt ki, s szórakozásában kanállal nyult a galuskához, mit
                  különben nem tőn vala. Legátumos kincse átvételével még sulyosodott a baj; mert
                  most már ábrándjai némi tárgyat lelének jövendő életpályájának
                  kiczirkalmazásában. Beképzelé Erzsit, annak nyomos lépteit és markos motozásait,
                  nyitandó szatócsboltjába, magát a boldogot melléje, s a négy szövetséges marok
                  által beveendő nyereséget, zsebébe.</p>
					<p>Most elővette és telhetően potencirozta Ambrus, minden szeretetre méltóságát,
                  gondosabban toilettirozott, megyszin avittas öltönyét, salátaszin zölddel cserélte
                  fel, martiusi hóval mosta arczának és kezeinek kissé hoportos epidermiseit; Pintes
                  tanácslása után risporral kendőzött, szőke bajuszát szagos kenőcscsel olly
                  hegyesre pödrötte, hogy a madár sem mert volna, félve a fölspékeltetéstől, szállni
                  rája; bozontos hajának tisztes czopfját pedig egészen uj galandszalaggal kerité
                  körűl. Adonissága még Luczának is felötlő vala. - Pénzmagra tett szert a fiu!
                  szóla Katinkához! hadd járja a bolondját, mig telik! És Ambrus járta is
                  szorgalmasan a bolondját. Ha üres órát nyerhete, majd mindennapi volt Erzsinél, ki
                  naponként bizalmasabb lőn iránta, sőt gyakran enyelgő és évődő is vele.</p>
					<p>Majd a Szetényi udvar előtti pad, majd a szatócsbolt lőn az égi kéjű rendezvous-k
                  tanyája, és ritkán hiányzott, hogy Ambrus némi emlékjel nélkül ballagott volna
                  haza. Majd piros almával vagy más gyümölcscsel, majd bekötött fogvájóval, vagy más
                  efféle kedveskedéssel, simult Erzsi közelebb szivéhez, mellyet már rég bevett
                  várának tuda.</p>
					<p>Azonban Erzsinek mind ezen kézreadó előzései, - mik közt a leány dévaj kedveiben,
                  egykor-máskor ollyas is fordult elő, mi Ambrusnak szemérmes illedelmességét kissé
                  megzökkentette - sem valának képesek továbbra érlelni az incaminált viszonyt, egy
                  pár kézszoritásnál, melly a megtermett markok közt olly nyomos volt, hogy egy
                  strucztojást is megroppanthat vala. Mert a tartózkodó szemérmetességű Ambrus nem
                  volt azon férfiu, kinek a nyilatkozat szavai, nyelvére birtak volna felvergődni.
                  Százszor indult ő a pad és szatócsbolt felé, a nyilatkozás erős föltételével, s
                  mindannyiszor nyilatkozatlanul tért vissza. Végre Pintes Balázs vevé által a
                  szerelmi intermediatiót. Vele tudniillik több izben találkozott Ambrus a leánynál,
                  s most sokkal nyájasabb barátságát tapasztalá, mintsem titkot birt volna előtte
                  tartani szerelme felől. Pintes kifogyhatlan volt azon symptomák elősorolásaiban,
                  mikből Erzsi viszont szerelmét, több mint gyanitá. - De látja kigyelmed Bakator
                  Ambrus uram, mond Balázs, a leányszivnek is megvan a maga kulcsa, mellyel nyilni
                  szeret.</p>
					<p>Kissé érthetetlen világossággal szól kigyelmed! mond Ambrus.</p>
					<p>Lássa Ambrus öcsém uram: Erzsi csak mindig sziveskedik kigyelmednek
                  egygyel-mással; és kigyelmed még mindeddig zárt marku volt irányában; pedig azóta
                  szépen megáldotta az isten kigyelmedet. A ki szekerét keni, nem mulaszt.</p>
					<p>Igaza van kigyelmednek, Balázs bátya! mond magát homlokba ütve Ambrus; illyes mit
                  föl nem érni, az észnek az ő erejével! - De bátya! más itt a bökkenő! ki nyujtsa
                  aranyos kezébe a leányasszonynak, az adományos ajándékot? Én, higyje meg kigyelmed
                  nem tehetem! miért nem tehetem? magam sem tudom; tán inkább megbirnám járni a
                  kopogós lelkű puszta malmot is!</p>
					<p>Pintes, baráti nagy lelkűséggel ajánlkozék, az ajándéknak mind megvásárlására,
                  mind átnyujtására. Legelőbb is tehát, szép őszi baraczkokat hozatott Ambrus a
                  városból; de azokról, mielőtt Erzsinél kedveskednék velök, megfeledkezék
                  zsebeiben, s rájok ülve, czefrévé nyomá azokat. Majd izlést kapva Ambrus az idegen
                  nő legyezőjéről, az utat egy takaros legyező törte meg, melly aranyos pillangókkal
                  ugy meg vala hintve, miként szép nyári estvén, apró csillagokkal a gönczöl
                  szekere. Ezt japáni alakokkal nyomott selyem mellkendő követé, mi után csinos
                  ollócska, ezüst gyüszücske s más effélécskék következtek, mikkel Ambrust és
                  Pintest vándorló sáfrányosok skatulyái láták el. Pintes, ajánlkozása
                  következtében, szorgalmatosan megtőn mind bevásárlást mind átnyujtást; melly
                  ritka barátság Ambrus részéről, természetesen nem viszonoztathaték hálátlan
                  elnézéssel és szűkmarkusággal. A borravalók, Pintesnek már vérébe mentek
                  által!</p>
					<p>Egyik ünnepnapon Erzsi, Pintes, a postillon d’amour által, görhönyre hivta meg
                  Ambrust. Ez, mondanók, a szerelem szárnyain repült a meghivásra, ha szárny,
                  repülés és Bakator Ambrus, kissé vakmerő s némi incompabilitást magokban foglaló
                  összeállitások nem volnának. Elég hozzá, hogy Ambrus, szárny nélkül is csupán
                  sietséges ödöngéssel ott termett; Erzsi körül, kevés szavakkal ugyan, de annál
                  epedőbb szemekkel sompolygott, kedves kéz-sütötte görhönyt falatozott, hogy semmi
                  se hiányozzék, Pintes javaslatba hozására, mint egyik levele a hármas fűherének,
                  labétozott is, olly zsirplattirozott kártyával, melly egy tál metéltre vetve,
                  minden további vaj- vagy szalonnazsirzót fölöslegessé tehet vala. Erzsi nyájas
                  volt és simulva közeledő, a görhöny izes; de a labét kissé megfekünni kezdé Ambrus
                  gyomrát; mert pengő huszasaiból három darab, egymás után sétált Pinteshez által,
                  szerencse, hogy a további sétának, az éjre hanyatlott est véget vetett. Ambrus
                  otthon fejvakarással sejté ugyan bevarrott mellényének, prezentek és labét által
                  okozott némi lohadását; de a szerelmes, mint mondják, ha nem épen ittas is,
                  legalább mámorködös; és az az áldott Erzsi, a labét felett, olly nyájasan tapadó
                  vala! - Ő megfizethetetlen! szóla magában Ambrus; én boldognak fia vagyok! és mi
                  egy körmönfont szatócsnénak, a milyennek kézzel lábbal megtermett Erzsi, néhány
                  huszas? egy pár nap alatt behajtja! maga kifogyhatlan capitálisul maradván! -
                  Kéjes ábrándok közt, feledve lőn a mellény minden lohadása.</p>
				</div>
				<div type="chapter">
					<head>XVIII. FEJEZET.</head>
					<head>Foly a szerelmi kaland.</head>
					<p>Ha bár Bakator Ambrusnak, elég olcsónak látszék is az idő, minthogy legkisebb
                  teendőinél is jó darabokat szegdelt belőle; végre még is megsokalta maga is, hogy
                  két hónap mulva sem tudhatá tulajdonképen: miként áll Erzsivel? lesz-e a
                  szatócsnéságból valami? s tevének-e prezentjei és kellőleg adjustirozott személye,
                  Erzsinél hatást? Epedett ezt valahára megtudni, de remegett is. Erre csak
                  kölcsönös nyilatkozás vezethete; Ambrus pedig kétségbe esetten érzé, hogy a
                  szemérem hajadoni félénkségével tartózkodó szive, nem birna szavakat adni még
                  tartózkodóbb nyelvére. Sok tusakodás után, egy álmatlan éjnek közepe tájában, arra
                  száná el magát Ambrus, hogy levélben nyilatkozzék, s levélben kérje ki a nászgyűrü
                  reményét, vagy a kosarat. Pintes bölcsen javallá a határozatot, s Ambrus
                  iszonyatos vajudással, minden fejizmainak recsegései között - mert, tudja isten!
                  most szerelmében érzé, hogy agya, félre eső putri, mellybe nem igen akarnak
                  betérni a jó gondolatok! - nagyszerű lapidár betűkkel, miknek nyomasztott
                  írásában tolla még inkább recsegett, mint fejizma is, egy billet doux-t
                  eredményeze ki Erzsihez, mellyet, megtisztitva ugyan hemzsegő orthographiai
                  hibáitól, de különben szavaiban hiven közlünk itten.</p>
					<p>Nemzetes és vitézlő leányasszonyka!</p>
					<p> Mélyen érzett hajadoni virágszál!</p>
					<p>Minekutána kigyelmednek dicső látásával, megvakitott két szememet, boldogul
                  szerencséltette, a hajthatlan sorsnak az ő engedelmes keze: annak
                  következésében azóta szivem meg nem szűnő dobogással kopog, valamintségesen egy
                  hámor. Minekokáért, a midőn kigyelmed liliomszáli termetének nagyszerüségéről,
                  bogár szemeiről, mikről taplót lehetne gyujtani, és piros arczairól, mellyekhez
                  képest a bazsarózsa tündöklő pompája csak fusermunka, unalmas magányomban
                  elmélkedvén, nappal a verőfényen, vagy midőn a sötétség homályától nem látok
                  alunni, csak azt veszem észre, hogy kigyelmed miatt elalutt a pipám, és csaholnom
                  kell. De óh, mik ezen szikrái az érzéketlen kovának, a kigyelmed érzékeny két
                  szemének perzselő szikráival összehasonlitva? Meggyujtják ugyanazok a taplót; de
                  kigyelmed szemszikrái, ártatlan hajadoni szivemet boritották gyuladásos lángokba!
                  Mit tagadjam, mi már körűltem a vaknak is szurná szeme világát, hogy én
                  kigyelmedet, nemzetes és vitézlő leányasszonyka, szeretem, ugy annyira, hogy
                  zsinóros dolmányomból, bánatos busulásomban, egészen kisoványkodni törekszem! Ugy
                  van! kigyelmedet, paradicsomi virágszál, szeretem, és ha tetszik, szeretetből
                  hozzám veszem. Szegény vagyok, az való, de gazdag az isten, és jövedelmes a
                  szatócsság, minekokáért az ész teljességének nálam nem szükségelt képessége,
                  hiszem, megsegitendi a szorgalmatosság egyességének bőséges hozzálátását. Legyen
                  jó, aranyos leányasszonyka, és adja Pintes Balázs uram, hites barátom által bölcs
                  tudomásomra: ha-e? ha nem-e? Ne engedje szerelemmel vérző szivemet megrepedni! és
                  ne felejtkezzék meg rólam, ki vagyok</p>
					<p>hűséges szolgája, </p>
					<p> B a k a t o r A m b r u s, </p>
					<p> még tisztességes nőtlenségben élő ifjú.</p>
					<p>Ismét Pintes Balázs vala a szerelmi grand ambassadeur, s ugyan ő hozá meg, egy pár
                  nap, Ambrusra nézve örök idő mulva, az ohajtott választ, melly ekképen
                  hangzék:</p>
					<p>Nagy becsülésre és figyelemre méltó ifju!</p>
					<p> Mélyen érzett Bakator Ambrus uram!</p>
					<p>Kigyelmednek szemen szedett fontos szavakkal irt levele, csaknem kiugratá
                  mellemből repeső szivemet. Igen is, én tisztességes pártámat, kigyelmednek
                  jobbjára akasztom, és a jövedelmes szatócsnéságot elfogadom, megosztva
                  kigyelmeddel szivet és boltot. A holnapi ünnepnapra, türelmet vesztve várja el
                  kigyelmedet</p>
					<p>hű szolgálója, </p>
					<p> Z e r g e E r z s é b e t,</p>
					<p> pártás hajadon. </p>
					<p>A kivánt tartalmu levélke, Bakator Ambrust, kéjnek tengerében usztatá; arcza
                  dithyrambi lángban égett, szemei lyrai epedésben merengtek. Kiemelkedve phlegmás
                  indolentiájából, szoritá melléhez annak hozóját, a magát olly barátságos
                  készséggel érdekeltető Balázst. Varázs egy kéje a szivnek, még durvább keblekben
                  is, az a viszonzott szerelem! az ember hajló többre becsülni önszemélyét, annak
                  tudatával, hogy egy kiválasztott egyénnek szintén választott ideálja lőn. Ambrus
                  is testében, lelkében villanyozott lett, apró szemei villogtak, hegyszakadékkal
                  versenyezhető szája körül folytonos mosoly lebegett, testének és különösen szép
                  lábainak - mert hiszen, némelly philosophok szerint, a szépséget görbe vonalok
                  alkotják - izmai több rugonyosságot fejtegettek ki, s átalában minden szava,
                  mozdulata, mostani élénkségeikkel némi heterogéneitásban, sőt ellentétben
                  látszottak állani, szokott teknősbékai nehézkességével. A szobában, electrumos
                  mozdulataival, minduntalan székbe, asztalba ütődött, a tányérok csengtek-bongtak
                  keze alatt, a dajkát egy nyomatékos lábtapodással tisztelte meg, nemkülönben a
                  gyermekek egy párszor eltapostatás veszélyében forogtak miatta. De különösen az
                  üvegneműeket fenyegette nála a veszély; ezeket otthoni dolmánya mogyorónyi aczél
                  gombjaihoz olly szerelmesen szoritgatta nagy szórakozásában, hogy a mellyikéből
                  ezeknek kettőt nem csinált, azt legalább is megroppantotta; ugy hogy Lucza
                  asszony, többtől tartva, kénytelen volt őt még távolabb tartani, szobától és
                  töredékenységektől. A fiut, mond Lucza, száz forintja még végre kiugratja bőréből,
                  vagy szélkelepet csinál belőle!</p>
					<p>Pintes Balázs azon emberek közé tartozott, kiknek minden mozdulataiknak rugója és
                  corolláriuma - áldomás szokott lenni; azt mondogatván, hogy a növény is
                  lekonyul, ha szomjazik. Igénybe vette a nagy siker után, Ambrus nagylelküségét is;
                  s ez kifejtve még mellényéből egy kemény huszast, alkonyat felé megtartá Adut
                  Jakabnál, az áldomásos rendezvoust. Az ivószoba egyik szegletasztalánál iddogált
                  a két barát, két palaczk bor előttök, Ambrus csendes elégedéssel, Balázs zajosabb
                  tempókkal, mik mutaták, hogy ő törzsvendég a fogadóban, kinek több szabad, mint
                  annak novitiusának. Ambrus palaczkja csak halkkal fogyogatott, mert ő novitius
                  vala a borozásban is, de Pintes, tizenhárom próbás torku veterán lévén, csakhamar
                  fenekére tekintett a maga itczéjének, s Ambrus segitségére siete.</p>
					<p>Barátom uram; szóla Balázs, biztosan hajolva barátjához; szénánk eddig jó renden
                  áll; de tudja-e kigyelmed: mi most a teendője?</p>
					<p>Hát? kérdé Ambrus, feszült várással meredve szájára Pintesnek, s kissé félre
                  rántva a magáéból pipáját.</p>
					<p>Jegygyűrüre van szükség, barátom; addig kell vernünk a vasat, mig tüzes. A leány
                  vadra-való, tapodják körülte a földet. -</p>
					<p>Bölcsen értem! felel Ambrus, de most nincs a székvárosba, biztossággal
                  megajándékozandó alkalom -</p>
					<p>Nincs is rá szükség, szóla egyet kacsintva Ambrus szemébe Pintes; Jakab gazda!
                  rikkanta a fogadós felé, miután Ambrus itczéje is kiadá lelkét; Jakab gazda! még
                  egy itczét ide a javából, Varga Mihály uramra!</p>
					<p>Nehogy gyanuba hozzuk Balázst, mintha a megrendelt itczét, Varga Mihály uram
                  hitelrovására kivánná fölcsempészni, meg kell itt emlitnünk, Pintes Balázsnak
                  azon dicséretes szokását, mellynélfogva ő készitgetvén az egész falu halottjai
                  számára a koporsókat, Adut Jakabnál lévő s jó hosszura nyúló hitelrovásának
                  consolidátiójára, rendesen a kakasdi öreg embereket és asszonyokat szokta
                  legbiztosabb fonds gyanánt, egymás után beirni; ugymint a kik rövid időn koporsóba
                  szállandók és igy az ő remeklendő kezén átmenendők lesznek. Igy történt, hogy már
                  Kakasdon nem igen találkozott hatvan éves életkoron felűli öreg, kit Balázs már a
                  maga hitele fondsjába föl ne vett volna s most épen az utólsóra, a hatvanadik
                  évébe lépett Varga Mihály uramra került a sor. Adut Jakab, ki az ajánlott fondsot,
                  mindenkor solidnak vette, minthogy Pintesre, az ezermesterre nézve, nemigen
                  hiányzottak nála a rovás lefaragásának alkalmai, föltevé Pintes elébe a
                  megrendelt bort. Ez már valami ürmösféle dessertbor vala, melly édes csipősségével
                  az ujoncz borivó Ambrus tetszését is kivivá.</p>
					<p>Tessék Ambrus uram! kinálkozék Pintes a harmadik pohárral.</p>
					<p>Nem szomjazom! felele Ambrus.</p>
					<p>Ej, borhoz nem szomj kell, csak torok! s Ambrus nem szabadulhata.</p>
					<p>Kigyelmed mindenben szerencsefia, szóla Balázs, a harmadik kölcsönös és Erzsi
                  egésségeért kocczantott pohár után; nem szükség gyűrü után ide-oda járnunk; van
                  nálam megbizásban, egy csinos és becses, Erzsinek is mutattam, majd kilelte érte a
                  hideg; de épen pár nap előtt kölcsönözvén ki pénzét, meg nem vehetted Aztán
                  csekélység is, nyolcz forint az egész drágaság!</p>
					<p>Ezzel megmutatta Balázs a gyűrüt, mellynek csekélyebb aranyba foglalt koronáján,
                  egy kis türkisz, apró gyöngyökkel koszoruzva, diszelgett.</p>
					<p>Hogy az árának alsaja? kérdé Ambrus, forgatva a gyűrüt.</p>
					<p>Nem alább a nyolcz forintnál, mond Balázs; előmbe szabatott az ára.</p>
					<p>Ambrus, már kissé hevülő homlokáról, fölebb taszitá sipkáját. Rezgett keblében
                  annyi pénzre, melly közel félévi bérét vala elnyelendő, a sziv; de Pintes ékes
                  szólására, melly különösen Erzsi kedvtelését emelé ki, a negyedik ürmöspohár
                  kocczantása után, még is megajánlotta a kivánt összeget, s Ambrus átvette a fontos
                  ügy becses symbolumát. A második palaczk ürmös maradékát Pintes egyedül költé el;
                  mert Ambrus némi földingási symptomákat kezde immár észrevenni maga körül; tehát
                  menekülendő, fölkele ültéből, s nem épen legszilárdabb aequilibrium mellett, haza
                  felé intézé lépteit. Utjában kissé hajló vala morogni Kakasd első fundátora
                  ellen, ki olly szűkre szabta a falu utczáját, a mint egyszerre - maga sem tudá
                  miként? a késő est homályában, egy uri férfi, karján egy asszonysággal, állt
                  előtte.</p>
					<p>Hé, hó! ki vagy barátom? kérdé a férfi, megragadva haczukáját.</p>
					<p>Én, a jámbor Bakator Ambrus, tisztességes nőtlen ifju! gagyogá, csaknem
                  érthetetlenségig nehezedett nyelvvel, a szolga.</p>
					<p>Mennykőbe! te vagy Ambrus? Ej ej barátom, még nem vettem eddig észre, hogy
                  bornemisza vagy! Hát hová a gutába tartottál erre? nézd, nem vagy másfél ölre már
                  a tó szélétől; ha itt nem járok, bizonyosan belé kalimpázol; mert a mint látom,
                  kostánczot jár a lábad.</p>
					<p>Még nem tánczolok, tens uram! gagyogá Ambrus, ki most kissé megszeppenve a tói
                  veszélytől, telhetően összeszedé magát, s fölismeré Bálint urat, a legyezős
                  idegen nővel; még nem tánczolok; majd csak ha Erzsivel összekötnek a szövetség
                  gyűrüjével. Most csak a nagy tisztességü barátom urammal, Pintes Balázs ő
                  kigyelmével, ittunk egy kis - ártalmatlan áldomást, Erzsire - a szövetséges gyű -
                  gyűrüre - no hiszen tudja már tens ifju ur? he, he, he!</p>
					<p>Tudom Ambrus, tudom! mond kaczagva Bálint, s utba vezeté a szövetséges és
                  ártalmatlan áldomásos Ambrust.</p>
					<p>Most már az igazi utban vala hazafelé; de egyébkor sem nápolyi azúros égderültségü
                  feje, most épen angol sűrü ködben úszván, csakhamar Bálint távozta után, elveszté
                  minden tájékozását. Egyensulylyal küzdő lábai félrecsaptak az utból s a helyett,
                  hogy a falu utczája mentében tántorogtak volna, kifelé tartottak a faluból. A
                  mendegélő, villanyos kedvében aggtalanul dúdolgató, és dalának melódiáját
                  gagyogásba fojtogató Ambrus elébe, egyszerre két uton-álló rohan, a juhász két
                  fogvillogtató, borzadalmasan ugató s minduntalan megrohanásra készülő szálas
                  komondora képében. Ambrusnak, ijedtében torkán akad a dudolt dal. Ki te! czoki te!
                  kiált rémült hangon, s nem lévén egyéb fegyvere a dühös cerberusok ellen, kalapját
                  kapja le, s azt tartja paizsul maga előtt. A komondorok nem tágitnak, sőt ugy
                  látszik, sejtve ellenfelök fegyvertelen gyámoltalanságát, mindinkább több-több
                  vérszemet kapnak; már az elejökbe tartott kalapot is kezdik fogaikkal Ambrus
                  kezében rázogatni, s nem valószinütlen, kivált rémült Ambrus előtt, hogy nem
                  sokára Acteon dijára kerül. Illy kínos szorultságában, Ambrus retiráde-t fú és
                  léptenként hátrál oldalvást a garád mellett, valami állvány felé, mit sötétben
                  juhfészernek néze, folytonosan hadazván paizsos kalapjával az ostromló szörnyek
                  felé. Hátrálásában Ambrus egyszerre egy mozgó meleg testbe ütközik, s mintegy neki
                  dől. Uj rémülés rá nézve, melly azonban hamar eloszlék, miután hátrakapásában, a
                  juhász szamarának ismertető füleire tapinta. A jámbor állat, baráti béketüréssel
                  fogadta oldalánál az ügyefogyottat, meg sem mozdult garádlegelgetéséből, s
                  Ambrusnál majdnem azon gondolat villant meg, hogy hátára meneküljön a jerusálemi
                  paripának. De e szándékáról, mindjárt megvillanásánál letett, meggondolván, hogy
                  e könyörületes paripácska, alig valamivel szálasabb a könyörületlen komondoroknál,
                  minélfogva annyi biztosságot sem adhatna ellenök, mint egy síkra épitett vár,
                  azonfelül, hogy szamáron ülve, meg fogna oszlani védelme a kétfelőli ostrom
                  ellenében.</p>
					<p>Az ebek észrevevén Ambrusnak érintkezését a szamárral, az ótalmukra bizott juhakol
                  egyik kiegészitő részével, tán féltve is ezen czimborájokat, kettős dühhel láttak
                  az ostromhoz, melly ellen a már itt-ott fogréseket kapott kalap, nem látszott
                  elegendő torlasznak; miért is Ambrus, iszonyu szorultságában, megválva türelmes
                  barátjától, tovább hátrála a vélt fészer felé; s elérvén azt, erősen neki tombolá
                  magát, s az ebek felé rohanási demonstrátiót tőn hadazó kalapjával; melly nem
                  várt hősi bátorsága Ambrusnak, kiskorig meghökkentette és hátráltatta az ebeket.
                  Ambrus felhasználva a rövid fegyverszünetet, szokottnál gyorsabban kapott fel az
                  állvány egyik keresztfájára, s onnan felebb, hol dobogott szivének nem csekély
                  megnyugtatására, magát már az ebostrom terjemén felülemelkedettnek érzé.</p>
					<p>Azonban Ambrus lábkopogást hall, s az uton egy elhaladó emberárnyat sejt a
                  sötétben. - Hej, ember uram! kiált rá a szabadulás reményteljességével. Az
                  emberárny, Ambrus szerencsétlenségére, faluvégről a kontrás czigány volt, ki
                  sócskáért jára a faluban, s ki a véletlenül jött rémes hangtól megriadván,
                  segélynyujtás helyett fölszedé az irhát, s magát törve rohana putrija felé. Szive
                  nehezére esék Ambrusnak a csalatott remény!</p>
					<p>A komondorok most már be nem érték ugatással és acsarkodással Ambrus ellen; a
                  dühösebbik megkisérté ellene még a felszökéseket is; miknek következtében Ambrus
                  csizmája sarkát, már ebfogak kezdék korholgatni. Ezen veszélyes jelenségre, miután
                  már fölebb nem hághatott Ambrus, az által kivánt menekülni, hogy az állvány egyik
                  karfájáról a másikára lépdele. Melly kínos commótiója alkalmával történt, hogy egy
                  megkötött kötélre találván hágni, egyszerre rémületes harangszó kondult meg egy
                  párszor fölötte. Ambrus ereiben megfagyott a vér. - Égnek ura! illy sohajtás
                  nyomódott fel összeszorult melléből; a rézkakasos harang-láb alá vetődtem!
                  felriasztom az ármányos kakasrémnek, az ő torkomra forró kukorikolását!
                  Elvesztem!</p>
					<p>Ambrust most már kettős félelem kinzá; nem tudta: mellyik veszély semmisitendi őt
                  meg előbb: ebfogak-e? vagy réz kakas sarkantyúi? Hideg veríték ült ki
                  homlokára!</p>
					<p>Azonban a harangkondítás kiriasztá a szomszédos juhászt, ki ebeit a harangláb felé
                  dühös ugatásban hallván, egyenesen arra felé tartott. A komondorok, urok
                  érkeztére, megkettőzteték hüségpróbás ugatásaikat, fel-felszökdelve a haranglábra.
                  A juhász, a sötétben ki nem veheté az ugatott tárgyat, mig nem Ambrus egy
                  köhentéséből embert gyaníta a harangláb alatt lappangni, s legalább is juh- vagy
                  báránytolvajt, miután a mult héten is megkergetett egyet.</p>
					<p>Ki van ott? kérdé dörgő hangon, s nagyot üte izmos juhászbotjával a
                  haranglábon.</p>
					<p>Jámbor Bakator Ambrus vagyok! szóla ez hunyászan, nem tudva: barátot adott-e az
                  érkezettben neki az ég? vagy ujabb ellenséget?</p>
					<p>Te vagy Ambrus öcsém? rikólta kaczagva a juhász; mi a manót keresesz a
                  haranglábnál? tán a réz kakas kukorikolását hallgatod? Nincs ma nagypéntek!</p>
					<p>Dehogy hallgatom, bátya! mond örvendve Ambrus; parancsolja el csak kigyelmed az
                  ármányos ebeket alólam; majd elbeszélem nyomoruságomnak sajnálatos esetét.</p>
					<p>A juhász rendre igazitá ebeit, Ambrus még mindig reszketeg lábbal leszálla a
                  haranglábról, s már nem épen érthetetlen gagyogással - mert a remegés csaknem
                  egészen kijózanitá - értesité mentőjét a történtekről.</p>
					<p>A juhász, Ambrus kérelmére, haza kiséré a kalandjártat, ki az uton is, az utánok
                  kullogó ebekre, tartózkodva tekintgete hátra, nem egészen bizva a megkötött
                  békében.</p>
					<p>Ambrus eljuta végre kamrájába és erősen felfogadva, hogy soha sem szövetkezik
                  többé olly itallal, melynek ura lenni nem bir, bedőle ágyába, mellyből epimenidesi
                  álom után, másnap későn, erősen kopogó főfájással kele ki.</p>
				</div>
				<div type="chapter">
					<head>XIX. FEJEZET.</head>
					<head>A jegyváltás.</head>
					<p>Pintes reggel pontosan megjelent, a gyűrüért kialkudott pénz átvételére.</p>
					<p>Nem igértem-e estve kigyelmednek többecskét az elégnél? kérdé a habozó Ambrus.</p>
					<p>Egy fillérrel sem, barátom uram; annyi a rám parancsolt ár; nekem becsületemre
                  mondom, egy krajczárom sincs mellette! Aztán ne sajnálja kigyelmed; hiszen az
                  egész gyűrüs kéz a kigyelmed sajátja leend, tehát a drága gyűrü is.</p>
					<p>No csak azért kérdem, mond Ambrus; mert lássa kigyelmed, tegnap estve, az ármányos
                  ürmös kissé kibicczentette az utból, értelmességemnek az ő rúdját! Mennyi is hát a
                  gyűrü árának alsaja?</p>
					<p>Nyolcz forint.</p>
					<p>Ambrus, noha az egész gyűrüs kéz rá nézett s annak jövendő birtoklása némi
                  nyájassággal csiklandá is keblét, igen ollyforma képpel bontogatá ki még egyszer
                  kincses mellényét, mint millyennel lelki s testi barátunktóli elválásunkkor
                  búcsuzunk, s asztalra leszámlálni kezdé huszasait.</p>
					<p>Vegyen ki kigyelmed egy pár huszast, a ma estveli labétra is! mond Balázs.</p>
					<p>Nem, nem, tisztességes barátom uram! labétot nem játszom! azzal antipatikám van!
                  az ember attól a tökfilkótul, makkcsákótul, Erzsivel, értelmiségnek egy bölcsebb
                  szavához sem juthat!</p>
					<p>Pintes, a mai estének, s azon bekövetkezendő jegyváltás ünnepélyének, epochaliter
                  fontos, ritka, s ezért szokatlanul fényesen megülendő alkalmát feszegeté, s végre
                  csakugyan rábirá Ambrust, egy pár huszasnak, jegyváltásos labétra szánására.</p>
					<p>Estvefelé Ambrus, garderobjának egész erejéig feladonisírozva, kimosva, haját,
                  bajuszát modernizáltan kikenve fenve, szemérmes kézcsókolás mellett,
                  elkéredzkedék urától ez estvére, mellyen, ugymond, életpályája fontos
                  teendőségének nagy határozatu pontjára ereszkedni kiván; s a munkával elfoglalt
                  Jávor, ügyeletlenül a szolga látszatos zavarára, további kérdezés nélkül, adá meg
                  neki az ohajtott engedelmet. A jóslatteljes gyűrüt legkisebb ujjára biggyesztve,
                  dobogó kebellel és hajadoni szeméremmel, nyitá meg Ambrus, Erzsi szobaleányos
                  szobája ajtaját.</p>
					<p>Kölcsönös idvezlések után, Pintes emele kérői minőségben szót Erzsi előtt;
                  megemlité Ádám és a patriárchák nősüléseiket, s lejöve egész Bakator Ambrus,
                  tisztességes nőtlenségben élő ifjuig, ki meggondolván bölcsességében: miként nem
                  jó embernek egyedül lenni, Zerge Erzsébet, hajadoni pártában lévő személyre veté
                  szemeit, s nála fenn is akada a szerelem horgán; minélfogva őt most általa, szive
                  és élete párjául fölkéri, sat.</p>
					<p>Ambrus, ki nem tudá, hogy Balázsnak ezen gazdagon megsujtásozott mondókája - melly
                  egykori oskolafalak körüli forgásának olly kiáltó jelét adá - olly járomszege
                  neki, mellyel a faluban körül-belül kilenczvenkilenczet fogott már be hymen
                  gyönyörteljes igájába, nyitva felejtett szájjal csodálta a szónoklat e remekét.
                  Rája Erzsi, a szemlesütött menyasszony felelt, szemérmesen megvallva, hogy a
                  szerelem horgán az ő szivecskéje is rángatódzik; minélfogva megigéztetvén Bakator
                  Ambrus uramnak látható és nem látható szép tulajdoni által, eltökélé magában, vele
                  karöltve lejtni le az élet kajla, s egyes személynek nem kevéssé göröngyös
                  ösvényén, sat.</p>
					<p>Uj álmélat, e körmönfont beszédre, Bakator Ambrus részéről, ki most némi
                  hátborzongással eszméle, hogy a két fél takaros szónoklata után, illenék neki
                  adnia meg az omne trinum perfectumot, s kétkedék, ha sikerülend-e neki
                  felülmulnia, vagy legalább fölérnie remeklő elődjeit. Már akár mit ad isten, benne
                  volt a jámbor, sajnálva magában, hogy előre nem tudván ezen ünnepélyességet, nem
                  czirkalmazhatott ki ehhez és magához méltó szavakat, miután kissé kiköszörülte
                  torkát, elszántsággal neki hajtott a szónoklásnak, illyeténképen:</p>
					<p>Fényesen tündöklő hajadoni carbunculus!</p>
					<p>Az, a mit kigyelmed aranyos szájával, és felsrófolt bölcsességének
                  ékesenszolásával, tisztességes barátom uram előtt, két figyelmező füleim
                  hallására, nyilatkozni tetszett, a véghetetlen gyönyörüségnek az ő folyó illatos
                  balzsamával, ugy elöntötte árva szivemet, mint - mint - kiáradó Tisza. Igen is,
                  kigyelmed, miként tulipános szavaiból pedzem, az enyém, és én is, mióta csak
                  szemem láthatárába ütközött, kigyelmedé vagyok és leszek, még az örökkévalóság
                  határának legtulsóbb határkövén túl is! Együtt fogjuk élni a jövő kort,
                  szerelemben és takarékos szatócsi szorgalmatosságban; és ha a fátumnak az ő
                  irigységes keze kiszólit ez árnyékos világból bennünket - bennünket - világból
                  bennünket - itt kissé megakadt szónoklatával Ambrus, hihető azért, hogy Erzsi
                  csalfa mosolya, mellyel a szonoklónak szemébe vágott, némi antithézist képezett az
                  árnyékos világbóli kimulással, kiszólit mondom, ez árnyékos világból bennünket -
                  erőködék még egyszer Ambrus. - Én fogom elkészitni, jámbor pár számodra a kettős
                  koporsót! közbevága Pintes, pótolgatója Ambrus fenakadt nyelvkerekének, miként
                  Áron pótolgatá egykor Mózes nehézkes nyelvét. Közbeugratásával befejezé Balázs, az
                  Ambrus homlokára izzadásnak cseppjeit idézett szónoklatot. Ekkor átvevé Ambrus
                  ujjáról a türkiszes gyűrüt, s felváltá azt Erzsi karikagyűrüjével.</p>
					<p>A domesticus szertartás végzetével, uzsonnához ülének, mellynél Ambrus eleinte,
                  szónoklatának kudarczvallásában, szégyenes komoly volt. Ő tartott valamit arra,
                  hogy egy pár megyei közgyülésbe, ura után betolakodván, néhány süheder szónoklónak
                  sujtással jó pazaron kihányt szónoklatát hallhatá, s Kassándrából és Argénisből,
                  mikkel Lucza asszony könyvtára bővölködött, s mikhez ollykor közelférhete ő is,
                  lapozott, s mindezekből némelyeket, alkalmi használásra és ferditésre
                  elsajátitott; ezért restelte szive fele előtt, történt fenakadását és Pintes
                  kéretlen közbeugratását. Azonban Erzsi nyájasságára csakhamar felüdült Ambrus,
                  miként martiusi fagy a nap nőtt erejére. Erzsi őt most nem görhönyre, hanem
                  kinálkozólag kisütött rétesre várta, s olly mértékben emelt szivességgel és
                  nyájassággal kinálkozott Ambrusnál belőle, milly mértékkel áll a rétes a sovány
                  görhöny felett. Az asztalra egy öblös henger bor is volt föltéve, s Ambrus nem
                  csekély ütközéssel vevé észre, hogy menyasszonya férfias erélyességgel üritgete
                  poharat pohár után, a jövendő szatócsnéságnak nem legörvendetesebb
                  prognosticonjául. Evének és iddogálának tréfa és csevegés közt, mik Ambrust
                  bizalmasabbá tevék, s végre az áldott labét állt elő. Tüzzel folyt a játék, s
                  Ambrusnál már a második huszas izéke járta, a mint a kártyájába merültet egyszerre
                  hátulról a vállán egy izmos kéz tapintá meg. Hátra tekinte Ambrus, s hajszálai ég
                  felé meredeztek! és arcza halványabb lőn a krétaföldnél; mert maga fölött, komor
                  borulatra vont szemölddel látja állani a - diós homlokút!</p>
					<p>Mit keressz te itt, bagolyfiu? asztalhulladékos! dörögé ez feléje, olly iszonyatos
                  hanggal, mint megeresztett lőcsei orgona; hallom, Erzsi lyányom körül taposod a
                  földet; azzal felhagyj páviánmajom! mert kitaposom a párát belőled! Ismersz már az
                  ördög-völgyi fölöstökömrül! tudom, hogy feladtál volt a commissáriusnak, adósod
                  vagyok érte. Ennek a háznak köszönd, hogy még egyszer meg nem oldalgatlak; de a mi
                  halad, nem marad el! Most lódulj! marsch! - S a rémületes termet olly öklöket
                  nyujta Ambrus felé, mik mellhez-szegzettebb szivet is megrezgettethetének, mint
                  az övé vala. Bús búcsupillantást vetve most már quasi jegyesére és tisztességes
                  barátjára, kisiete Ambrus az ajtón s hátra tekintgetve: nincs-e nyomában a
                  rettenetes? inkább rohant haza, mint futott.</p>
					<p>Ambrus nem volt épen olly feje lágyára esett, hogy most már be ne látta volna az
                  egész ármányszövedéket; csakhogy kissé későn. A jó fiu alkalmasint ki vala
                  gyógyitva, s eszére józanulva szerelmi mámorából; de szegény legényre nézve, nem
                  épen csekély tanulópénz kárvallása után. Leginkább retiradája alkalmával vetett
                  búcsupillantása nyitá fel szemét, minthogy azzal mind Erzsinek mind Pintesnek,
                  nyomkodott ugyan, de még is el nem titkolhatott, s kaczajnak készült mosolyaik
                  találkozának. Megjártatá eszét szerelmi kalandja egész folyamán, s mindinkább
                  valószinü lőn előtte orrlánczoni tánczoltatása. - Tehát diós homloku uramnak
                  leánya, ő kigyelme? isten neki! süsse, főzze gyönyörüséges magzatát ő zsivánsága!
                  épen nem kapok a szép rokonságnak az ő beplántázásán! ekként duhoga magában
                  Ambrus; majd sértettnek érzé Erzsi és Pintes által büszkeségét - mert mindenki
                  tart magáról valamit, sőt valamicskével többre is becsüli magát, mint a mennyit ér
                  - majd lohadt mellényére tapinta, s keseredéssel kiálta fel: Gazok! miattatok
                  emberséges sem lehet az ember!</p>
					<p>Igazad van, emberséges Bakator Ambrus! mondaná urad Jávor orvos ur, ha nem
                  szégyenlenél panaszkodni neki; a gazok, a paradicsom szép kertjének gyomai, mérges
                  növényei, csalánjai, tövises királydinnyéi, mérges pókjai és kigyói! miktől a
                  jóravaló, sebzés nélkül alig léphet! Nem fognánk-e legalább is félangyalok lenni,
                  ha szintén félangyalok hemzsegnének körültünk? a nyiladozó sziv elébe
                  mindenfelől rokonos szivek nyiladoznának, s minden arczról jóakarat mosolygana
                  ránk? mig most igazolt bizalmatlanság és gyanu, minduntalan arra intenek
                  bennünket, hogy ovatosok legyünk, ne higygyünk a csalékony külszinnek, jókor
                  zárkozzunk keblünkkel, s tegye ember, ember ellenében, védő helyzetbe magát!
                  Igazad van emberséges Bakator Ambrus, a gazok röppenték fel e földről a
                  mennyországot! - De ne gondolj vele szolga! vond be ismét csigahéjadba magad, s ha
                  tükörbe pillantasz ezentul, se hegyesre pödrött bajuszodat és risporod hatását
                  csodáld, hanem örvendezz azon, hogy belőle emberséges Bakator Ambrus kandikál ki!
                  Mi ezen önérzethez képest, a bajuszok minden bajusza, és risporok összes
                  fabrikája?</p>
					<p>Ambrus, szerelmi catastrophája után, visszarogygyant kedélyének előbbeni
                  apathiájába. Ollyan volt ő, mint a tejes serpenyő, melly parázs tűzön állva
                  felduzzad és kifutni készül; de csendre lohad, mihelyt levetted a parázsról. - A
                  fiu, mondogatá fejét csóválva Lucza asszony, bizonyosan nyakára hágott már a száz
                  forintjának!</p>
					<p>E részben Lucza asszonynak nem volt igaza; Ambrus pénzének nagyobb része Jávornál
                  álla letéve; mihez nyulni, Ambrus szentségtörésnek fogta volna tartani.</p>
					<p>Pintes Balázs darab ideig kerülte a Jávor-udvart, mignem munka végett hivatott.
                  Ambrus azonnal neki hajtott indemnizatiója követelésével, miután abban is
                  bizonyossá téteték, hogy drága jegygyűrüje helyett, Erzsitől csak futtatott
                  rézkarikával tisztelteték meg. - Elmentek nálad hazulról öcsém? morgott
                  szitkozódva Balázs; kért tőled valaha a leány valamit? nem jó szántodból küldéd-e
                  ajándékaidat neki? És mi a jegygyűrüt illeti! hol van az megirva, hogy az efféle
                  jegyek egyértéküek legyenek? Különben is Erzsinek adott gyűrüd már zsidókézben
                  van!</p>
					<p>De gondolnám Balázs bátya, miután az egybekelésnek az ő sora fölbomladozott, a
                  becsület hozná magával -</p>
					<p>Becsület? az annak való barátom, a ki már megfogta anyját! az ráér bábozni vele! A
                  becsület, tudd meg bagoly fiu, finom irósvaj ugyan, de magában nem eheted s nem
                  ihatol rá; szükség, hogy karajkenyered legyen hozzája; tehát kenyér az előbbvaló,
                  mert azt magában is eheted s ihatol is rá! érted lapun hizott csiga?</p>
					<p>Nem akarom érteni Balázs bátya! mond főt rázva Ambrus; de volt már nekem
                  kigyelmednél, más tisztességteljesebb titulusom is.</p>
					<p>Volt, de nem lesz többé! Lássa az ember ezt a gömböczöt! ez aztán a köszönet sok
                  fáradozásomért!</p>
					<p>Ekként duhogott még darab ideig Pintes Balázs, kifogyhatlan lévén Ambrus
                  despectivus czimzéseiben; mikre Ambrus philosophi megvetéssel fordult el
                  tisztességes barátjától; jobbnak látván, magában fájlalni el kiármánykodott
                  veszteségeit.</p>
				</div>
				<div type="chapter">
					<head>XX. FEJEZET.</head>
					<head>Uj párbaj.</head>
					<p>Martial gróf, a lovárdai eclatant esemény óta, ludas ovatossággal oldalgott
                  Kakasdtól; de most nagy szándékkal hajtatott be Jávor udvarába. Kimért
                  udvariasságu volt fogadtatása a nőknél, kikről rövid tisztelgés után, átment Jávor
                  szobájába.</p>
					<p>Tens orvos ur! egy nagy kéréssel jöttem - kezdé, némi zavarát elölni törő hanggal,
                  szavait.</p>
					<p>Talán ismét lovárdába kéri nőmet a gróf? kérdé félgúnyos mosolylyal Jávor.</p>
					<p>Az orvos ur, egy kis bakütés vala tőlem, megvallom; de egyszersmind tanuja a ház
                  iránti tiszteletemnek.</p>
					<p>Értem; miként leitatás, a forró barátságnak.</p>
					<p>Orvos ur! szóla hegyzett hanggal Martial.</p>
					<p>Hagyjuk azt gróf ur! már megtörtént! - mivel szolgálhatok?</p>
					<p>Én, - mint tán már tudni méltóztatik, - szeretem Szetényi Mari kisasszonyt -</p>
					<p>Nem, azt valóban nem tudom; igen azt, hogy megfordult körülte gróf ur.</p>
					<p>Mindig jobban! mellőzöm a szálkákat, orvos ur. A. leány atyja részemen van, de a
                  kisasszony vonakodik igen-ét adni. Önnek, a mint tudom nagy tekintélye van a
                  lyánka előtt; esedezném: méltóztatnék elvállalni részemre a kérőséget.</p>
					<p>Hihető ezen komoly diversio, mellyel Martial bebizonyithatni reménylé Jávorék
                  előtt, hogy nem Katinka volt czélja kakasdi látogatásainak, vala az, mi őt
                  Jávorhoz közelitni bátoritá.</p>
					<p>Én? gróf ur, ki tudom, hogy Mari Avar Bálintot szereti?</p>
					<p>Mit sem tesz, orvos ur! kinek a szerencse szolgál, az viszi haza a
                  menyasszonyt.</p>
					<p>Ezen avítt példaszó nem jöhete szivéből, Martial! én legalább lelkisméretet
                  csinálnék magamnak abból, hogy leányt vegyek el nőül, kinek szive másnak
                  sajátja.</p>
					<p>Ön házam barátja, s ennélfogva tudni fogja, hogy engemet körülményeim
                  kényszeritnek.</p>
					<p>Ezeknek tehát feláldozzuk az ártatlan leányt? ki méltó bármi kedvezményére a
                  sorsnak?</p>
					<p>Ugy hiszem, Tavay grófnévá lennie, épen nem fogna lenni rá nézve
                  szerencsétlenség.</p>
					<p>A mint veszszük gróf úr; magunk becséhez szeretjük hozzá toldani a pretium
                  affectionist is. A sziv veszteségét nem pótolja ki a külszin! Szóljunk nyiltan:
                  Avar Bálint egy ritka képzettségü és deli ifju, ki lelke teljes erejével csügg a
                  lyánkán; ön Martial! a könnyü csapongásokhoz szokott, körülményeinek kivánja
                  feláldozni ezt.</p>
					<p>Elég, orvos ur! szóla eltüzesedve Martial; átlátom, hogy önnek Bálint a kegyencze,
                  és keserű sértegetéseit, tán fellázadt féltés, vagy boszú okozza. Csalatkoztam,
                  hogy házam barátjára számoltam; én kinőttem már nevelői ferulája alól, s mint
                  férfi és gavallér, másnemű és illedelmesebb elégtétellel is szolgálhatok!</p>
					<p>Ugy-e, gróf ur? ez ismét kihivás akar lenni, nem-e?</p>
					<p>A mint venni tetszik!</p>
					<p>Jól van! mond hideg mosolylyal Jávor; látom némelly ember ugy van a becsületével,
                  mint a csiklandással; maga magának nem csiklandós, de igen is az, ha más nyul
                  hozzá. Az efféle ifjui szélkelepség nem hozzám való már; azonban hogy meggyőzzem
                  önt, mikép szivem helyén van, mint kihivott, nem választok sem kardot sem
                  pisztolyt, sem az egyszeri orvos példája után, mérgezett lapdacsokat, hanem im itt
                  ezt a pár koczkát, mellyel az ostáblán hosszu puffot szoktam játszani. Vessünk
                  mindketten, s a mellyikünk kevesebbet dob, háljon egy éjjel maga egyedül, a
                  kakasdi puszta malomban!</p>
					<p>Mit? kérdé Martial elsápadva, a kopogó lelkek között?</p>
					<p>Ám legyen szabad fegyvert is vinnünk magunkkal! mond Jávor.</p>
					<p>Hiszen a kopogó lelkeket nem fogja a fegyver!</p>
					<p>Ezen impenetrábilitásaikról mit sem tudok; azonban ha ugy van, annál jobb, annál
                  több dicsőséggel lesz egybekötve párbajunk. Kard és pisztoly ellenében száz
                  ezerek állanak a csatákban; ez vitézség ugyan, de nem ujság; hanem olly veszély
                  mellett, melly ellen fegyver sem védhet, lábra kapott vélettel, babonával szállni
                  szembe, - ez már több, ez már nem mindennapi dolog, s nem is minden hétköznapi
                  szivecskének a dolga!</p>
					<p>Én semmi szövetségben nem állok a lelkekkel! mond Martial halkitott hanggal.</p>
					<p>Nekem sem rokonim azok, sem nem lakomázgattam velök, mond kaczagva Jávor; de
                  párbajkísérletünk, minden esetre megérdemlendi a fáradságot. Vagy megtérendünk
                  nyaktörő éji kalandunkból, s ez esetben nyakát szegjük a vidék babonájának, és igy
                  közrehasználunk; vagy ott hagyjuk fogunkat, s ez esetben csak az fog velünk
                  történni, mit magunk kerestünk, s mi minden párbajnak bekövetkezhető
                  alternativája.</p>
					<p>Martial nagy léptekkel járt a szobában, mik belsejének tusáját tolmácsolák.
                  Egyszerre megállapodék Jávor előtt, s kezét nyujtva annak: bocsásson meg kedves
                  orvos ur, éretlen tüzemnek, szóla megindulással; ismerheti
                  meggondolatlanságaimat, mik gyakran megfeledkezésimet okozzák ott is, hol mint
                  most, gázolok tartozó hálámon is! - Jávor nyájasan fogadá a nyujtott kezet s
                  kebléhez szoritá volt növendékét. - Ismertem szivét Martial! mond Jávor; tudtam,
                  hogy nem sokáig leszünk ellenfelek!</p>
					<p>A béke kihütése után, több józansággal tanácskozhatott a két férfiu, s Martial
                  csakhamar hajlott a méltányosság felé. Abban állapodtak meg, hogy Bálintnak
                  adatván meg, mint előjogu praetendensnek, az őt illető elsőség, ő tegye meg maga
                  részéről, az első kérői kísérletet, s annak történhető kosárelemelése után,
                  Martial számára nyiljék meg a vásár.</p>
					<p>Martial távozta után, félénken nyitá be Jávor ajtaját Katinka. - Zajos hangokat
                  hallék ki szobádból, édes Elekem! nem történt semmi? kérdé szorongó kebellel;
                  Martial szeles, tüzes. - És merész vivó a becsületért, mellyet ha kevésbbé
                  keresné, jobban feltalálna, édes Katinkám, mond mosolylyal Jávor; de most az
                  egyszer megóvtak tőle a kopogó lelkek; vélet majd mindig hatalmasabb a valóságnál!
                  - Katinkának valóban szüksége vala ezen nyugtatásra, mert férje iránt, hallván az
                  indulatos zajt, annál inkább nyugtalankodott, minél kevésbbé szünt meg magát
                  vádolni, mint a nevelő és növendék közti kedvetlen zsurlódás okozóját.</p>
				</div>
				<div type="chapter">
					<head>XXI. FEJEZET.</head>
					<head>Avar tusája.</head>
					<p>Ha festész volnék, kitárt karokkal festném, a szeretet után epedező emberfajt, de
                  ezernyi ezer érdektől, sündisznótövisek alakjaiban, sürüen övedzett testtel. Ezen
                  átkos tövisek gátolják őt, hogy forrón, szorosan ölelhesse embertársát magához! Oh
                  mikor jövend el számára, az egy akol és pásztor aranykora? melly egy összetapadó
                  nagy continenssé forraszsza a szaggatott ember-szigeteket!</p>
					<p>Avar Máté, a biztos, erősen vágva nádbotjával a hat vágást, olly nagyitott mértékü
                  léptekkel, mikből kettő, jóval meghaladá az ölet, tartott Jávorék udvarának,
                  viharborus szemölddel lépett be az orvos szobájába, s egy zsellyeszékbe veté
                  magát, csillapitni vadkani fuvását.</p>
					<p>No mi baj, Máté barátom? kérdé, letéve tollát Jávor; tutti ki vagy véve
                  sodrodból.</p>
					<p>Ki, Elek barátom! a bandérium óta, midőn Pesten, a fejér farkasban, ujdonnanuj
                  kabátomat körülnyirték, meg nem boszankodtam igy - hogy azt a Szetényi Ignáczot
                  még gyermekkorában be nem fojtotta nyomdász atyja a kinruszos kádba! Ennek az
                  embernek ármányos telhetetlensége, utoljára még saját lakunkból is kiszorit
                  bennünket! Igy van az! Némelly ember, ha felkapott az ugorkafára, azonnal ugy
                  rázza azt, mintha a legizmosabb kármán-körtefa derekán állana! Nem elég, hogy
                  cselédemet elfogadja, egymást éri nála az invagiátiói pör; nem elég, hogy
                  kétségtelen sajátomat, a kakasdi malmot pörbe fogta, s most koboldok tanyáznak
                  benne - évenként tovább tolja földemre a mesgyéket, hancsikokat, könnyebb a
                  lelkének, ha rétembe egy pár kaszavágással bejebb rukkolhat, árkait minden
                  őszszel, tavaszszal ujittatja, pár lépéssel kijebb avanciroztatván széleiket,
                  kerteket kerittet a közösből, s minden órán utczánkat szántatja fel. Ez az ember,
                  ha a holdat nyerné meg, a napot kivánná! Most, gondold el barátom, cselédudvarom
                  és házam alá, a maga telkéről pinczét ásatott, s mikorra az ürgefoglalást
                  megtudtam, már kész volt vele! De beszaggattatom, az ebhordtát! ha addig élek
                  is!</p>
					<p>Ezzel Máté felugrott ültéből, s ismét tüzzel kezdte meg bothadazását és gradivus
                  lépteit.</p>
					<p>Igazad volna hozzá, Máté barátom; de én helyedben nem tenném még is, mond Jávor;
                  ládd-e: némelly ember ki akar venni apait anyait ezen a világon, s eszébe sem jut
                  a kurta élet, és hogy egyes embernek mi kevés szüksége van benne; de a sors
                  rendesen ugy szokta keverni az illyennek kártyáját, hogy a második, harmadik
                  játéknál elveszti azt, mit az elsőnél nyert. Ki tudja: nem kerül-e innéttova jogos
                  tulajdonosa kezére vissza, az a sok jogtalan mesgye, a sok átcsempészett
                  kaszavágás és aláminázott pincze, mikkel most véredet zurbolgatja Ignácz ur?
                  Bálint fiad birja leánya szivét, s egy improvisált házasság, a legohajtottabb
                  compromissum, vagy amica fogna lenni!</p>
					<p>Avar ujjaival az asztalon dobolt, jelül, hogy nem inyére szólt barátja. - Hagyd el
                  Elek barátom! mond kedvetlenül! tudom a fiunak botor esengését a leány után;
                  inkább szeretném, az egri hóhér leánya körül járna! Szegény legény vagyok; de egy
                  pénz-köszvénycsukott markunak rokonságán nem kapnék, ha tallérokkal rakatná is ki
                  az ország utját!</p>
					<p>Megbocsáss Máté barátom; itt nem rólad, hanem egyetlen fiad boldogságáról van szó;
                  nász uraimék ám vágjanak, ha találkoznak, minél savanyubb képeket egymásnak,
                  csakhogy gyermekeik éljenek kölcsönösen boldogitó szerelemben. A lyánka, barátom,
                  ollyan, a millyet csak szerencsés apa nevezhet menyének, s melléje a nehány száz
                  hold és nehány ezer forint sem megvetendő accessorium!</p>
					<p>A leány ellen nincs kifogásom, mond Avar; de ha Ignácz uram, az utóbbi
                  accessoriumot, afféle ugorkafára-felkapottak dölyfével kivánná fiamnak felróni,
                  azt csakugyan kikérném magamnak. Egy Avar sem szolgált még Szetényit; ha nem-e
                  megforditva? nem tudom. Nem szenvedhetem a kevély gazdagot, és a disznósajtot!</p>
					<p>Ezen szavak közben, ismét megkezdé bothadazását Avar.</p>
					<p>Hiu a világ, mond nevetve Jávor, szinte a koporsószegig! Jó ellene ollykor némi
                  antidotumot használni, Máté barátom, nehogy erőt vegyen az emberen, mint a makacs
                  hurut. Az orvos és csillagász előtt legnevetségesebb az ember pöffeszkedése; ők
                  leginkább tudják: milly silányság, milly parányiság ő! Ládd, én orvos létemre,
                  miután jobbra balra, majd hálás, majd hizelgő, majd magasztaló encomiumokat
                  hallék szerencsés curáimról, mély tudományomról és széles praxisomról, kissé
                  bokrosodni kezdék, s kísértgetve lejtegetett körültem a hiuság vigyorgó daemona.
                  Mit tevék? Meggyüjtém éveken keresztül, minden volt s elhalt patiensemnek gyász-
                  vagy ugynevezett partit-czéduláját, beköttetém azokat, s most, ha a vigyorgó
                  daemonka ismét lejteget körültem, elég megforgatnom halotti czéduláimat arra, hogy
                  messze üzzem magamtól őkelmét. - Hány lehet, gondolom ekkor magamban, eme
                  boldogultak között, kiket nem a természet rende, hanem saját tévesztésem, tehát
                  Ambrus szerint orvosa nem tudása, idő előtt expediált a jobb életre! Hány van
                  köztök ollyan, ki jobb vala, s többet tőn az emberiségért nálamnál, és még is a
                  sirásó kapája letüntette a föld szinéről minden érdemüket, s alig mutatja volt
                  létezésüket is egyéb, mint - halotti czéduláim! Miben hiuskodol tehát porszem, te
                  nyomorú candidátusa a rothadásnak? Ekként s e szavakkal, curálgatom én magamat,
                  barátom, az emberiség amaz átalános kórja, a hiuság ellenében. Te Máté barátom, e
                  részben szerencsésebb vagy Szetényi Ignácz ellenében; mert fiad jövendő
                  boldogsága, képes lefegyverzeni minden hiuságot kebledben. Hagyd te Ignáczot
                  Ignácznak lenni; neki olly jellemsajátja, egyetlen leánya számára, vagy gazdagot
                  vagy tekintélyest ohajtni, mint vadásznak inkább esengni, szarvas vagy őz mint
                  nyul vagy huros után. Majd megadja magát, s a gyermekek boldogok leendnek.</p>
					<p>Avar, mint szokott mélyebb deliberátiói alkalmaival, botjának elefántcsontját
                  szájára nyomva, nagy léptekkel járt fel s alá a szobában; végre megállva Jávor
                  előtt, isten hirével! barátom Elek; de meglásd, az a pénzkukacz, csufosan fogja
                  elutasitni fiamat, s akkor mérgemben megbetegszem, mit soha sem cselekedtem!</p>
					<p>Bizd rám Máté, mond Jávor; fiad kérője én leszek.</p>
					<p>No lelked rajta, Elek! legalább füle a kosárnak a tied leend! Azonban szép móddal
                  szemébe loccsanthatod Szetényi uramnak, hogy az Avarnemzetség, nem holmi szeméten
                  szedett familia; eleim az Avarokkal jöttek be az országba, és Baján vezér alatt,
                  egyik ősöm csapatot vezénylett, és egy falut Erdélyben, még ex primaeva divisione
                  birtunk. Igen, igen Elek barátom, hiában mosolyogsz; ez ugy van; még a nagyapámtól
                  tudom, kitől a genealogiát is birom. Aztán a fiu, a mint indult, s a millyen
                  kedvességben áll Főispán és Rendek előtt, még fölviheti alispánságig is. Nem
                  hiszem, hogy második alispánunk is megtagadná tőle leányát; pedig csaknem régibb
                  család az ország hegyeinél és folyóinál, s van is mit apritni a tejbe.</p>
					<p>Csak bizd rám a dolgot! mond Jávor; minden győződést vivó oknak külön szabálya
                  van, mit annak személyességéhez szükség alkalmaznunk, ki ellen vivunk vele. Majd
                  kilesem én, Ignácznál, e szabály alkalmazását!</p>
					<p>Csak azt sajnálom, Elek barátom, mond Avar, öklével az asztalra ütve, hogy a nők,
                  azok a pokol pozdorjái, minden ősi ékszeremből kiraboltak, és ha maholnap találna
                  lenni valami Bálintom dolgából, a fiu mi ősit sem tudna adni jegyajándékul
                  menyasszonyának. Volt egy párta közte Elek, olly gyémánttal, mint egy verebtojás,
                  és olly gyöngyökkel, mint egy-egy mogyoró! Még szép anyámnak, Hoporsorum Margitnak
                  az ékszere volt! Óh a nő, Elek barátom, nem ok nélkül maradt ki, mint silány
                  portéka, a teremtés hat napjából! Átkozom -</p>
					<p>Ne átkozódjál Máté barátom, a külszin csalhat; hát ha a nők ártatlanok? A férj és
                  apa átka, nem kölcsönkenyér, hogy visszavehessük, a mikor tetszik!</p>
					<p>Csak attól tartok, mond borúsan Avar, hogy Ignácz, a fiu anyján fog fenakadni.
                  Hja! ez ifjui bakütés volt, róla nem tehetek! busásan meglakoltam érte!</p>
					<p>Légy nyugodt barátom; a sors sülyeszt és emel, s nem ritkán egy csapással teszi
                  mindkettőt; - Szetényivel majd ellátok én.</p>
				</div>
				<div type="chapter">
					<head>XXII. FEJEZET.</head>
					<head>Jávor, Ignácz urnál.</head>
					<p>Alkalom után Jávornak nem sokáig kelle várnia. Ambrus jelenté, hogy cseléd érkezék
                  Ignácz urtól, minthogy ugymond, tens Ignácz ur beteg lenni méltóztatik, és gyönge
                  egészséggel dicsekszik. Jávor orvos urat hivatá, minthogy a buzamérésnél áthütötte
                  magát, s oldalában, mellében nyilallásról panaszkodék. A mint Jávor hozzája
                  belépett, Ignácz urat, egy hosszu pongyolában, asztala mellett, zsellyeszékben
                  ülve találta; kezében ón volt, mellyel számolgatott, rajzolgatott, oldala és
                  melle, meleg ruhákkal valának bekötözve; mi miatt savanyu arczvonásival igen
                  ollyforma alakot mutatott, mint egy törődten és kedvetlenül hazatért
                  marhakereskedőé lehet, kinek rosz vására volt; s el nem kelt marháit, még tovább
                  is drága takarmánynyal kell tartania.</p>
					<p>Isten hozta komám uramat, köszönté az orvost; tessék ide mellém, ölni, egy
                  tervecském van! nézze ez a fölvégi téglavetőm, telke, kertjével együtt, most illy
                  fatalis girbe-gurbán kanyarodik, szeretném egyenesre vonni, ha a
                  compossessoratus nekem megengedné a közös legelőből ezt a falatkát felfogni; én
                  helyette át-ellenben ezt a csucsokot szabaditnám fel.</p>
					<p>De a csucsok, a mint látom, jóval kisebb, megjegyzé Jávor.</p>
					<p>No valamivel; de lelke ám a földnek; ellenben a felfogandó rész csupa buczka. A
                  többi közbirtokosság, tudom, nem teend ellenvetést; egyedül Avar ur
                  ellenszegülésétől tartok, ki szivem nem kis fájdalmára, nem legjobb akaróm.</p>
					<p>Mi nem volt, lehet még! mond Jávor.</p>
					<p>Tudja komám uram, az igyekező embernek hamar akad irigye, gáncsolója, ki hajló
                  elhitetni magával, hogy az ő, vagy legalább mások rovására boldogul.</p>
					<p>Bizonyossá tehetem komám uramat, mond Jávor Szetényi vállára tevén kezét, hogy
                  Avar ur ezek közé nem tartozik.</p>
					<p>No majd meglássuk a téglavetőnél, nem járok-e ugy vele mint a puszta malomnál,
                  melly iránt már öt éve perlünk egymással; pedig jogom világosabb a napfénynél.</p>
					<p>Itt Ignácz ur előadá hosszában és szélességében, az egész malompör genesisét,
                  folyamát és documentátióját, az első donatarius korától kezdve, le egész saját
                  magáig, s teljesen ki fogta volna meritni Jávor türelmét, ha szerencséjére ennek,
                  de maga szerencsétlenségére, előbb önmagát nem meriti ki a sok beszéddel, s elő
                  nem veszik oldal- és mellnyilallásai, utána köhögés és fuldoklás, mik miatt
                  pörinformatióját félbeszakitni lőn kénytelen.</p>
					<p>Kimélje magát komám uram! inté Jávor; erősen át kelle hűtnie magát.</p>
					<p>Erősen orvoskám, s épen a legrosszabbkor. Nyakamon a nyomtatás, csépeltetés és
                  főkép méretés, mit tisztre bizni nem igen tanácsos. Az embernek illyenkor a két
                  szem kevés. Már csak minél rövidebb curáért esedezem, kedves komám uram!</p>
					<p>Jávor egyelőre csekélynek találá a bajt.</p>
					<p>Izzasztót s nevezetesen hársfavirágthét, s melléje még egy más, erre szolgáló
                  szert rendele.</p>
					<p>Ejnye, ejnye, szóla főt csóválva Ignácz ur; hogy nem tudtam! Kertemben két nagy
                  terepély hársfa áll; meg lehete vala szedni virágát!</p>
					<p>Nem drága szer, mondá Jávor.</p>
					<p>Ez a másik szer kétségen kivül drágább?</p>
					<p>Nem épen a belehalásig! mond mosolygva az orvos.</p>
					<p>Mert azok a latin konyhások, az uti laput is cordubai bőr árán adják; pedig
                  mondhatom, drága időt élünk; huszonöt magyarforintot fizetek a naturálén felül
                  ispánomnak és csaknem - szabad lopást!</p>
					<p>Nem vélném, hogy ez utóbbi salarium-függelék igen jövedelmes lesetne, illy szemes
                  gazdánál, mint komám uram?</p>
					<p>Igaz, éjjel is csak a fél szememre alszom; de mindenfelé nem lehetek!</p>
					<p>Illy előzményes dialogizálások után, Jávor közelebb simult czéljához! Kifejtette
                  emberéhez alkalmazott ékesszólással, milly kivánatos lenne pör nélkül intézni el a
                  puszta malom és téglavető ügyeit; milly hajlékony kedélyü, minden külhóbortossága
                  mellett Avar, a régi avar vezérek egyikének, nem is épen vagyontalan ivadéka;
                  milly jelesen képzett, s még nagyra menendő annak fia Bálint; milly üdvös segélye,
                  mondhatni jobb keze, s kétszem-ráadás fogna ő lenni Ignácz urnak és vizsga
                  kétszemének; de mi legfőbb, milly boldog fogna lenni az ifju pár, melly halálba
                  szereti egymást - ha Ignácz ur, mellőzve egy pár régibb zsurlódást, meg nem
                  tagadná összekelhetésöktől atyai beleegyezését. Ő, tudnillik Jávor, mint barátja a
                  biztosnak, és pártfogója Bálintnak, bátorkodik ezennel megkérni ennek számára,
                  Mari kisasszony kezét.</p>
					<p>Ignácz ur a megkérés alatt, hol oldalához, hol melléhez kapkodott, mintha
                  nyilallásai rohamosabbakká váltak volna, majd köhögésnek adta magát.</p>
					<p>Hagyjuk ezt, kedves komám uram! szóla végre komoran; tisztelem, becsülöm a kérőt,
                  s az ifju Avart is; de leányomat, mig élek, meg nem kapja soha!</p>
					<p>Ezen nyilatkozat, azóla nevetve Jávor, kissé csiklandós az ifju párra nézve;
                  könnyen kísértetbe jöhetne ohajtni, hogy minél élőbb költözzék el komám uram a
                  dicsőültekhez; mert a szerelem, kivált olly lelkeknél, mint Marié és Bálinté,
                  nem kámfor, hogy egyhamar elpárologjon!</p>
					<p>A leány engedelmességre született, mond Ignácz; s abban neveltem Marimat is;
                  tudatni fogom vele szilárd határozatomat, s ő engedni fog.</p>
					<p>S egész életére boldogtalan leend!</p>
					<p>Hogy is ne, komám uram? A leányi sziv transito-kereskedést szokott űzni a maga
                  érzelmeivel; túlad egyen, s mást fogad be. Marinál is lesz előbb kisírt szem,
                  azután csendes ábrándozás, azután visszatér a mosoly, továbbad a nevetés, még
                  tovább a tréfa, s végre az enyelgés s tán egy kis dévajság is! Ekkor magábatérve
                  örvendezéssel fogja bevallani, hogy apjának több esze volt mint neki.</p>
					<p>Veszélyes egy kísérlet, komám uram, főkép atyára nézve, kinek leánya egyetlen
                  gyermeke. Ellenkezőleg is üthet ki a kísérlet, s Marikánál, ha őt jól ismerem,
                  valószinüleg ugy is fog kiütni. Marika mély folyó, melly nem zuhog, nem áradoz, de
                  annál mélyebb medret csinál.</p>
					<p>Folyt egy darabig az apa és kérő közti párbeszéd, mellyből Jávor meglehetősen
                  sejtegeté Ignácz ur bibéit. Vette észre, hogy az Avar biztos urrali zsurlódáson
                  kivül, különösebben Martial gróf fényes neve s, miként Ignácz hivé, még mindig
                  tekintélyes vagyonsága keveri a kártyát; minélfogva a földi javakhoz tapadt
                  Ignácz, maga részére ezt az alternativát látta maga előtt, hogy vagy Martiálnak
                  adva leányát, fényt áraszszon a maga uj sütésü nemzetségére, s egyszersmind ment
                  maradjon költséges kiházasitástól és leánya appanagirozásától - mik egy vagyonos
                  gróf irányában, fölöslegesek fognának lenni - vagy Bálintot választva vejének,
                  miután Avar Mátétól sok nem telik, csuportól üstig egészen uj háztartást rendezzen
                  leánya számára. Illy alternativai keresztuton, egy Szetényi Ignácznak nem lehete
                  kétes a választás. Jávor, ki kegyencz ifju párjának szerelmét s földi boldogságát,
                  most egy hajszálon függni látta, nem késett habozásával, hanem telhető kimélettel
                  Martial személye s háza iránti hálája irányában, megismerteté Ignácz urat a gróf
                  vagyoni körülményeivel, miként azok valóban állottak, több példák után tudva:
                  miként számtalan házasság bomlásának vagy poklának magvát hinté már el, az
                  előljáróban fondorkodott vagyonsági mystificatio. - Ignácz ur csodálkozó szemet
                  mereszte Jávor előadására, mellyet Jávor szájából meg szokott hitelesnek
                  venni.</p>
					<p>Hm, hm! mond főt ingatva, ezt nem hittem volna; nekem Pintes másként beszélt.</p>
					<p>Illy fontos dologban, kedves komám uram, mond Jávor, mosolygva veregetvén meg
                  Ignácz vállát, kissé biztosabb és hitelesebb referensre van szükség, mint egy
                  borravalós férfiu. A dolog ugy áll, miként előadám, e szerint Marika kiházasítása
                  és jövendőrei segélyzése, kétségen kivül annyival kerülend többe, mennyivel egy
                  grófi család háztartása költségesebb a nemesénél, nem is számitva az
                  infrascriptusokat.</p>
					<p>Pedig honnan? kiálta kétségbeesve, oldalához szoritott kétkeze tenyerével hadazva
                  s vállát összehuzva Ignácz ur; a drágaság nagy, a jövedelem csekély, a költség
                  sok, az ember a mindennapit is alig birja kiteremteni! Ömlött Ignácz ur szájából
                  a panasz és sopánkodás, daczára bár mellyik falusi bérlőnek. - Higye meg,
                  szeretett komám uram, folytatá szavait; mindig borsódzik a hátam, valamikor
                  lyányom kiházasitására, gondolok. Hiszen a mostani botor divat szerint, az apák
                  egész boltokat kizsákmányolnak, hitvány menyasszonyi rongyokért, mik mielőtt az
                  unokához jutnának, vagy megszakadoznak, vagy megsárgulnak az állásban mint a
                  viasz, vagy kiavulnak végképen a zsarnok divatból. Ma már egy kiházasitás, több
                  mint egy-egy sáskajárás! Apáink e részben okosabbak voltak; kiadták az ősi
                  ékszert, s egy pár ezüst kanalat hozzá, s punctum!</p>
					<p>Igaza van komám uramnak; de épen ezen ujabb pazar allaturás divatocska okozza
                  aztán a “veteres migrate coloni-t” s azt, hogy Szetényi Ignácz ur beülhete az agg
                  Hetyey-család örökjébe!</p>
					<p>Igaz, igaz, mond erőtetett mosolylyal Ignácz; de ugyan ezért kell kétszeresen
                  járnom eszemen, hogy ujabb migratio ne következzék be nálam is. - Hm, hm! a dolgot
                  jobban meg kell fontolnom!</p>
					<p>Tán hosszabb fontolgatás nélkül is, ráakadhatnánk a gombolyag végére, komám uram,
                  mond Jávor, elmejártatási jelenséggel, homloka közepébe szurva ujját; Bálint csak
                  a lyánkát akarja; jótállok érte, hogy vagyona, igen mellékes dolog előtte; Avar
                  biztos ur pedig, ha nem épen gazdag is, de nem is vagyontalan; mit tetszenék rá
                  szólani, ha Bálint irásban lemondana, komám uramnak egész élete fogytáig, minden,
                  nejét illethető allaturáról és appanageról? Ezzel nem tenne ujat. Lycurg törvény
                  által szabta meg, hogy a menyasszony jegypénzt ne kapjon; Chinában pedig még a
                  vőlegény fizet a szüléknek, jegyesének neveltetése fejében. Ugy hiszem, holta
                  utánra különben sem kivánja komám uram, egyetlen leányát kirekeszteni?</p>
					<p>Ments meg Isten! kiálta Ignácz ur, csaknem neheztelő gesticulatióval.</p>
					<p>Ignácz ur arczát, Jávor eszméjére, némi derücske futotta el; nem vala képes
                  eltitkolni, hogy annak némi rámosolygó sugarai vannak.</p>
					<p>No no, szóla egy kis hallgatás után, melly alatt, ugy látszék, inkább ejtendő
                  kifejezésein, mint a dolog velején jártatá elméjét - mond valamit komám uram! az
                  ollyas lemondó iráska, jelenlegi pénzszükségemben, nem megvetendő közvetitő fogna
                  lenni, miután tudnillik az ifju pár is halálba szereti egymást; de - de - de - még
                  is van a dolognak egy kis bibécskéje!</p>
					<p>Hogy, hogy?</p>
					<p>Miként is fejezzem ki magamat? a rosz világ szivesen fur, farag rágalmacskát
                  minden eseménykéből; én nem tudom, hol veszi? hol nem veszi? alkalmasint, hogy a
                  kevésből keveset adok ki, nálam halmozott kincset hisz! Tartok attól, hogy szó
                  nélkül nem fogja hagyni, ha egyetlen leányommal pénzt nem szórok ki!</p>
					<p>Jávort e nyilatkozat, egy földiekhez tapadtnak szájából, még inkább megerősitette
                  azon hitében, hogy még a süllyedettebb jellemüek keblében is, fojtva bár, pislog
                  a jobbnak, a nemesnek, a méltányosabb és igazságosabb érzeménynek némi szikrája,
                  melly miként napsugár áttör ködön és borulaton, első alkalomkor feltör a kebelből,
                  minden őt fojtva tartott álérzemények közől. Nem lebeg-e ezen ember lelke előtt
                  tisztán, gondolá magában, az apai gyöngéd köteleztetés érzete? nem remeg-e
                  silánynak tünni fel a világ előtt, ennek elhanyagolása miatt? Óh az ember gyarló
                  lehet a maga földhöz szegődéseiben; de égi származását egészen nem tagadhatja meg
                  soha!</p>
					<p>Jávor, közel látván már a révpartot, mellybe kérői sajkája behajtandó vala,
                  megfeszité minden erejét, Ignácz ur fontos aggodalmának eloszlatására; mi neki
                  részint a lemondó iráska mikénti fogalmazásával, részint azon tervezésével, hogy
                  Mari minden esetre, és Ignácz ur rosz világa szájának betömésére vigyen,
                  Bálinthoz, egy pár nagyanyai hagyományokkal, vagy költségbe nem kerülő szérdékkel
                  megtöltött bőr-ládát, vagy szekrényt, végre sikerült is. Ignácz ur beleegyezését
                  adá leánya boldogitásába-e, vagy bálványozott vagyonkájának megkimélésébe? Jávor
                  kérőre nézve közönyös dolog vala s ugy hivé, közönyös magára a szerelmes párra
                  nézve is, melly jelenleg kölcsönös szerelmében a világot birá, jövendőre pedig ugy
                  is tulajdonos leend Ignácz ur aggodalmasan, és lelki törődéssel megkimélt
                  vagyonában.</p>
					<p>Most Jávor Marikát szólittatá be, nála is megteendő kérői tisztét. Ezt inkábbára
                  csak forma kedveért tevé; mert Mari beleegyezésében bizonyos vala, azonban vágyott
                  is mielőbb legelni a lyánka égi kéjén, mit a szerelem kivivott boldogsága, egész
                  lényén elöntendő vala. A lyánka halk léptekkel lépett be a szobába, s Jávor
                  megdöbbent annak arcza halványságán, s azon aléltságon, melly egész alakján a
                  szenvedésnek nyomait viselé. Jávor megfogván a lyánka jobbját, előadá kérői
                  járatát, jó atyjának beleegyezését, s kikéré az övét, mint fő személyét, kit Avar
                  Bálint, minden földi boldogságának gyülpontjául tüze ki. Mari földre szegezve
                  meredező szemeit, gépileg szótlanul állott egy ideig; majd váró Jávorra vetvén
                  bádgyadt tekintetét: a körülmények megváltoztak, kedves uram bátyám, szóla lassu
                  és hideg hangon; én Avar Bálint ur jegyese nem lehetek soha!</p>
					<p>Jávort kinos álmélat fogá el, a nem várt villámcsapásos nyilatkozatra, min Ignácz
                  ur sem bira eléggé csodálkozni.</p>
					<p>Mari, az istenért! szóla Jávor, az elválasztó ponton állunk! szóljon: mi történt?
                  honnan e változás?</p>
					<p>Engedje azt titkomul maradni! csak kimélet az, a mit kérek, miként kiméletet
                  nyujtok magam is!</p>
					<p>Jávor előidézé rábeszélő szónoklatának minden erejét, hogy a lyánkát más
                  határozatra, vagy legalább a rejtélyt földeritő nyilatkozatra birja; de zárt
                  szekrény marada; s végre csak megeredt könyei felelének Jávornak. Baljával
                  kendőjét szemeire nyomva, jobbját pedig kinosan dobogó szivére szoritva, távozott
                  Mari tántorgó léptekkel a szobából.</p>
					<p>Ez más! szóla Jávor, halk bus komolysággal Ignácz úrhoz, ki határozatlan
                  álmélatban üle, nem tudva: örvendjen-e a véletlen fordulaton? vagy aggódjék rajta?
                  - Ez más! itt valaminek kellett történni! Halaszszuk a dolgot, komám uram; a
                  szerelmesek gyakran borongnak csak azért is, hogy annál inkább örülhessenek a
                  derületeknek!</p>
					<p>Ignácz ur, maga részéről szint igy vélekedék; különben is tanácsosnak látván, a
                  téglavetőre nézve, jó láboni állását Jávor urral.</p>
				</div>
				<div type="chapter">
					<head>XXIII. FEJEZET.</head>
					<head>Mari vádoltatásai.</head>
					<p>Jávor, hazamentében, mindenfelé jártatá elméjét azon: mi történhetett a
                  szerelmesek között? Kegyencze volt mindkettő, s tiszta jellemeiket, valamint
                  szilárdságaikat is évek óta ismeré. - És még is gyarló az ember! ezt gondolja
                  magában, s különösebben a női kebel, mellynek olly hajtogatója a hiuság, mint
                  tengeren utazó hajónak a szél, melly nélkül vesztegelnie kell! Nem ingathatá-e meg
                  a lyánka szerelmét a grófi udvarló? egyszerü nemesi ház ellenében a pompás
                  kastély, a fény, a vagyonosság? hiszen Ignácz ur is hiedelmében álla ez
                  utóbbinak!</p>
					<p>Egyenesen Avar házának vette utját. - Kérőben jártam a Szetényiháznál! szóla
                  komolyan a biztoshoz.</p>
					<p>S kosarat hoztál Ignácz úrtól? nem-e? tudtam előre! nem megmondtam? Zápor söpörjön
                  el minden pénzkukaczot!</p>
					<p>Ignácz urtól nem, hanem a leányától!</p>
					<p>Lyányától? kiálta Máté, s álmélkodva mereszté Jávorra szemét: no, no, leányától!
                  veté ingerülten utána; értem; Ignácz keveri a kártyát, s leánya játsza ki a
                  tromfot!</p>
					<p>Csalatkozol Máté; szavaid mutatják, hogy a ki iránt keserüség lappang kebleinkben,
                  ritkán menekszik még alvásában is, gyanusitgatásaiak elől. Ignácz ur ugy viselte
                  magát a dologban, mint egy becsületes fukar, ha léteznék illyen!</p>
					<p>Jávor előadá egész kérői járatát.</p>
					<p>Emberem vagy Elek! riada az előadás végeztével Avar, s zajos tomboltában ollyat
                  üte öklével az asztalra, hogy a legtetemesebb alaku tentatartó és porzó, mit
                  esztergályos készithet, szinte tánczolának rajta, s majdnem kiadák tartalmaikat.-
                  Emberem vagy Elek! hogy fejéhez csapád ex-szatócs uramnak, miként Avar Máté Baján
                  avar-vezér ivadéka, ha szegény legény is, nem szorult az ő leánya allaturájára,
                  sem élelmi pénzére! A leányt tisztelem, becsülöm; de ha kevesli fiamat, tartsa meg
                  pártáját, akár itélet napig!</p>
					<p>Ne légy barátom, magistratualis személy létedre, Claudianus császár, kiről Seneca
                  azt jegyzi meg, hogy gyakran hozott itéletet néha csak az egyik fél
                  kihallgatásával, néha egyikét sem hallgatva ki. A gyermekek közt valaminek kelle
                  történnie, vagy a sátán hinte konkolyt közzéjök! Hallgassuk ki Bálintot!</p>
					<p>Beszólittaték ez, ki épen a székvárosba készüle, fixumokra vissza. Az ifju,
                  megértve szerelmi ügye romos állását, megrázva egész lényében, s szivére téve
                  kezét nyilatkozék, hogy közte és Mari közt, kivel mostani egész künmulatása alatt
                  nem találkozhaték - mert Mari most megszünt látogatni Jávor házát is - semmi sem
                  történt, mi a leánynak csak ürügyet is nyujthatna az elpártolásra.</p>
					<p>No ugy a gróf fur fejében! kiálta tüzesen Máté; vesd ki szivedből, fejedből fiam a
                  léhát! Elég nagy a világ! van benne leány elég szebbnél szebb, jobbnál jobb!
                  badarság olly szekér után járnunk, melly föl nem vesz bennünket!</p>
					<p>Puffogott, zajgott, hadazott Máté egy ideig, nyilást keresve boszus fájdalmának, s
                  egyszersmind hogy kikeléseivel, szoborszerü meredezésben álló fiát boszura s
                  megvető lemondásra birhassa; de ez utóbbi nem akara sikerülni neki. Bálint,
                  mintegy kiforgatva magából, gépi meredezéssel vőn bucsut atyjától és Jávortól, s
                  csaknem eszméletlenül ült fel szekerére. Máté, a szekér elrobogta után, egy
                  nyomatékos szitkot intéze a Szetényiház felé; Jávor pedig nedvesedett szemmel
                  tére házához vissza.</p>
					<p>Könnyelműség-e az bennünk, vagy véges elménk rövidlátósága? - mert hobbeismusi
                  vonásnak nem örömest hinném - hogy kedvetlen eseményeinknél, rendesen hajlóbbak
                  vagyunk embertársainkat vádolni, mint a véletlent, vagy okok sorozatát; önmagunk
                  vádolására pedig - hála érte drága önszeretetünknek! csak akkor kerül a sor, ha
                  minden más okozhatásokból kikoptunk. Ha nősülésünk roszul ütött ki, vagy a
                  szüléket kárhoztatjuk, kik inpracticabilis életpárunkat nevelék, vagy a
                  tanácsadókat, kik bennünket összeboronáltak, vagy a konkolyt hintő cicisbeót, a
                  bejáratos vén veneficákat sat. de kedélyeink, hajlamaink, kedvteléseink össze nem
                  hangzásairól szó sincs, s még kevésbbé hibáinkról s tévesztéseinkről. Miként
                  vakondok szem nélkül, a sötét földrétegekben, ugy mi halandók is mindenkor csak
                  közel orrunk előtt turkálgatunk!</p>
					<p>Az események, kedélyünk tükrében verődnek vissza, derüsebb vagy borusabb
                  sugarakkal, a millyen reflexalapra találnak.</p>
					<p>Máté és Jávor nem birtak mást vélhetni, mint hogy Marit Martiál ragyogóbb állása s
                  e maszlaggal a női hiuság tántoritotta meg; de milly különbözéssel hitte ezt a két
                  férfiu! Máté kárhoztatása kiméletlenül zajos volt, mellynél a fájdalmas apa és
                  őskevély katonás férfiu szerepelt! csaknem a nyalánk Évánál kezdte, lenézőleg
                  kurholni a nőnemet, mellynek különben sem vala embere, s igy jöve le Szetényi
                  Marikáig, ki, ugymond, egy szállal sem jobb a többinél! Bothadazása és földmérői
                  léptei, most még indulatosabbak voltak, Ignácz elleni pöreihez lángoltató fuvóval
                  látott, s az aláásott pincze beszakittatásáról alig birá őt leverni Jávor.
                  Ellenben az orvos szivhangulata fájdalmas volt inkább mint boszus. - Óh mi, igy
                  kiálta fel, a gyarló embernek minden szilárdsága erényben és igazságban egyéb,
                  mint reggeli köd, melly hirtelen elenyészik. Állunk, mig rosz óránkban kellőleg
                  meg nem kisértetünk! Valóban az ember, nem ok nélkül nyujt illy imát az uri
                  imádságban: ne vigy uram kisértetbe! És egy gyönge lyánka, e töredékeny nádszál,
                  milly könnyen megingathatja ezt, az élet csábos elébe-mosolygása, s az ellesett
                  vagy rábeszélt atyai kilátások és ohajtások! s főkép Marit, a mindenben
                  kegyeletest! Fájdalmasan jártatá meg elméjét Jávor, azon végtelen keserüségeken,
                  azon számtalan inséges órákon, miket két olly sympathiátlan sziv és kedély
                  összeforrasztása és csalatott remény kétségtelenül szülendnek, ha Martial és Mari
                  egybekelendnek; azon örökre vérző sebeken, életkietlenségeken, miket olly tiszta,
                  ártatlan, egybehangzó sziveken és kedélyeken, a szerelemnek eltiprott boldogsága,
                  szaggatni s elárasztani fog, mint Bálinté és Marié vala! - Ég vegyen ótalmába
                  szerencsétlen pár tégedet! sóhajtá Jávor busan; tégedet pedig kétszeresen
                  boldogtalan leányka! óvjon meg egykor a késői bánat és szemrehányás marczongó
                  kigyóitól!</p>
					<p>Egyedül Bálint volt az, kinek rendithetlenül álla hite Mari hű szerelme iránt. - A
                  kegyeletes lyánka, igy szóla magában, atyja nagyralátásának s tán fukarságának
                  áldozatja! Tegye őt az ég Martiállal boldogabbá, mint én tehettem volna! Ezt
                  sohajtá a zuzott keblű ifju; noha a kebel mélyében élt hite, hogy a ledér Martiál,
                  őt Marinál ki nem pótolandja soha!</p>
				</div>
				<div type="chapter">
					<head>XXIV. FEJEZET.</head>
					<head>Mari kalandja.</head>
					<p>És mind a három férfiu lényegesen tévedett Mariban. Ő egy pillanatig sem habozott
                  Martiál fénye és személye irányában, kit igen ollyformán szenvedhet vala, mint
                  pókhálót szobájában. Atyjának Martiál felé hajlását ismeré ugyan; de általa még
                  nem sarkaltaték, minthogy Martial is, nem birván tisztába jőni a leány hajlamával,
                  még formaszerint nem nyilatkozék az atya előtt. Más sajtolta az ő szerető keblét,
                  más munkás féreg emésztette életerejét. Sokáig nem birt ő kétkedni Bálint
                  hűségében, szilárd jellemében, sokáig némi hősiességgel mosolyogta ő meg a cselédi
                  hirhordásokat, tudva: milly kész szolgálatosak és hűségeskedők azok ollyforma
                  híreikkel, mikkel uraságaik érdekeihez közelebb simulni vélnek, és sejtve, hogy
                  Bálinttali viszonya alig titok előttök, Pintes és Erzsi referádaikat, csaknem
                  közönyöséggel eresztette el füle és szive mellett; de a székvárosi párbaj
                  körülményei, és Ambrusnak azon tudomására jött estéje, mellyen széles jó kedvében,
                  Bálinttal és az idegen nővel találkozék, végre még is figyelmessé tevék őt. -</p>
					<p>Egy csendes szép estvén - nyugtalansága, ujságvágya, vagy homályos sejtelme
                  sürgették-e őt? bajos elhatározni - Erzsi kiséretében, sétálni indult Mari, az
                  idegen nő mondott szállása, a Pintes által is leirt exmolnárház felé, közel a
                  faluszélhez. Alája érve Mari már elhaladóban volt, a mint a szélkelepes Erzsi,
                  kandian betekintett, folyókával befutott ablakán a molnárszobának, mellyben
                  világ égett. Kisasszonyához futva, s érdekes látványnyal biztatva őt, az ablakhoz
                  csalja a félig akaró, félig átalló leánykát. Betekint Mari és szive elszorul,
                  vérhagyott arczczal mered a látványra. Egy asztal mellett közel az ablakhoz, ül
                  Bálint, keblére hajtva fejét, tartván átkarolva az idegen nőt!</p>
					<p>Légy nyugodt, kedves Ilonkám! szóla gyöngéd szivélyességgel Bálint, s csókot nyoma
                  a nő homlokára; rövid időn kideriti isten dolgunkat, s még boldogok leszünk!</p>
					<p>Te Marival talán! én nem soha! sóhajta busan a nő.</p>
					<p>A molnárné gyermeke futott be a szobába, s véget vetett Mari kinos oculatájának;
                  de a szerencsétlen eleget látott, hallott már arra, hogy megcsalatottnak, s
                  végtelenül boldogtalannak érezze magát.</p>
					<p>Lehetséges-e, igy sohajta fel, visszaérve szobájába; Bálint hütlen? irántam
                  hütlen, kinek ő volt mindene? Oh ha ő is! ugy a hű szerelem nem lehet egyéb
                  csalóka ámulatnál, mellyel a sziv egyideig bábozik, hogy ráunva elvesse azt! Isten
                  hozzád lelkemnek szép hajnala! boldogságomnak nyilt ege! hű szerelem szép hite!
                  ezentul éltem kietlenének elsorvasztott virága vagy te! Bálint elveszett! és Marit
                  bár a sirhant fedné már!</p>
					<p>Keble kínos hullámzásaiban, kerülte Marit az éji álom s nappali foglalkozás kedve;
                  csak a bú virrasztott vele, s tétlen meredezés fásitotta el nappalait. A nő szép,
                  igézőleg szép? sohajta; s igy menthető Bálint eltántorodása! Legyen vele boldog!
                  Mari kitérend utjából, ha szive megszakad is belé!</p>
					<p>És e pillanat óta sziklaszilárdságu lőn határozata: lemondani az ifjuról. Szive
                  mélyében nem dult ugyan keserüség szeretett Bálintja iránt; de annál élénkebb, az
                  idegen nő irányában, kit hajlandó vala némi kaczérsággal vádolni. - Hiszen
                  szavaiból tudom, igy szóla magában, hogy ismerte Bálinttali viszonyomat, és még
                  is! és még is! - Fájt lelkének az is, hogy jelleme iránt Jávornak, kit mindenkor
                  tisztelt, s kit szerelme pártfogójának hitt, most nem birhata tisztába jőni. Nem
                  vala titok előtte, hogy az idegen nőt Jávor hozá magával a faluba, sőt ennek egy
                  pár látogatásáról is a nőnél, értesitteték. Föltevé Mari magában, hogy a szivén
                  ejtett sebet, zárva tartandja Jávorék előtt; miért is ez időóta nem járt hozzájok
                  által.</p>
					<p>Jávor, maga részéről, minden esetre jónak látta, nem siettetni Marinál a dolgot,
                  mert, ugymond, legbiztosabb rejtélyfölderitő, szeszélycsillapitó és sebhegesztő
                  az idő!</p>
				</div>
				<div type="chapter">
					<head>XXV. FEJEZET.</head>
					<head>Rablás.</head>
					<p>Hiában! akarjuk, nem akarjuk, a lábra kapott divatnak, többé kevesebbé hódolnunk
                  kell. Ha sarkig lenyuló kabát a divat, nem ölthetünk ollyat, melly térdünket
                  verdesi; ha csak az utcza gyerekeit magunk után csőditni nem akarjuk. Az olly
                  házról, melly képes lenne, a lencsefőzeléket, szombatról hétfőre, vagy töltött
                  káposztát vasárnapról keddre tenni által, mi is képesek volnánk föltehetni még azt
                  is, hogy nála a gyermekek ujabb divatot taposva, barátságos bizodalommal nem tézik
                  szüléiket, hanem régi kiavult magyar szokás szerint, tartalékos tisztelettel
                  czimezik őket.</p>
					<p>Mi is erősen föltettük magunkban, hogy épületes könyvecskénkből, a lehetőségig
                  kiszoritjuk az emberi salakot, mellyről azt hisszük, hogy kissé piszkol, mint a
                  bécsi korom; de átláttuk végre, hogy a szerfelett ovatos erkölcsi és felebaráti
                  purismus, az elhatalmazott regényirói divat ellenében, olly éldelhetlen
                  füszerellenes homoeopathicus olvasmánynyá teendi könyvünket, mint a tulhajtott
                  philológiai purizmus, gyakran érthetetlenné szokta tenni a könyvet; ezért egy kis
                  emberi salakot, egy kis szájízjavitót a Sue-féle pézsmások számára, nem véltünk
                  kikerülendőnek.</p>
					<p>Egy pár hét mulva Jávor szerencsétlen kérősége után, egy viharos éjjel, mellyen az
                  orkán, tremolo fortissimot játszott ajtókkal és ablakokkal, Szetényi Ignácz ur
                  háza megraboltatott, s majd minden ezüstnemüéből kifosztatott. Infandus lőn Ignácz
                  ur rémülése és fájdalma, mikkel a baleset megtudtával, kezeit feje fölött
                  kulcsolgatta. Azonnal megfutotta a hir a falut, felgyült Ignácz urhoz a noblesse
                  vénebbje és fiatalabbja oculátára, véleményezésre, és gyanu s teendő iránti
                  consultátióra. Különösen Avar biztos, illető hivataloskodásába vágónak tartva az
                  eseményt, többszörös érdekkel látott a nyomozáshoz; ugymint először: hivatalos
                  kötelességének teendő eleget; másodszor: megnyugtatandó a kakasdi lakosság
                  aggályát és megingatott személy- s vagyonbiztosságát; és harmadszor: nemeslelküleg
                  bebizonyitandó Ignácz ur előtt azt, hogy in officiosis, vértezett melle valamint
                  nem atyafiságot, barátságot, adományt és más kedvező emberi tekinteteket, ugy
                  haragot s gyülölséget sem ereszt magához közel, szigora mindenkor egyaránt
                  kérlelhetlen, miként az idő és öregség bekövetkezése. A több mint hat lustrumos
                  tisztviselő, gyakorlott tapintattal állitotta egybe a rablás körülményeit és
                  helyiségi symptomáit, s végre négy szem közt igy szólott Ignácz urhoz, ki
                  forrázott salátafej gyanánt gubbasztott, s áhitattal leste az eredményt: a
                  megrablott szobába csak az ebédlőn által, s ebbe csak az előpitvaron keresztül
                  lehete bejutni; az ajtókon feszités, törés nem látszik; a megrablott szobában több
                  láda, szekrény, s asztalfiók is létezett, de csak az ezüstöt-tartó feszittetett
                  fel, hihető, mert ennek tartalma volt legbiztosabban ismeretes a rablók előtt.
                  Mindezekből azt következtetem, hogy a háznál lappang vagy a rabló, vagy
                  orgazdája.</p>
					<p>Ignácz ur nagy szemet meresztett e szavakra, s eszmélni kezde, hogy ezüstözött
                  csiga-burnótszelenczéje, szintén e napokban veszett el, Mari pedig egy
                  gyöngyházból csinosan készült etuisjének, még a boldog időkből Bálint becses
                  ajándékának elsikkadtát fájlalta. A gyanu leginkább a szobaleányt, Erzsit
                  terhelte, s a biztos ennek holmijének motoztatását kivánta. Erzsi beszólittatott,
                  Avar által szokott szigorusággal benevolizáltatott; de a leány sürü könyek és
                  kéztörések között erősitette ártatlanságát, s hajadoni becsülete sérelmét,
                  neheztelő daczoskodással védte. A mint ládája kulcsát kivánta a biztos, azzal
                  mentőzött, hogy ládája nincs. Majd szemébe mondatván a cselédség által, hogy
                  szolgálatba álltakor volt ládája, azt vallotta, miként volt ugyan ládája, de
                  eladta; kinek? tudni nem akará. A gyanu sulyosodék, miután a leánynak Pintes
                  Balázszsali gyakoribb s biztosabb társalgása nem vala titok a faluban, a biztos
                  egyenesen Balázs lakára mene egy hadnagygyal, s a megdöbbent Balázstól, kemény
                  hangon követelé Erzsi ládája kiadatását. A véletlenül meglepetett ezermester, azt
                  vélve, hogy a láda holléte már tudatik a törvény urai által, remegő kezekkel vonta
                  elő, nyoszolyája alól a ládát. Kulcsa, mint állitá, a leányasszonynál van, mit
                  Erzsi ismét tagadott. A biztos nem sokat aggódott ezen, hanem a Szetényi házához
                  vitetett láda zárának felnyitását, markos hadnagyának baltájára bizá. A ládának és
                  fiókjának tartalmát, szép heterogéneitásu dolgok tevék. Egy pár durva ing mellett,
                  finom gyólcsvásznuak, rásaszoknyák és nyomott perkálok közt, drága selyem kelméjü
                  előkötők, kendők; ugynevezett bécsi pirositó rongy mellett, finom
                  parfumerie-carmin, réz gyüszű szomszédságában, ezüstből vert; rongyszedői gyűrük
                  közt, aranykarikák sőt drágakövesek is; s izmos kan polturák s krajczárok közt,
                  csillogó huszasok s egy pár koronás tallér is, és egy kis csinosan kötött
                  imakönyvecske. Végre Ignácz ur örvendő bámulatára, kikerült ládafenékről a
                  csigaszelencze és gyöngyház etuis is.</p>
					<p>A drágább czikkek iránt Visky tanácsosnénak, kinél Erzsi legközelebb hat hónapig
                  szolgált, irt lovas hadnagya által a biztos, s attól azt a választ kapa, hogy az
                  előszámlált jószágok mind sajátjai, természetesen a kétfaju pirositókat kivéve.
                  Azonban jutott a kutató inventátióból Avar Máténak is egy bökkenőcske. A láda
                  fiókjából, egy papirkába betakargatott gyűrücske került napfényre, Ambrus
                  boldogtalan emlékezetü jegygyűrüje, a gyöngyökkel koszoruzott türkisz. Avar
                  álmélattal veté rá szemét, s egyszerre fölismeré abban, volt nejének tulajdonát,
                  mellyel még a mézes hetek előkorában vala hajdan előzékeny megtisztelni őt. Miként
                  jöhete ehhez a leány? meg nem foghatá. Vallatására Erzsi Ambrusra utalt; kitől a
                  gyűrüt nyeré; mi képviselet alatt? ovatosan elhallgatá. Ambrus előidézteték.</p>
					<p>Ismered e gyűrüt Ambrus? kérdé szokott vallatói nyerseségével a biztos, melly a
                  megrezzent szolgának nyakát egészén vállba zsugoritá bé, miként teknősbékáét.</p>
					<p>Ismerem, rebegé alázattal, nem tudva czélját a vallatásnak; jegyváltási ármányos
                  elcsábitásnak az ő cerimoniájára ajándékoztam Erzsi leányasszonynak.</p>
					<p>Jegyváltás? hol jár az eszed ficzkó?</p>
					<p>Nincs másképen, tekintetes Avar Máté biztos ur. Szégyenlem is, bánom is; mert
                  megbánta a koholmányos és rászedő álnokságot nehány forintom!</p>
					<p>Ambrusnak el kelle eleitől fogva végig beszélnie, szerelmi és vőlegényi kalandját,
                  melly az ő sajátos és panaszos modorában, mosolyt vona még Avar officiosus arczára
                  is.</p>
					<p>Tehát Pintestől vetted a gyűrüt? kérdé ez.</p>
					<p>Tőle, ha az áldomást kihagyom is, nyolcz forinton.</p>
					<p>Pintes szembesittetvén Ambrussal, nem tagadá, hogy a gyűrü általa jutott Ambrushoz
                  s ettől Erzsihez; de a gyűrüt, ugymond, az idegennőtől, ki egy idő óta a kakasdi
                  molnárféle háznál tartózkodik, több más ékszerekkel együtt, miket egy székvárosi
                  zsidónak adott el, vette által eladás végett.</p>
					<p>A dolog, ezen vallomás által még bonyolodottabbnak tetszék Avar előtt, ki a
                  benevolizálás után, ekként szóla Ignácz urhoz: a rabló, tolvaj, és orgazdás
                  complottnak alkalmasint nyomában vagyunk! de az ugy látszik, elágazóbb, mint
                  eleinte véltem. Most már majd házamnál, nyomatékosabb szigorral látok az
                  inquisitióhoz. Annak az idegen nőnek sem igen hiszek én. Ugy látszik, igen szereti
                  az incognitót; mi csak igen nagy uraknak áll jól!</p>
				</div>
				<div type="chapter">
					<head>XXVI. FEJEZET.</head>
					<head>Fölfedezés.</head>
					<p>Avar maga házához rendelte az inquisitusokat, s elhelyezte őket hadnagyi őrség
                  alatt, Erzsit egy üres kamrába, Pintest a pinczébe, melly szerencséjére a
                  viziszonyos delinquensnek, jelenleg nem tartalmazott vizet. Ambrus, kinek a Balázs
                  és Erzsi elquártélyozásai, némi elégtételt látszottak nyujtani, szintén a
                  biztoshoz rendelteték, de tisztes tanui minőségben, s ő élénk kandisággal lesve a
                  történendőket, künn a hadnagyok egyikével eredt párbeszédbe.</p>
					<p>Mondja meg kigyelmed, bátyám uram, mi lesz vége Balázs és Erzsi baleseményes
                  álnokságainak? kérdé Ambrus, a falmelletti lóczán ülve s égő taplót téve
                  pipájára.</p>
					<p>Felakasztják őket! felelé a hadnagy kurtán, enyelgve ismert emberével.</p>
					<p>Ambrus e szavakra ugy hátrahökkent rémültében, hogy feje szinte koppant a falban
                  és sipkáját egészen orrára rántotta alá; pipája pedig tüzestül esett lábaihoz.</p>
					<p>Felakasztják? irgalmasságos isten!</p>
					<p>Fel biz ott, még azt a jóféle dámát is, ki itt a faluban, a molnárháznál lakik;
                  már el is ment érte a másik hadnagy.</p>
					<p>Most Ambrusnak - ki teljes ismeretlenségében a bünvádi eljárásokkal és
                  fegyelmekkel, kivált mióta a vidékben, egy rablógyilkost felakasztottak, melly
                  esemény az egész környéket és őt is borzalommal töltötte el, minden bünténytől és
                  epochális büntetéstől borzadozott - rémülete a legfelsőbb fokra hágott; mert az
                  idegen nőről tudta, hogy Jávor és Bálint uraknak pártfogoltjuk volt, s ugy
                  okoskodott, hogy a kit illy derék urak pártfogolnak, nem lehet illető madara az
                  akasztófának. Nem esett többé Ambrusnak jól a pipa, bus meredezésben járt,
                  kamraajtótól a pinczeajtóig, szánva azoknak ideigleneseit, és bánva maga panaszos
                  vallomását, mellyet az akasztófa egyik kötelének hitt.</p>
					<p>Az idegen nő nem vala honn. Avar előtt gyanusnak tünt fel a nőnek lappangása,
                  Pintesseli viszonya, s különösebben ékszer-elsikkasztásai; minélfogva annak
                  távollétét hivatalos de egyszersmind magán-érdekes buzgóságában is arra használta
                  fel, hogy a nő szobáját személyesen megmotozza. Milly lőn csodálkozása, amint
                  abban Bálint fiának guitarrejára, asztali tükrére, zenedarabjaira, néhány
                  könyveire s más apróságaira talált, s Pintes utólagos kihallgatásából értesült,
                  hogy a nő és Bálint közt szorosabb ismeretség létezik, sőt a lovárdai párbajnak
                  is, az idegen nő vala fő, vagy legalább egyik rugója. - A nő jóféle kaczér személy
                  lehet! gondolá Avar magában; mert mondják, szép, s a boldogtalan fiu hálójába
                  esett! Egyszerre keresztül villant most lelkén azon sejtelem, hogy miután a
                  Bálint és nő közti viszony, rajta kivül, csaknem az egész falu tudomására
                  jöhetett, nem ez okozá-e Mari kikosarazását is? Ingerültsége az idegennő iránt, ez
                  által a legfelsőbb fokra hágott.</p>
					<p>A nő délfelé váratott vissza. A biztos, házához rendelé hadnagyát, azon
                  parancscsal, hogy a megérkezőt azonnal kisérje hozzája. Alig is szálla ez le
                  kocsijáról, a hadnagy megszokott nyerseséggel adta tudtára a parancsot. A nő
                  szembetünőleg rezzent össze arra, s kérdé; mi végre hivatja őt tens biztos ur?</p>
					<p>Semmi jó végett, asszonyom! felele a hadnagy; miután az asszony szobáját
                  megmotoztuk. -</p>
					<p>Szobámat? mi joggal? kérdé a nő, nyugtalan zavarodással.</p>
					<p>Azzal mi nem sokat szoktunk törődni! mond durva röhögéssel a hadnagy.</p>
					<p>Jól van! szóla, magát összeszedve az idegen nő; várjon a pitvarban, mig
                  felöltözködöm.</p>
					<p>Az nem megyen, asszonyom! mond még mindig kaczagva a tolvajkergető; nem szoktam
                  messze hagyni madaraimat; tessék előttem ruházkodni!</p>
					<p>Hallja kend! szóla büszke haraggal a nő s állásba tevé magát; rab még nem vagyok s
                  nem is leszek! itt keresztvas van az ablakban, tehát nem szökhetem; parancsolom
                  kendnek, mindjárt takarodjék kend ki a pitvarba!</p>
					<p>A határozott sziv-jelenlétnek és bátorságnak, rendesen döbbentő és uralgó hatása
                  szokott lenni a közlelkeken. A nő méltóságos tekintete, hangnyomata s elszántsága,
                  meglepték a durva rabfogót, s hunyászan morogva: megyek, no! kiballagott a
                  szobából. Öltözködését végezve a nő, kiindult: ne felejtse kend, barátom, szóla a
                  vele indulni akaró hadnagynak, hogy még rab nem vagyok, s nem is leszek; tehát nem
                  velem, hanem tiz lépésnyire utánam fog kend jőni, érti-e?</p>
					<p>Értem, asszonyom! felelt a hadnagy, s a nő tekintélyes szavainak ismét
                  engedett.</p>
					<p>A mint Ambrus, az idegen asszonyságot, hadnagygyal maga mögött érkezni látta,
                  megeredt könyekkel futott elébe kézcsókolásra.</p>
					<p>O tens asszony! sohajta csuklások közt; illy virágos és hajnalos ifjuságnak az ő
                  kellő közepében, akasztófára jutni! istenem! istenem!</p>
					<p>O hó! még arra nem értem meg, Ambrus gazda! mond a nő mosolygva.</p>
					<p>Azonban ezen biztositásra sem tágitott Ambrus kinos nyugtalansága; átfutott urát
                  értesitni a veszélyről, melly kegyencz asszonyát fenyegeti.</p>
					<p>Az idegen nő, beléptével tisztelő meghajtással köszönté a biztost. Ez darabig
                  szótlanul vizsgálta a belépőt; mert ugy tetszett neki, mintha látta volna őt már
                  valahol. Nem emlékezvén erre, ekként kezdé meg vallatását.</p>
					<p>Biztos. Hová való az asszony?</p>
					<p>Nő. Szegedre.</p>
					<p>Biztos. Van-e passusa?</p>
					<p>Nő. Nincs.</p>
					<p>Biztos. Ho, ho! tehát kóborló?</p>
					<p>Nő. Nem vagyok; rokonimhoz jöttem fel, miután azon szinésztársaság,
                  mellynél szegődtetve voltam, eloszlott.</p>
					<p>Biztos. Tehát comediásné?</p>
					<p>Nő. Pór elnevezéssel igen; miveltebb körü czimzettel szinművésznő.</p>
					<p>Biztos. Ismerem a látszatnak e művészetét és e deszkahadat; addig bábozik
                  a virtusokkal, mig egészen elkoptatja azokat, hogy maskarának se használhassa
                  többé, és otthon zsibvásáros rongyokba buvik! A görög nyelvben, mint tudom,
                  hypocritának nevezik mind a szinészt, mind a kétszinüt! - Van férje az
                  asszonynak?</p>
					<p>Nő. Nincs; hajadon vagyok.</p>
					<p>Biztos. (kaczagva) Tehát szabadszemély? prosit!</p>
					<p>Nő. Tens uram! -</p>
					<p>Biztos. No, no! ki cserényben született, nehezen lesz bibliothecárius! E
                  szerint megengedhető, ugy-e? hogy Bálint fiam körül vetegeti ki hálóját?
                  nem-e?</p>
					<p>Nő. Erre nem felelhetek.</p>
					<p>Biztos. (fellobbanva) De felelnie kell, leányasszony! Tudja-e, hogy
                  súlyos gyanu alatt áll, és olly hivatalos férfiu előtt -</p>
					<p>Nő. Ki szigorú ugyan, de igazságos. Én mindenben ártatlan vagyok!</p>
					<p>Biztos. Ismeri ezt a gyűrüt?</p>
					<p>Nő. Sajátom volt; Pintesnek adtam által eladás végett, ki hat forintot
                  hozott nekem érte.</p>
					<p>Biztos. Tán nyolczat?</p>
					<p>Nő. Csak hatot; mint állitá, annyiért adta el.</p>
					<p>Biztos. Hol vette a leányasszony a gyűrüt?</p>
					<p>Nő. Szegény anyámtól kaptam.</p>
					<p>Biztos. És az hol vette? ingyen vásárlotta, nem-e?</p>
					<p>Nő. Tens uram! anyám és én szerencsétlenek voltunk ugyan, és sok
                  szükséggel küszdők, de mindenkor becsületesek. - Egy rezgő köny a nő szemében,
                  majdnem kihozta szigorú hivataloskodása sodrából a biztost.</p>
					<p>Jávor belépett, s futólagosan köszöntve a nőt, és kezet szoritva a biztossal,
                  félre fogott ülést az ablakban. Avar folytatá vallatását.</p>
					<p>Biztos. A leányasszony több ékszert is adott Pintesnek eladni által; mi
                  ékszerek voltak azok?</p>
					<p>Nő. Azok részint szintén anyám hagyományai; részint pedig a kolosvári
                  aradi és szegedi közönségek ajándékai voltak, mikben ollykor a szinésznők
                  részeltetni szoktak.</p>
					<p>Biztos. Kivált ha szépek és lágyszivüek, nem-e?</p>
					<p>Nő. Ezen észrevétel, tens uram, engem nem illet.</p>
					<p>Jávor mosolygva mozgott székén.</p>
					<p>Biztos. És miért esett kegyed olly nyakra-főre, ezen drága ereklyék
                  elsikkasztásának?</p>
					<p>Nő. Mert pénzre vala szükségem, egy Szegeden maradt beteg rokonom
                  fölsegéllésére.</p>
					<p>Biztos. Hát Bálint fiammal mi viszonya kegyednek?</p>
					<p>Nő. Bálint becsül engem, s én viszont őt végtelenül.</p>
					<p>Biztos. Ugy-e? becsüli kegyedet? végtelenül? tán szereti is?</p>
					<p>Jávor felkaczagott: Kétségen kivül, Máté barátom!</p>
					<p>Avar rámereszté szemét. - Megbocsáss Elek barátom! szóla némi nehezteléssel; most
                  in officiosis foglalatoskodom.</p>
					<p>S egyszersmind in privatissimis is, Máté barátom! Ládd-e, az orvos igen ovatos
                  biró a bűnvádaknál, tudva, hogy nem ritkán öröklött betegségi anyag az, mit
                  isteni szikra gázolásának keresztelünk. - Pauzálj kissé kérlek!</p>
					<p>Ezzel Jávor behozatá Ambrussal azon fényzett kis ládikát, mit egykor a
                  székvárosból hoza ki, s letéteté azt az asztalra. Avar a mint ráveté a ládikára
                  szemét, egyszerre fölismeré azt, és sejtelemmel közelite ahhoz. Jávor felnyitván a
                  ládikát, egy irást nyujta belőle Avarnak által, mellyen reszketeg vonásokkal, e
                  rövid sorok valának irva: Kedves Mátém! sírom szélén irom e sorokat hozzád. Ha
                  istent ismersz, bocsáss meg bünbánó szerencsétlen nődnek, ki sokat szenvedett
                  saját vétke miatt; vagy ha nekem megbocsátni nem birnál is, fogadd atyai kegyedbe
                  ártatlan leányunkat, Ilonkát vissza! halála óráján esdeklő nőd, Erky Júlia. Egy
                  pár sor utóirat is volt utánok vetve a fentebbi soroknak, de ez már olvashatlan
                  vala. A ládika fenekén, Avartól nehány hajdani levélke feküdt, miket vőlegényi és
                  házassági hajnalpírjaiban irt volt menyasszonyához és nejéhez, s egy ezüst
                  vonalokkal és kapcsokkal kötött imakönyvecske, szintén Avar egykori ajándéka.</p>
					<p>Boldogtalan asszony! szóla olvasás után, lassu mély hangon Máté, s a ládikára
                  szegzé bús tekintetét. Tehát elhalt? én tudom, miként szerettem őt! Legyen
                  megbocsátva vétke! bocsásson meg neki az isteni kegyelem is!</p>
					<p>És áldjon meg tégedet is, Máté barátom szóla Jávor; ki nem ügyeletlenül hadarod el
                  az úri ima ezen szavait: miképen mi is megbocsátunk ellenünk vétetteknek! és ki
                  nem búvtatod férfiui szilárd jellem álarczájába, az egyszer vett sérelem meg nem
                  bocsáthatását; nem, állhatatosság alakjába, a gondosan ápolt gyülölséget! Mi is
                  fogna lenni a világból és emberi életből egyéb, mint viszályos inség tanyája és
                  csatamező, ha ember, ki a maga ezerféle érdekeivel és szenvedelmeivel, untalan
                  felebarátjának érdekeivel és szenvedelmeivel áll szemben és zsurlódásban, meg nem
                  birna engesztelődni, hogyha e zsurlódásban sérülni talál? Csalatkoznám, ha nem
                  hiuságnak, s magunk túlbecslésének mive volna bennünk, az engesztelhetlenség;
                  jobbaknak véljük magunkat, mintsem megbántani tudnánk másokat, és érdemesebbeknek,
                  mintsem megbántatásunkat megbirhatnók bocsátani!</p>
					<p>Avar e szavak alatt, erős tusában érzelmeivel, nagy léptekkel járt fel s alá a
                  tágas teremben; egyszerre, mintegy eszmevillanatra, megállt az idegen nő előtt,
                  merően szegzé rá szemét, s annak vonásira egyszerre megrohanta lelkét a
                  sejtelem.</p>
					<p>És e személy? kérdé Jávorra tekintve.</p>
					<p>Ilonka leányod, kedves Mátém! felele az.</p>
					<p>Gondolatnál előbb Máté lábainál térdelt Ilonka, s forró csókokkal hinté el atyja
                  kezét.</p>
					<p>Szegény anyámnak megbocsátott jó atyám! bocsásson meg, sokat szenvedett leányának
                  is! esdekle Ilonka.</p>
					<p>Jó, no leányom; hiszen te ugyszólva ártatlan is vagy anyád hibájában! mond Máté, s
                  fölemelé leányát. De tedd szivedre kezedet leány! s felelj: jártadban, kőltödben,
                  azon a kisérletes és sikos komédiás pályán, megtartottad-e mindenkor
                  becsületességedet? tisztességes voltál-e? s nem gyaláztad-e meg nevemet?</p>
					<p>Ilonka, szivére tette kezét, s egész szivélyességgel nyugtatta meg atyját ez
                  iránt; azt vetvén még szavai után, hogy mind anyja, mind ő álnév alatt
                  szinészkedtek, nehogy még inkább szembeszökjenek, a honfiaknál még csaknem
                  átalános előitélettel a szinészet iránt. Aztán, mond Ilonka, kerültük tán jó
                  atyánk haragját is sulyositni irányunkban az által, ha nevét hordozzuk; hiszen
                  szinészetnél és irodalomban, szokásos már az álnév.</p>
					<p>Tudom az elsőnél, mond kaczagva Máté; álnév, álérzelem, álszerelem, áldicsőség,
                  egyszóval teljes álarcz! csak pénz és ajándék, legyenek valódiak, és húlljanak
                  borura derüre, mint a manna!</p>
					<p>O jó atyám! szóla szeliden Ilonka; minden fának megvan a maga ép és férges
                  gyümölcse! Volt módom ismerni a szinészetnél lelkeket, kik diszei lehettek az
                  emberiségnek.</p>
					<p>No, no, transeat! kitolnám ezeket egy talyigán a falunkból!</p>
					<p>Lehetséges Máté barátom, hogy csak szemüveged hibás; megjegyzé Jávor. Látod, mi
                  ketten könnyen csalatkozhatunk az emberek megitéléseiben. Te az emberiség lelki
                  nyavalyásságaival, apróbb-nagyobb elferdüléseivel bajlakodván untalan, könnyen
                  megszokod a gyanakodást, s gyakran delinqvensnek, vagy legalább büncandidátusnak
                  tekinteni vagy hajló az embert; s néhány kezeden átment példányról, himet varrsz
                  egész testületekre; én mint orvos, az emberiség testi nyavalyáival vesződöm, s
                  hajló vagyok halálcandidátust látni minden sáppadt emberben, s lappangó vagy
                  bekövetkezendő nyavalyást, a kissé túlpirosban.</p>
					<p>Avar biztos keblét olly érzelem szállta meg most, mellyről önmaga sem tudott
                  számot adni magának. A szivéből kiszokott atyai érzelem, mintegy elvesztettnek
                  tartott leánya irányában, korának estvéje felé, nyájasan fészkelte magát abba
                  vissza. Idegenszerü volt ugyan megszokásainak ezen érzelem, s eleinte némileg
                  feszitő is; de kedves még is, naponként megszokottabb s napjait derítő. A bölcs
                  természet, ugy látszik, felosztotta a szülékre nézve, a kiáradó gyönyöröket a fiu-
                  és leánygyermekekben. Örülnek a szülék, ifjonta tán jobban a fiaknak, neveik,
                  nemzetségeik fentartóinak s tán fényderitőknek azokra; hajlott koraikra, szelid
                  leánymagzataik felé simúl szivök, kik, házaik, személyeik, napi eseményeik körül
                  motoznak folyvást és unatlanul, mig a fiakat a világ zaja tova ragadja és tartja
                  tőlök; leánykáikat szoritgatják édes gyöngédséggel kebleikhez, kik napi
                  szükségeiknek, ohajtásaiknak, megszokásaiknak és kedvteléseiknek gondos ellesői és
                  nyájas előzői, kik gyöngélkedéseiknek olly részvevő, ügyes és fáradhatlan
                  ápolónéi. Tapasztaltad-e jámbor atya? ha még nem, tapasztalandod, hogy
                  betegágyadnál, csak vánkosodat sem birja más lény, ha csak gyöngéd nőd nem, olly
                  kedvedre fejed alá tolni, mint szeretett és szerető leánymagzatod!</p>
					<p>Ilonka számára, az annyi éveken keresztül át nem lépett küszöbű jobbfelőli
                  szobácska takarittatott ki és illesztetett fel; élet szállt a merevény nőtlen
                  házba. Ilonka, kinek már deli termetén, s nem mindennapos szépségén gyönyörrel
                  legelt az apai szem és storge, mindinkább közelebb tudott simulni Máté petrificált
                  megszokásihoz, izléseihez s mindinkább szerencsés lőn kivánságai elleséseiben.
                  Különösen meglepte Avart, azon ritka és sok oldalu ügyesség és életrevalóság, mit
                  Ilonka a házvitel majd minden ágaiban kifejtett, azon takarékosság, mellyel a ház
                  naponkénti szükségleteit ki kiállitgatta; ez azon vándor életnek, mellyet korában
                  szinészeink vittek, és a folytonos szűkülésekkeli küzdésnek, melly szinpadon
                  kivüli szereplésüknek fő részét tevé, természetes következése vala. Máté ur végre
                  kénytelennek érzé magát, engedni valamit nők elleni, különben is inkább
                  ingerültségi; mint győződési antipathiájából, s megvallani, hogy még is vannak
                  dolgok, mikre a nő is alkalmatos!</p>
					<p>Alig egy pár hétre, a mint Ilonka Kakasdra érkezett, lamentabilis levelét vevé
                  Mikeynek, a társaság sugójának és Ilonka családja edzett hivének, mellyben az
                  sulyos megbetegedését, s az ujabb társaságnál gagejának elmaradása miatt,
                  szükölködő inségét panaszlá. Az ő fölsegéllése vala az ok, melly Ilonkát, némelly
                  nélkülözhetőbb ékszerének pénzzé tételére birá. Jávort, kinek már is sok
                  szivességével élt, untatni átallá, Bálinttal pedig, ki akkoron a székvárosban
                  tartózkodott, még nem volt alkalma fölismertetni magát. Pintest, mint a vidék
                  minden kulcslyukán bejáratos ezer mestert és sensált, házi asszonya, a molnárné
                  ajánlá neki.</p>
					<p>A pokróczos hadnagy, ugrott most Ilonka szavára kettőt is, mintegy jóvá teendő
                  elkövetett durvaságát. - No István! nem lesz kend már tán olly szigoru őröm, mint
                  volt? kérdé mosolygva Ilonka. - Hiszen ha tudtam volna kilétét kisasszonyka!
                  felele sompolygva István.</p>
					<p>Illyen az ember! gondolá magában Ilonka; nem az emberiség joga elleni botlását,
                  hanem ennél is, a társadalmi illedelemben vagy viszonyban történt tévedtét, veszi
                  szépitésül latba!</p>
					<p>Lám, megmondtam Ambrus gazda, hogy nem értem még meg az akasztófának! mond Ilonka
                  nyájasan veregetve meg a szolga vállát.</p>
					<p>Kár is lett volna arra a gonosz magasságra! felelt örvendezve Ambrus; én tudom,
                  hogy egész életem lefolyásának rendében, meg bőjtöltem volna a felakasztásnak az ő
                  napját.</p>
					<p>Mindenki tegyen annyit, a mennyit tehet! gondolá Ilonka magában. Azonban
                  Ambrusnál, az évenkénti bőjt önkényszerü ajánlása, épen nem fogott volna csekély
                  önsanyarnak tetszeni azok előtt, kik az ő megáldott superlativ étvágyát
                  ismerék.</p>
				</div>
				<div type="chapter">
					<head>XXVII. FEJEZET.</head>
					<head>A nagy expeditió.</head>
					<p>Ilonka feltaláltatása, vagy politicus müszóval: verificátiója, senkinél sem
                  okozhatott, olly nyilt égbe ragadó hatást, gloria in excelsist, mint Szetényi
                  Marikánál. - Tehát nővére Bálintomnak, s én - én, a méltatlanul bizalmatlankodó,
                  az ok nélkül gyanakodó, könnyelműleg tiprottam össze szerencsémet, s tán
                  visszahozhatlanul bántottam meg jó ifjam önérzetét! Ekként töprenkedék, epekedék
                  magában Marika, s a mint Jávort érkezni látá, dobogó kebellel rohant elébe kedves
                  bátyám, esdekle neki, az istenért kérem: tegye jóvá meggondolatlan hibámat! én
                  Bálinté voltam, vagyok és leszek míg élek, és senkié másé! Egy pár szóval értesité
                  az orvost tévedte felől, mit ez már Ilonka vallatásánál sejte. Jávor megigéré
                  pártfogását; azonban ennek most más bökkenője akadt. Ignácz ur hivatá az orvost;
                  mert az átfázásból s oldal-nyilallásból alig felüdűltet, igen ártékonyan hatotta
                  meg szenvedett kára, minek kikerülhetéséhez még remény sem mutatkozék. Jávor
                  vércsillapitót rendelvén a betegnek, sietett Mari ügyére terelni a beszédet, s
                  értesitni Ignácz urat, Mari változott határzata, s Bálinttali egybekelés iránti
                  beleegyezése felől.</p>
					<p>A dolog lényegesen változott komám uram, válaszola mosolylyal Ignácz ur; a testvér
                  megérkezett, s a fél avar-vagyon nem adja ki egyezkedésünk föltételeit; pedig
                  magam is, sohajtva veté utána, egy pár ezer forintocskával szegényebb lettem a
                  rablás után!</p>
					<p>Jávor, minden rábeszélésével sem bira keresztül Hatni Ignácznak fukar számitásain,
                  s minden mit kivivhatott, az vala, hogy Mari várni fog még egy évig további
                  szerencséjére, melly Martialnál különben sem igen reménydúsan mutatkozik. Mari
                  kedélyét, ezen uj fordulat egészen le fogta volna verni, ha Jávor derült biztatása
                  s a nyert évi respirium, melly alatt sok történhetik, némileg nem élesztgetik
                  csüggedését. Mit tudunk jobbat tenni bajainkban, miken a jelen nem segithet, mond
                  Jávor; mint a hatalmas időtül várni? - Jávor, a lyánka forró kérelmére, magára
                  vállalta Bálint kiengesztelését.</p>
					<p>Avar biztos, megszigoritott buzgósággal folytatta a rablás fölötti visgálódást.
                  Elkövetett annak kideritésére mindent, felfogott minden fonalszálacskát, s miután
                  a tortúrák nemei már akkoriban is tiltvák valának, nem mulasztotta el ezek
                  helyébe inquisitusainál, - némi vallatási sanyarokat is használni, mikben a
                  joviális Avar ismeretesen leleményes vala. Ezeknél azt a tapasztalati és
                  gyakorlati elvet szokta ő követni, hogy minden erős gyanúval terhelt rabot,
                  antihomoeopathice azzal kell sanyarni s vallomásra birni, a mivel kedélye vagy
                  rögzött megszokása, kisebb-nagyobb ellentétben áll. E szerint Avar a hájfejü, de
                  nyugtalan Erzsivel, naponként egy-egy currenst, vagy a kalendáriomból egy-egy
                  hónapot, minden vallásfelekezet névnapjaival és ünnepeivel együtt, tanultatott be
                  s mondatott fel; a víziszonyos Pintesnek pedig, naponként egy pár kanna vizet
                  kelle lekortyogtatnia, vagy minthogy ezermesteri munkákhoz szokott, a cseléd
                  szobában, ügyelet mellett, néhány marok tollat megfosztania. A sanctio
                  mindkettőnél, szoros, kenyér és viz melletti bőjt vala. Nem mutatának sikert e
                  sanyarok is. A hájfejü leányasszony, jó sűrüen bőjtölt ugyan leczke nemtudásért,
                  s meg is vetkezett testében; de makacsul megmaradt tagadásában. Pintest pedig a
                  szokatlan hallé, eleinte végig-végig borzogatta ugyan; de később az még étvágyát
                  is nevelte, mellynek kielégitésére, valamint a tollu-fosztás kijátszására is, az
                  ármányos és hadnagyokkal régóta czimboráskodott ezermester, könnyü módokat
                  talált.</p>
					<p>Már-már csüggedezni kezdett Avar reménye, a mint véletlenül egy fonalka akadt
                  kezébe. Ritka bünténynek, legyen az bár milly rejtélyesen gombolyitva, nem sorsa
                  az - mi az igazságos gondviselésnek egyik csalhatlan bizonysága - hogy rendesen a
                  gombolyagnak legalább egyik vége künn felejtetik; vagy a szerfölötti aggodalom s
                  tán zaklató öntudat is, eszet veszittet a büntevővel; vagy végre az idő kimossa a
                  bün szálait, nem különben mint zápor, a szakadékos hegyoldalokbul, a századok óta
                  föld gyomrában lappangott mammuthcsontokat. Erzsi, harmadik vármegyebeli árvának
                  adá ki magát a vallatásnál. Azonban mintegy két hétre befogatása után, megjelen a
                  biztosnál, egy szomszéd falubeli, mákfalvi lakos, s a leány atyjának adja ki
                  magát; egy ritka metszetü és anyagu tajtékpipával s egy pár körmöczi aranykával
                  kisérti meg, lyánya javára, a biztos szigoru becsületességét. Avar, mihelyt ráveté
                  az emberre tekintetét, azonnal fölismeré benne az ördögvölgyi bajnokot, Ambrus
                  ütleges keresztatyját, és kezén többször megfordult typusos rabot; mert a homlokán
                  kiálló holttetem, a mellyről homlokát, a biztos, akkori diákos divattal, caput
                  malae speinek nevezé, igen is bélyegzé őt. A biztos, több mint századnegyedes
                  praxisa után, meglehetősen ismeré a vidék, sőt megye jó madarait és gyanúsait, s a
                  diós homloku már régóta ezen utóbbiak sorába vala nála följegyezve, ki csak
                  pauzánként vala, s az is reggeli első órákban józan fővel, kitől, mint szegény
                  baltás embertől, a dologtalan dőzs élet nem igen telt, s ki már több izben állott
                  törvény előtt, de próbák hiánya miatt, mindeddig ki tudott búvni a büntető igazság
                  körmei közől.</p>
					<p>S Erzsi szobaleány a te leányod?</p>
					<p>Igen, tens uram!</p>
					<p>Hiszen ő maga, bácsmegyeinek mondá magát.</p>
					<p>A vén róka megdöbbent erre: tán ijedtében, tens nagy uram!</p>
					<p>Hol vetted ezt a pipát? tán csak nem a mákfalvi zsidóboltban?</p>
					<p>Nem; a bekevári vásárban hordta egy zsidó, attól vettem.</p>
					<p>Hihető, pálinkás pohárnak? mert egy mákfalvi baltás, mi egyéb hasznát tudná venni
                  az úrias pipának? vagy már előre, ügyes-bajos megkisértésre szántad vételedet?
                  nem-e?</p>
					<p>A diós, nem számoltában arra, hogy még olly szép ajándéknál is benevolizáltassék,
                  megzavarodott, ütölt-hatolt; a zsidót, kitől a pipát vette, nem ismeré, lakását
                  nem tudá, barnának gondolá és sovány közép termetűnek rémlék előtte.</p>
					<p>Aranyaidat hord el gazember! mond dörögve a biztos; a pipa, további kisütésig itt
                  marad; lyányod a megye hűvösébe fog sétálni, magad pedig, további rendelésemig itt
                  maradsz.</p>
					<p>Elsompolygott, eleinte leverten a vén Zerge János; de künn csakhamar megemberelve
                  magát, egy pár huszast nyomott az őrhadnagy markába, ajánlván kegyébe ártatlan
                  leányát; egyik komájának pedig azt sugta fülébe a kapuban: no, no, a vármegyénél
                  okosabb urak ülnek, mint kenetlen szekerü biztos uram! majd ellátok én
                  azokkal!</p>
					<p>A biztos, később jónak látta, most még be nem fogatni, puszta, noha erős gyanura
                  Zergét; helyébe inkább szoros cernirozás alá fogni házát és személyét. Jelenleg
                  Zergét csak addig tartóztatta udvarában, mig mákfalvai házát, a már ismeretes
                  durvaságu, de biztos hűségü hadnagya, másod magával megmotozza. Semmi
                  gyanura-valóra nem akadtak ezek.</p>
					<p>Tisztán tartja maga lyukát a vén róka! mond kaczagva a biztos; de nem tágítok
                  rajta. Haza ereszté Zergét; de különösen éjjel, legbiztosabb átöltözött
                  embereivel, kellő távolságból, tartatá őrszemmel. Az első éj, nesz nélkül folyt
                  le; nem igy a második. Egy pár kiforgatott subáju lovas osontott be éjféltájban
                  Zerge házába, s csakhamar hárman siettek gyalog ki a kert ajtaján. Oldalt, ugyan
                  azon irányban követék őket Avar emberei. Bujkált ugyan a hold fellegek közé és
                  közől; de a kétes homályban is kiveheték ezek, hogy a három férfi, a legelőn
                  keresztül; a kakasdi puszta malomnak tart, mellytől alig valának már egy
                  puskalövetnyire. Egyike Avar embereinek, félhurutban szenvedvén, a hűs éji légben,
                  néhányszor elköhentette magát. Amazok erre megállapodtak, s rövid tanakodás után
                  visszafordultak Mákfalva felé. A hadnagyok utjokat állták. Ezeknek: megállj!
                  rikkantására, fokosokat rántottak elő a gyanúsok; de megrettenve a biztosi
                  hadnagyok szegzett pisztolyaitól, futásban keresének menedéket. Egyet közőlök első
                  lövésre lepuffanta István hadnagy, másikát máskettő nyoma földre; a harmadik
                  szerencsésen megugrott. Mind a hárman vászon álarczban voltak, mit lerántván
                  képeikről, a lepuffantottban fölismerék Zergét, a másikban pedig Szetényi pusztai
                  csikósát. Zergének bal czombját érte a golyó, miért is iszonyu káromlással
                  tractálta megkötözés közben a megye kutyáit, miként czimezé a hadnagyokat. Avarhoz
                  kisértetének s külön kalitkákba záratának a jó madarak; és Mákfalváról, még ez
                  éjjel áthozatának, Zerge udvarából, az ott hagyott nyerges lovak.</p>
					<p>Más napra kelve megkezdé a biztos önkényes és önkénytlen vallatásait; olly
                  nyilvános, súlyos és csak bevalláshiányban fenakadt bünbetudásnál, Avar minden
                  esetre vélt magának valamit a túlszigorra nézve megengedhetni; mire őt a
                  befogottak átalkodott makacssága is, némileg feljogositni látszék. Elővéteték a
                  benevolumi 20-25 bot, minden tagadásra egy-egy hadnagyi pof, kurta vas és végre
                  gúzs. Egyike sem használt; a vallattak vagy nem feleltek a tett kérdésekre, vagy
                  olly felforgatott feleleteket adtak azokra, hogy a biztos végre kimerült minden
                  türelméből és vallatási szigoraiból. Végre István ráakadt Colomb tojására, arra
                  figyelmeztetvén biztos urat, hogy ő szemlét tartva ma reggel a puszta malom
                  körül, attól Mákfalva felé, a legelőn keresztül, egy nem igen nyomott ugyan, de
                  még is kivehető gyalog ösvényt vett észre; a három jó féle is, ugymond, a
                  pusztamalomnak tartott, - mert mit kerestek volna Kakasdon? - és igy a puszta
                  malomban kell fekünni a nyúlnak!</p>
					<p>Avar nagy valószinűséget látott István összevetésében. Azonnal megindúla a maga
                  fegyveres embereivel a puszta malom felé. Ambrus, kit a kiváncsiság naponként
                  átfuttatott Avar udvarába, minthogy némi szorongással leste a felakasztások
                  lefolyásának stádiumait, épen jelen volt a csapat kiindulásán. Látta a szép számu
                  embert és fegyvert, s elég biztosnak hitte magára nézve, a kinálkozó alkalmat
                  arra, hogy égő s régóta borzadálylyal ápolt kandiságát kielégithesse, s valahára
                  szemről szemre láthasson egy - kopogó lélektanyát. Tehát ő is a szemlecsapathoz
                  csatlakozék; s utközben, derült kedvében még pipát is cserélt az egyik
                  hadnagygyal - mi az alrendű magyarnál divatos első ismerkedési jelenség - de a
                  mint a puszta malomhoz közeledének, mindinkább szorúlt Ambrus szive, és szemmel
                  tarta minden padláslyukat, kéményt, nem reppen-e ki azon valamellyike a
                  felriasztott kopogó lelkeknek?</p>
					<p>Avar megerősödék gyanujában az által, hogy noha a rozzanó félben álló malom, évek
                  óta nem nyitogattatott a perlőfelek által; a kopogó lelkek erős hiedelmű babonája
                  pedig, minden jámbor lelket - mert jámbor és “egyűgyü,” gyakran synonimek a
                  világban! - távoltartott attól; még is az ajtó kulcslyukán némi csiszoltság
                  látszék, mi gyakoribb nyitogatásnak vala jelensége.</p>
					<p>A mint a malom ajtaja nyikorgva benyílt, Ambrus halványan rezzent össze, s csak
                  szégyen, iszonyú kandisága, és attóli remegés, hogy künmaradtában, vagy
                  visszautjában, még inkább négyszem közt találkozhatik valamellyik kopogó lélekkel,
                  tartoztaták őt a hátramaradástól; azonban siete közepébe jutni a belépő
                  caravánnak, hogy mindenünnen fedezve legyen. Benn nem látván egyebet rozzant
                  garadnál, korhadt deszkázatnál, s egyéb efféle jelentéktelen avultságoknál,
                  mindinkább bátorodék, igy okoskodván magában: ennyi érdemes férfiat - kik közé,
                  mint illik, magát is számítá - gondolom, csak meg fognak kimélni a kopogó lelkek
                  is! aztán nem ellenök portyázunk mi, hanem az ármányos gonoszság ellen! - Mind e
                  mellett vizsga előrelátással vett szemügyre minden padlatdeszkát, a mellyre
                  lépendő vala, nehogy cseles sülyesztő lappangjon alatta; s a garadba, mellyet
                  legalkalmasabb kopogólelki nyoszolyának gondolt, csak többek példája után mert
                  bepillantani.</p>
					<p>Alul semmi gyanúsra sem akadván, felhága a csapat a padlásra; szétszáguldoztak a
                  hadnagyok itt is, szoros kutatás alá véve minden zeget zugot; nem mutatkozék
                  semmi! Végre egy rozzant hambárban akadt meg szemök, mellynek fedele és deszkái
                  berogytak már, s csak a padlás vég deszkafala felőli oldala állt még épen. A
                  szemfül biztos észrevevé, hogy a hambár előtti padlódeszkákon, erős korholás
                  látszik, jelenségeül annak, hogy a hambár gyakrabban előre tolatik helyéből.
                  Kivonatá azt; de alatta és körülte sem mutatkozék semmi. Ambrus, a hambár
                  kimozditása után, belülre lépett a padlás deszkafala felé, s nagy kiváncsisággal
                  szegezte szemét a kutatásra. Egyszerre egyike a hadnagyoknak, a padlás jobb
                  szegletéből, egy cziczáit szoptatott czirmos macskát ugrat ki, melly rémületes
                  miaukolással szökik a keresztgerendára fel, s onnan ki a padlás ablakán. Ambrus a
                  véletlen kirobbanásra, képzete impregnálva lévén kopogó lelkekkel, annyira
                  megrémült, hogy teste egész súlyával a háta mögötti deszkafalnak dőlt, s azt
                  beszakitván, nagy csörtetéssel hátra esett, lábainak talpait ég felé meregetvén. A
                  biztos nem kevéssé ijedt meg jámbor Ambruson, azt vélve, hogy a beszakitott
                  deszkafal már szélen áll, s igy a szolga, az alant folyó patakba lenne
                  lezuhanandó; de csakhamar meggyőződvén arról, hogy a fal a padláson, csak egy kis
                  rekeszt zára el, fölemelteté hadnagyaival a felforgatott arczu Ambrust, s miután
                  visgálat után tapasztalá, hogy a rekesznek szokott ajtaja nincs, hanem csak egy
                  csavarral megakasztott lecsappanó deszka szolgál bebuvóul abba, élénkült gyanúval
                  látott a rekesz mindenfelőli motoztatásához.</p>
					<p>Nem sok időbe és munkába került ez. A rekesz egyik szegletében, mindenféle omladék
                  kő- és tégladarabok, malomhulladék és szemét állott felhalmozva, mit a biztos
                  széthányatván, végre ráakadt az ohajtott delicti-corpusokra. Összevert
                  deszkaládákban és zsákokban hevertek a halmocska fenekén, az elorzott kincsek,
                  ezüst, ékszer, ruha- kelme- és vászonneműk, s egyebek, miknek értéke nem
                  megvetendő összegre rúghatott. Pénzre nem akadtak; hihető, azzal könnyebben
                  esheték meg, a czimborák közti osztály.</p>
				</div>
				<div type="chapter">
					<head>XXVIII. FEJEZET.</head>
					<head>Fortély, erősebb az erőnél.</head>
					<p>Siker után zajosabb kedvvel tért vissza, a felkutatott jószággal a csapat. - A nap
                  hőse te valál Ambrus! szóla, botjával vállára legyintvén ennek, a biztos; csaknem
                  példátlan eset, hogy valakit félénk gyávasága üssön hőssé! veté kaczagva
                  utána.</p>
					<p>Érzem is a máját, tens nagy uram! nagy confusiót kapott a derekam! panaszkodék
                  Ambrus.</p>
					<p>Semmi, szolga! vigasztalá Avar; tied az érdem; te rántottad ki napfényre amaz
                  akasztófára-valókat!</p>
					<p>Avar vigasztalni akarta Ambrus derékfájását, s helyébe mély aggodalomba, búba ejté
                  szegénynek szivét. Csak az akasztófát ne emlitette volna! Jámbor Ambrus lelke
                  nem birhatá meg azon gondolatot, hogy embertársa, különösebben pedig Pintes és
                  Erzsi, kik gazok ugyan, s alája vizes pokróczot teritének, de még is egyfalubeli
                  ismerősök, az ő befolyása vagy épen egyenes eszközlése által, olly kínosan
                  felmagasztaltassanak; sőt ha rajta áll, ő még az ütleges keresztatyát, a diós
                  Zergét sem szánja ezen operatióra. Ujra egészen elbúsulta magát, szinte a megyei
                  törvényszék itélet-hozásának idejeig, ugy hogy majd levetkezé husát; mig nem a
                  halálos itélet elmaradása, ismét meghozá ételét és álmát, melly utobbinál gyakran
                  megnyomák őt, lidércz-alakban, köteles nyakkal, Pintes, Zerge és a jegygyűrüs
                  leányasszony!</p>
					<p>A sikerült fölfedezésnek, sok jubilate-következményei valának Kakasdon. Legelőbb
                  is Ignácz ur lelke örvendezett, elannyira, hogy lelki örömében, egyszerre feledé
                  minden testi baját. Kára, csaknem az utolsóig megkerült, sőt a szobaleány
                  ládájából még olly veszendőség is, miről nem tudott. Avar lelke még mélyebben
                  merült az örvendezésbe. A puszta malom portékái között, megfejthetlen álmélatára,
                  némelly olly ezüstneműire és ingóságaira talált, mik egykori sajátai valának, s
                  mik felől erősen hivé, hogy házát elhagyott neje által vitettek el.</p>
					<p>Vén Zerge, a criminális zaklatás minden zugait számtalanszor átbútt róka,
                  tapasztalásból tudva az átalkodott tagadás hasznait, még e jelenségekre is
                  tagadott mindent. Ő, ugymond, feléje sem volt a puszta malomnak soha, mellytől
                  minden jámbor lélek - és igy ő is - irtózik. A többi befogott, ugymint a csikós és
                  Erzsi, mint gondolhatni, hű tanitványi lévén az öregnek, szintén makacsul
                  megmaradtak tagadásaik mellett. Sikert vesztének nálok, minden ujra elővett
                  vallatási szigoritások; a béketüréséből kivett biztos, már azon jártatta eszét,
                  hogy pinczéjét vizzel eresztesse tele, s az aquae frigidae judiciumot kisértse
                  meg velök.</p>
					<p>Jávor épen e tanakodására lépett be szobájába. Ez a mint barátja fenakadását
                  megértette, egy kis gondolkozás után ekként szóla hozzája: itt Máté barátom,
                  legczélszerübbnek látom, psychologice nyúlni a dologhoz. Nem árt néha sortirozni
                  az embereket mint a gyapjut. A három inquisitus közt, kétségen kivül Erzsi a
                  legujonczabb, s már neménél fogva is legtörékenyebb kedélyü. Engedj egy
                  kisérletet tennem vele!</p>
					<p>Isten hirével, Elek barátom! de előre tudom, megtörsz ezeken a vasfejüeken! Én már
                  abban hagynám, ha nem szégyenleném, hogy kifogtak rajtam. Uf! egészen kiizzadtam
                  erőlködésemben! szinte csepegek, mint stilizált szalonna!</p>
					<p>Jávor, a biztos beléegyezése után, áthozatá villanygépét, egy asztalkára helyezé s
                  erősen megtölté villanyanyaggal, kellőleg elrendezé a gép conductorát, a
                  nagyasztalon fölnyitá a vaskos és terjedelmes corpus juris egyik kötetét, egy
                  gyógyszeres üvegecskébe tiszta vizet helyezett melléje, s behozatá Erzsit. -
                  Hallod-e leány! igy szóla ünnepélyes hanggal Jávor, a felnyitott könyvet véve
                  kezébe; te minden nyilvános jelek daczára is átalkodottan tagadsz mindent; nem
                  gondolva lelked üdvére és az isten mindentudóságára, ártatlanságod mellett még
                  esküt is ajánlasz; most tehát magadnak köszönd, ha nálad a végső eszközhöz
                  nyúlunk, mit ki nem fogsz játszhatni semmiképen! Ime itt van a legbölcsebb persa
                  csodatevőnek, Ferdúzi-Deddin-Attárnak, hatalmas könyve, mellyet a vele szoros
                  barátságban élt alvilági lelkek sugallásaiból irt meg. Ebben azt mondja 249 lapon:
                  hogy ha valaki az elkövetett bűntényt tagadja, tétesse a biró annak kezét egy
                  büntelennek kezébe, és ha valóban bűnös, azonnal karjába fog nyilalni a büntudat;
                  és ha még továbbra is megátalkodnék tagadásában, mosassa meg a biró annak arczát,
                  Kagúr-Szadi csodatévő nedvével, és ha valóban bünös a vallatott, azonnal el fogja
                  annak arczát lepni olly nagyszerü hólyagos himlő, mint egy-egy májusi cserebogár,
                  mellynek lehulltával, nem különben fog látszatni arcza, mint öreg méhkasnak fekete
                  lyukacsos sejtje! Értetted-e?</p>
					<p>Erzsi kétkedve mosolygott, s hajló volt félenyelgésnek venni a dolgot. - Értettem!
                  felele.</p>
					<p>Jávor. Tedd tehát kezedet kezembe, ki bűntelen vagyok! - Igy! Most ujra
                  kérdelek leányzó: bűnös, vagy részes vagy-e a rablásban?</p>
					<p>Erzsi. Nem vagyok! felelt Erzsi kissé szorongó hangon.</p>
					<p>Jávor az alatt érintette szabad kezével a villanyt, s Erzsi egyszerre olly súlyos
                  ütést kapott karjába! hogy rémültében élesen sikóltotta el magát.</p>
					<p>Látod rosz leány, mond dorgálva Jávor; most látjuk, hogy megátalkodott bűnös vagy,
                  ki kimélést nem érdemelsz. Tartsd arczod; Kagur-Szadi bűvös ezen nedvével fogsz
                  megmosatni; hogy légy csúf arczodban, miként csúf akarsz maradni lelkedben!</p>
					<p>A leány elhalványodék s egész testében remege; hatott rá Jávor szinlett
                  komolysága, mély tudományának hire, tekintélye, s mellyik nő áldozná fel szivesen
                  szépségét? s mellyike nem tartana valamit szépségére? Erzsi szótlanul meredeze
                  egydarabig maga elébe, majd könyekre fakada, s meggondolván, hogy ha a persa
                  bűvész gonosz tanácsának első része olly foganatos volt, ki állhat neki jót, hogy
                  a másik is be nem üt? hunyászan megvallá a szetényi-féle rablást, minden
                  körülményeivel.</p>
					<p>Elek barátom, szóla a vallatás után kaczagva Máté, megadom magamat! te jártasabb
                  vagy a nők körül, mint én. A női hiúság ezen hatalmát, megvallom, nem ismertem.
                  Ugy látom, a hiúság, erkölcsi tyúkszeme az emberiségnek, s a nőnek kétszeresen. A
                  leány, azt hiszem, tán anyja gyilkolását is befogta volna vallani, csakhogy arcza
                  kátyúkat ne kapjon!</p>
					<p>Barátom, mond Elek, Erzsinél a “szeget szeggel” magyar példaszót használtam; rosz
                  nevelés-maradványu babonát, rosz nevelés-maradványu erkölcssülyedés ellen. Mert a
                  rosz nevelés valódi veteményes kertje a tömlöczöknek, miután a kegyeleteket
                  sülyeszti alá. Félek, hogy végre is a kegyeletek sülyedése, vonja meg az
                  emberiségnek a lélekharangot!</p>
					<p>Erzsi, a milly makacs tagadó volt előbb, olly körülményes valló leve most, s
                  szembesíttetvén a csikóssal, az előadott részletes körülményekkel ugy megzavarta
                  azt, hogy végre ő sem menekülhete. Elkésettnek tekintvén már minden tagadást,
                  megvallotta Szetényi kirablását Zergével, s Erzsi zárnyitogatása segélyével,
                  valamint az avarféle ingóságok előmutatására azt is, hogy elhalt atyja, Zergével
                  és Szetényinek mostani pusztai gulyásával - ez vala a harmadik megugrott álarczos
                  - ez előtt néhány évvel, épen azon éjjel rablák ki Avar házát, annak honn nem
                  létében, mellyen neje és leánya elhagyták a házat. Ők, ugymond, mint atyjától
                  hallotta, a ház őreül rendelt hadnagyot alva, s magát a lakóházat embertől pusztán
                  lelék. Az ajtókat Zerge volt ügyes közkulcscsal felnyitogatni. Végül még, rávezeté
                  a hadnagyokat, a malomban elrejtett álkulcsokra is.</p>
					<p>Zerge megkisértette még egyszer a tagadást; de szembesíttetvén leányával és a
                  csikóssal, s később azon székvárosi orgazdával, kinek a csikós vallása szerint a
                  holmiket, s köztök avarféle vagyont is eladták, és előmutattatván neki az
                  álkulcsok, megvallott mindent.</p>
					<p>Noha Avar kárának alig egy harmada került meg, végtelen lőn még is lelkének
                  könyebbülése.</p>
					<p>Egy mázsa búteher gördült le szivemről, Elek barátom! ekként szóla Jávorhoz, hogy
                  nőm elhagyott, ha nem megemészteni is, de jobb óráimban, mikben saját hibám
                  öntudata élénkebben szállott meg, némileg menteni tudám; mert érzem, hogy az
                  emberiség salakjai közti vesződségeim, tán egy kis büszkeség, hiúság, s mit tudom
                  én? megnehezíték kedélyemet, és sok darabosságot csúsztatának ember- és nőbánásom
                  közé; de hogy nőm, egykor olly forrón szeretett nőm, olly aljasságra
                  vetemedhetett, hogy megrabolni bírt, mélyen sebhette szivemet, s mindig némi
                  kérlelhetlenséget táplálgatott keblemben. Most teljes kibéküléssel mondhatom:
                  adjon isten csendes nyugodalmat, a szerencsétlen boldogúlt hamvainak!</p>
					<p>Ha azokkal, kiknek irányában, félre értésből, vagy szívkeményitésből, megszakadt
                  viszonyaink valának, ki nem engesztelődhettünk: kegyeletes szivünk rendesen azok
                  felé hajtja, némi jóvátevés vágyában jóságunkat, kik megbántottainknak kedves
                  hátrahagyottjai, sőt gyakran csak érzéketlen ereklyéi. Igy Avarnak most minden
                  gyöngédsége Ilonka felé fordult, kit anyja is szivére kötött; noha e gyöngédségét
                  igen szerette némi szilárd férfias, vagy miként tartá, katonás mázzal bevonogatni,
                  nehogy elasszonyosodott érzelgőnek tartassék.</p>
					<p>Mi lőn további sorsuk a befogott raboknak? történetünkre nem tartozik. Elég annyit
                  megemlítnünk, hogy Pintes, az ezermester, nem sülvén rá Erzsiveli egyértés a
                  rablásban, csak egynegyed évi börtönre itéltetett a megye törvény-széke által.
                  Azonban Kakasd faluja ezt is sokallotta; miért is a biró Kobak Mátyás tanácsot
                  hirdetvén, határozatba hozatta, miként Pintes Balázs iránt, kérelem nyújtassék be
                  a megyének, azt tartalmazandó “hogy miután kakasdi lakos Pintes Balázs, köz és
                  méltányos nevezettel az ezermester, részint a faluban egyedüli koporsó- és
                  bölcsőművészete, részint az egész falubeli iparnak és kézmivességnek, általa 15
                  éven keresztül dicséretesen viselt képviselése miatt, egyátalában nélkülözhetlen
                  tagja, sőt sine qua nonja Kakasd falujának, ugymint a kinek három hónapos
                  falunkivüli raboskodása alatt, nyugodt lélekkel sem nem születhetnék, sem meg nem
                  halhatna a kakasdi ember: legyen kegyes a tekintetes vármegye, vagy elengedni, az
                  egész falura nézve sérelmes büntetést, vagy annak kiállhatását a falu határában
                  hagyni meg, akként házasitván össze a törvényes igazságot, Kakasd faluja égető
                  szükségével és méltányos kivánatával, hogy Pintes Balázs nappal a falubelieknek
                  szabadságban dolgozhassék, éjjelre azonban a törvény részére, fogságba csukassék.
                  Ezen arány szerint nem difficultálják a kakasdiak, ha a három hónap, még egy
                  párral megtóldatik is.”</p>
					<p>A vármegye, miként később értesültünk, nem vala hajlandó, a Kobak
                  Mátyás-inditványozásu crimininális amicát elfogadni. Minélfogva az volt boldog
                  Kakasdon, ki a büntetéses három hónap alatt, sem nem született, sem meg nem halt
                  ottan!</p>
				</div>
				<div type="chapter">
					<head>XXIX. FEJEZET.</head>
					<head>Kakasdon epocha nyílik.</head>
					<p>Ősz felé hajlott az idő. Céres betakarított adományaira, készitette Bacchus a maga
                  áldomását; tarkult már a szőlőgerezd, miként tánczvigalomban, fejér hölgyek között
                  a barnább uracsok.</p>
					<p>Estve Jávor, a nőkkel, a maga kertében mulatott, a mint a kert ajtaja megnyilt s
                  rajta egy kis sovány alakocska simult be, s olly súlytalan léptekkel tartott a
                  kerti társaságnak, hogy azok alatt tán a fűszál sem hajlott volna meg. Jávor
                  egyszerre fölismeré benne Mikeyt, a súgót. - Isten hozta kedves Mikeym! idvezlé;
                  még mindig a régi madárhúsu? Tán bizony Philéta költőnek családjából való, kiről
                  azt regélik, hogy ólmot kelle kötnie lábára, nehogy elkapja a szél?</p>
					<p>Legalább sorsrokona vagyok, tens orvos ur! felelt Mikey; én a költő szavait súgom;
                  e szavak pedig, az első szájnak is keveset nyújtnak, hát még a másodiknak! A
                  szegénységgeli küzdés, folytonos torma-reszelés!</p>
					<p>A férfiak külön vonulának a kert tulsó sétányára, s a nők észrevevén fontos
                  beszélgetésbe merültöket, nem háborgaták őket. Egy idő múlva visszatérének a
                  nőkhöz.</p>
					<p>Édes napácskám! Katinkám! szóla derülten Jávor; holnap estvére Mikey ur társasága,
                  egy nagy és ritka színi mutatványt adand Kakasdnak, Adut Jakab helyiségében; arra
                  el megyünk, ha kedvetök tartja!</p>
					<p>Ez utóbbi szavakat bizton el is hagyhatá vala Jávor; mert hiszen falun az efféle
                  monotóniai intermezzo, igen olly kedves tünemény szokott lenni, mint hetes esőzés
                  után, a kiderült nap!</p>
					<p>Mikey a házak falaira és utczák szegleteire, valamint Kobak bíró tekintélyes háza
                  falára is, zajütő afficheket ragasztatott, e szavakkal:</p>
					<p>MA VASÁRNAP,</p>
					<p>a kakasdi hotelben,</p>
					<p>rendkivüli, Kakasdon, sőt a megyében, sőt egész</p>
					<p> országban még soha sem látott, nagyszerü</p>
					<p>CHINAI BÜVÉSZETI ÉS VARÁZSLATI</p>
					<p> ELŐADÁS</p>
					<p>fog tartatni két szakaszban, chinai máguszjelmezekben; vagy is mutatványok a
                  felsőbb és alsóbb mágia köréből, mellyek a nagy csodálatnak és bámulatnak miatta,
                  minden szemet meresztve és minden szájat nyitva tartandnak; s mellyekre Kakasd
                  falujának nagyérdemű noblesse és más közönsége, tisztelettel megkéretik, azon
                  biztositásunk mellett, hogy megjelenendő közönségünk, azon egy pár órát, mit
                  nálunk jól tölt, nem fogja tölteni otthon.</p>
					<p>Előadó személyek:</p>
					<p>Tschun-müng - a nagy mágusz.</p>
					<p> Quan-Lizang - a kis mágusz.</p>
					<p> Young-Su-lári - szinésznő.</p>
					<p> Misi-Lári - kis fia.</p>
					<p> Kong-Bong - a büvész-bohócz.</p>
					<p>Bemeneti ár, tetszés szerint, a kakasdi szegények javára.</p>
					<p>(A chinai személyek magyarúl fognak beszélni; mi magában is, csodával határos
                  dolog.)</p>
					<p>Kezdete pontban 6 órakor.</p>
					<p>--------------</p>
					<p>Az affichek és színi lapok, nyomda hiányában, csak irva valának, mikről azonban a
                  kakasdi pórság, noha átalában csak nyomtatást tudott olvasni, annyit, egymással
                  közölve a dehiffrált szavakat, lesyllabizált még is, hogy Kakasdon, a mai napon,
                  valami rendkivüli komédia történendik; de hol? ez iránt egyideig kétely közt
                  forogtak; mert a “hotelben” szót nem értvén, mindnyájan “hitelben”-t olvastak
                  helyette, melly varians lectió, némellyeknek épen nem volt ínyök ellen. Azonban az
                  Adutnáli nagyszerü készületek, és az ivóságnak az ivószobábóli kiszorittatása, s
                  a színbe történt átköltöztetése, csakhamar értesiték a falut, hogy ma a hoteles,
                  hiteles fogadó leend Tháliának, vagy inkább az eleusisi titkoknak temploma.</p>
					<p>Tudniillik Mikey társasága, kibérlé Aduttól jó áron az előadás napjára, a
                  terjedelmes ivószobát, a belőle nyíló lakszobával együtt. Az ivóteremnek ezen
                  szoba felőli vége, színpadnak rekeszteték el, s felkészítteték a szükséges
                  bútorzattal és függönyökkel, non ad luxum, sed ad necessitatem, miként az a
                  társaság saját emberségéből és Kakasd falujától, különösebben Jávor házától
                  telék.</p>
					<p>A társaságnak, miként látszék, vidor kedvű igazgatója, illy utasitást adott Adut
                  Jakab fogadósnak: számunkra pörkölt húsod, fiatalabb legyen magadnál, borod
                  idősebb, tojásaidat ne a kotlós tyúk alól szedegesd elő, csirke helyett ne az
                  anyját rántsd ki; kétszeresen sürögj, forogj, de csak egyszeresen számolj! - Mit
                  tartott meg ezekből Jakab gazda? nem tudhatni; annyi bizonyos, hogy ő mindenkor
                  igen méltányosnak találta, miszerint ritkán fordulván meg nála úri vendégek, a
                  jövők fizessenek a nem jövőkért is.</p>
					<p>Mikey személyesen hordá el szinlapját s meghívóját a kakasdi úri házakhoz. Jávor
                  szives volt elkisérni őt Ignácz urhoz és Avarhoz, és gyámolitni meghivásait.
                  Ignácz ur tanakodék előbb, de Mari kérelmére, kit Jávor titkon Bálint kiérkezése
                  felől értesite, és megértve a bemeneti ár önkénytességét, megigérkezék. Nem
                  különben Avar, megjelenendését igérte leányával, de titkon ezt súgá Jávornak:
                  ezeket a pénzcsalókat, kaszakapakerülőket, szemmel fogom tartam; aligha jóban
                  törik fejöket! A mint ez a soványság mondja, álarczban fognak játszani, s az
                  egészre nézve bizonyos rejtélyességet sejtek nálok!</p>
					<p>A hivatalos szem nem fog ártani! felelt mosolygva Jávor.</p>
					<p>Ilonka gyermekesen örült az előadásnak. - Teljék kedve a bolondságban! mond Avar;
                  még motoz benne a komédiási féreg!</p>
					<p>Estveli 6 órakor meggyujtatának a lámpák a teremben, a gyertyák az extemporizált
                  szinpadon, s omlott a nézőség mindenfelől: Falun az illy ritka élvezet, epochális
                  szokott lenni, mellytől török hegyraként számittatik gyakran az időjárat. E
                  nevezetes napig a kakasdiak, azon híres, ezelőtt 14 évvel történt medve- teve- és
                  majomjárattól számitották az időt és eseményeket, mellynek alkalmával az olasz
                  majma, szép veres dolmánykájában, az örökös bírónak, Kobak Mátyásnak, vállára
                  szökött, és a nézők oldalnyilallásos kaczajára, annak tisztes kucsmáját maga
                  fejére tevén profanálta, s majd a földhöz vágta. Ezen kakasdi aërát, a mai
                  mutatvány, némi feledésbe-döntéssel fenyegette.</p>
					<p>Ömlött a nép, elannyira, hogy Kakasdon a legtöbb ház és udvar, egyedül a házi
                  komondor gondjaira hagyaték, s a koldus egy batkányi alamizsna-nyerhetés nélkül
                  énekelhette volna végig a falut. Megjelent Jávor is egész háznépével, s Lucza
                  asszony, mint Kakasd matrónája, azonnal igénybe vette a fő-fő úri páholyt
                  képviselő zsellye-széket, mellyet különben is Jávor engedett, a maga szobájából
                  által. Ignácz ur szintén megjelent a színi pénztárnál, négy polturát szánva annak,
                  önkénytes bemeneti díjul, mit azonban, közbetolakodván Mari, a maga sajátjából egy
                  pár huszaskával kárpótola. Avar, elkongván a hat óra, szólítá leányát; de Ilonkát
                  már nem lelé honn, s vélve, hogy kétségen kivül Jávorékkal menend a látványra,
                  egyedül indult meg a fogadóba, és Jávor barátja mellett fogott ülést. Megjöve
                  Bálint is, s Marika közelébe fúrá magát. Utána Gépán és Holtay asszonyságok, ez
                  utóbbi pompás bonnetben a la paysanne, drága heron noir tollakkal, biczegének elő,
                  biztositásul, hogy egy pár nap mulva, az egész megye tudandja a kakasdi
                  színlátvány, minden látott, hallott, sejtettés ráfogott részletes körülményeit.
                  Ezekre Lucza és Katinka olly szemekkel tekintének, millyenekkel azon kőre vagy
                  rögre szoktunk hátratekinteni, mellyben megbotlottunk.</p>
					<p>Gépánné és Holtayné után, Gépán Miska a literátor kullogott be, ezüst lánczos
                  atillájában és árvaleányhajas kalapjában. Szétnézett az úri vendégek koszorúján, s
                  megpillantván ebben Avart, egy folio-ívet nyujta neki által. Magas reptű költemény
                  vala ez, mellyel Avarnak, leánya szerencsés feltalálására örvendezett. Avar és
                  Jávor, felvonás előtt átfuták azt.</p>
					<p>Bocsássa meg bűnömet szent Apolló! ha ugyan hirével esett e költemény, mond Avar;
                  de én ugy vagyok vele komám, mint Ambrus szolgád a sokasággal, mellyet a sok
                  embertől nem láthatott. Én is ezektől a sallangós szavaktól, nem birom kivenni az
                  értelmet.</p>
					<p>Nem is épen lényege ez, komám, a mai versnek, felele Jávor; igen szeszes dolog az
                  az értelem; a költői ihletés lelkesüléseiben könnyen elszokott az párologni.</p>
					<p>Currenseim mellé teszem, komám, mond Avar; majd betanultatom vallamellyik makaes
                  delinquensemmel! hogyha meg nem szakad belé!</p>
					<p>Azonban a biztos, méltatva a jóakaratot, köszönetet inte az árvaleányhajas
                  költőnek, ki most egy laicus biráló helyett kettőt nyere költeményére; olly
                  szerencsétlenség, melly nem épen példanélküli szépliteratúránkban.</p>
					<p>Mindazáltal bízva tett remeklésében, meg nem állhatá Miska, hogy mielőbb Jávorhoz
                  ne sompolyodjék, megtudhatni reménylett kedvezőbb itéletét.</p>
					<p>Már nyomják, kedves uram bátyám! súgá elégüléssel az orvos fülébe.</p>
					<p>Mit öcsém? ezt a költeményt? vagy a mit a minap felolvastál?</p>
					<p>Nem; ez utóbbit megégettem!</p>
					<p>Milly üdvös gyermekgyilkolás!</p>
					<p>Hanem szeszélyes regényemet nyomják.</p>
					<p>Szeszélyest? No ez már nem tréfa! mond Jávor. Ha szeszélyed bő erű, a méltányos
                  olvasó kegyes leend utángondolni azt is, mit kihagytál; ha pedig nem vagy legénye
                  a szeszélynek, ugy ohajtni fogja, hogy bár kihagytad volna azt is, a mit ki nem
                  hagytál. - Hanem regényed beköttetésére teszlek figyelmessé öcsém! Ha regényirói
                  divat szerint, olly léha pongyolában küldöd is szét könyvedet, hogy csak különös
                  vigyázat mellett, állhat az ki egy olvasást, kérd meg még is előszavadban a
                  közönséget, kegyeskedjék idővel keménybe köttetni azt; mert noha több olvasásra
                  számolnod, némi szerénytelenség fogna lenni, de minthogy az előfizetett vagy
                  megvett regény, a sem elő, sem utófizetők között, rendesen nagyobbszerü olvasmányi
                  körútat szokott tenni nálunk, mint Cook János a világ körül, tanácsos, hogy annyi
                  strapácziát biztosan kiállható köntöst nyerjen. Csakhogy arra is figyelmeztesd
                  közönségedet, hogy a kötés ne vászonba történjék; nehogy valami kéretlen vagy
                  kérlelhetlen biráló, ekként találjon felkiáltani regényedre: kivül rongy! belül
                  rongy! jaj pénzem!</p>
					<p>Miska kaczagássá potencirozva Jávor mosolyát, követni igéré az adott tanácsot. -
                  Hát költeményemre mit mond uram bátyám?</p>
					<p>Látszik édes öcsém, felelt ez, hogy kitettél magadért; mert ha nem csalatkozom,
                  nem csak Pegazust nyergelted meg, hanem melléje mind a kilencz múzsát is!</p>
					<p>Miska jóra vette a bókot; mert mondják, a költőcskék hiúbbak a költőknél, s
                  meghajtván magát, ülésére tért.</p>
					<p>Sajnáljuk, hogy költeményét sorainkban nem közölhetjük, minthogy az egy jótékony
                  czélra kiadandó Album számára volt már anticipando szánva. Bátrak vagyunk
                  olvasóinkat, ebben az X és Y alatti incognita quantitású jegyekre utasitani; Miska
                  ezen jegyek alatt tartja saját incognitóját is.</p>
				</div>
				<div type="chapter">
					<head>XXX. FEJEZET.</head>
					<head>Nagyszerü mutatvány.</head>
					<p>Az előadáshoz orchestrumúl fölrendeltetének faluvégről a hindostániak. Ouverture
                  képviselőjéül, játszának ezek egy bánatos magyart, bánatost tudniillik annak, a
                  ki hallá. Azután felgördült az ágyteritői függöny, és Tschun-müng, a nagy mágusz,
                  varázslói hosszú, napokkal, holdakkal, csillagokkal, és chinai patkós betűkkel
                  sűrün meghintett, s derékon átövedzett costumben, csúcsos tarka föveggel,
                  álarczásan kilépve, a közönséghez ezen prológot tartá:</p>
					<p> PROLÓG.</p>
					<p> Megjártuk a czopfok s piczinke lábak,</p>
					<p> És mandarini nagy körmök hazáját;</p>
					<p> Láttunk rhinóceróst, tigrist, tevét;</p>
					<p> Szörpöltük a szép drága findzsiákból,</p>
					<p> Az ízes és becses császártheát;</p>
					<p> Sajkánk uszott sárga s kék folyókon,</p>
					<p> Mik ott arany fövenynyel gazdagok.</p>
					<p> Jelen valánk, midőn az ég fia,</p>
					<p> Császárja Chína számos czopfosának,</p>
					<p> Arany ekével hasgatott barázdát,</p>
					<p> S arany reménymagot szórt el belé.</p>
					<p> Ott is, miként itt, tarka a világ,</p>
					<p> S ki nem bolondja másnak, a magáé!</p>
					<p> Agg divatnak hódol e tartomány;</p>
					<p> De agg tudásokat is rejteget.</p>
					<p> Bölcs máguszok világa fénylik itt,</p>
					<p> Kik ellesék természet titkait,</p>
					<p> S mutatnak olly csodákat egyre másra,</p>
					<p> A mikre száj és látó szem eláll!</p>
					<p> Nyomoztuk e tudásokat mi is,</p>
					<p> Behatni törtünk a bölcs rejtekekbe;</p>
					<p> S készüljetek csodálni mit hozánk!</p>
					<p> Álarczosan adandjuk a csodákat;</p>
					<p> Mert ez divat szokása bölcs Chinában.</p>
					<p> Hírt és dicső nevet nem ad maga</p>
					<p> Az érdem; ahhoz még szerencse kell</p>
					<p> Miként halászathoz, s ezt nem birók!</p>
					<p> Nem volt Chinában kedvező szerencsénk!</p>
					<p> Az volt bajunk, hogy mind valánk soványak!</p>
					<p> Pedig Chinában a pohos tiszteltetik.</p>
					<p> Ezért bejöttünk a szives magyarhoz,</p>
					<p> Meghízni jó boron s makkos szalonnán.</p>
					<p> Tehát ezekhez hogy juthatni bírjunk,</p>
					<p> Fogadjatok, mint illik, pártfogással!</p>
					<p> Ha csak csodálni fogtok, nem leend</p>
					<p> Teljes műértéstök; ki istenít,</p>
					<p> S dicsőitésre már szót nem talál,</p>
					<p> Mutatja, hogy valódi műtanár,</p>
					<p> S ha varju is, de ám - károgni tud!</p>
					<p>Egy pár “éljen” hangzott a prológra; de Avar elégületlenül fordult Jávorhoz:
                  barátom, ezt súga neki; nem akar nekem tetszeni ez az álarczoskodás! meglásd:
                  végre is gaz czimborák lesznek ezek!</p>
					<p>Meglehet, barátom, felelt Jávor; legalább is víg czimborák. Csak lessük el!</p>
					<p>Az elsőbb szakaszt nagyobbára Quan-Lizang, a kis mágusz, egy kisded sovány
                  embercse tartá ki, sok ügyességgel, az alsóbb mágia köréből, mik közé azonban egy
                  pár physicai és vegytani műtét is vegyitteték. Tojást főzött meg keze között,
                  elégett fonalon gyűrüt tartott függve, szájából tüzet okádott, égő gyertyát
                  tartott víz alatt, tojás-héjban, tűz nélkül, érczet olvasztott, égő gyertyát
                  evett, egy óra alatt petreselymet növesztett; különbféle, ámulatig sikerült
                  kártya- és számmesterségekkel mulattatta a közönséget, s nem egy tapsban
                  részesült.</p>
					<p>Kong-bong, a büvészbohócz, a kaczagtatás és illetőleg röhögtetés üsztökéje és hőse
                  vala, s iszonyatos orral ellátott álarczájában, annyi bohóczi ügyetlenséget,
                  bámész csodálkozást és ijedezést fejte ki, hogy a nézők szinte kétkedni kezdének:
                  utánzott és tettetett-e a szerepe? vagy saját természetét játsza? Comicumát minden
                  esetre hatalmasan segíté elő, testének, a kis máguszszal ellentétes
                  hordószerüsége.</p>
					<p>Az első szakaszt érdekesen kivánván berekeszteni a kis mágusz, égő csillagokkal,
                  kigyókkal hinté meg köntösét, arczát és haját. Lángba látszatának borúlni ezek.
                  Kong-bong elrémültnek mutatá magát e jelenetre, mellyet a nézőség csodáló zaja is
                  emele, kiriada a mellékszobába, s egy felkapott kupa vízzel, sans façon leönté a
                  tüzveszélyben forgani vélt Quan-Lizangot, ki egyszerre lucskosabb lőn a kiöntött
                  ürgénél. A közönség a pukkadásig kaczagott, Quan-Lizang pedig némi szitokformát
                  mormogott foga között. Az öntözködő Kong-bong azonban, az erős mozgásu műtétben
                  leveszté képéről az orros álarczot, s maga természeti becses személyében mutatá
                  be magát a közönségnek, melly előbb szörnyü bámulatára, majd még szörnyebb
                  kaczagására és illetőleg röhögésére - Bakator Ambrust ismeré fel abban!</p>
					<p>Hogy kerül ez a fiu a banda közé? kérdé a függöny legördűltével Jávort a
                  biztos.</p>
					<p>Szolgálatra kérték el tőlem ez estvére, felelt nevetve Jávor; s láthatod: milly
                  lelkismeretes szolga ő a bandánál is.</p>
					<p>Ej ej, Elek barátom; szemfényvesztőkkel czimborálni -</p>
					<p>Csak lessük el, Máté barátom, ha mutatkozik-e nálok valami sátáni köröm?</p>
					<p>Mintha szagolnám, mond Máté, hogy comitivával fogom beküldeni ezen zsebmetszőket a
                  megye hűvösébe!</p>
					<p>Még nem érdemlik, barátom; mert nem tagadhatod, hogy ügyesek.</p>
					<p>A sátánt is ügyesnek mondják a csábitásban!</p>
					<p>Lucza asszony szintén nem vala elégedett, házi szolgája, mint nevezé,
                  profanáltatásával.</p>
					<p>A fentebbi dialóg, közönségi zsibaj - melly a látottak recapitulatiojából, s
                  azokra tett észrevételekből keletkezett - és előbbeni vonó, ferdén vonó, félre
                  vonó zene után, mellyre egy kis rossz akarat mellett, hajló lehetett volna a
                  közönség zeneértő része, egy kis, ha csak ideiglenes chiragrát is ohajtani az
                  orchestrum karjaiba - ismét felrántaték a függöny, s most a második szakaszban,
                  Tschun-müng, a nagy mágusz foglalá el a közönség figyelmét és osztatlan tetszését.
                  Mutatványai a mágia magasabb köréből valók voltak, miknek titkaik a természet sym-
                  és antipathiáiban rejtőznek, s többnyire physicai és vegytani ritkább tünemények,
                  s a magnetismos, mesmerismus és voltaismus rejtélyeiben gyökereznek.</p>
					<p>A nagy mágusz tetszetes alakja, formás álarcza, ritka ügyessége, és könnyü világos
                  előadása, egészen megnyerék részére a közönséget. Maga a scepticus Avar is
                  “éljen”re kényszerült ollykor, meglepőleg sikerült mutatványaira.</p>
					<p>Hogy tetszik komám uramnak a nagy mágusz? kérdé Jávor Ignácz urát, ki harmadik
                  sorban ült előtte.</p>
					<p>Meglehetősen, felele Ignácz; de csak nem akar jőni az, a mit vártam.</p>
					<p>Jávor. S mit várt komám uram?</p>
					<p>Ignácz. Hogy aranyat készítsen vasból, vagy rézből. Ez volna az igazi
                  mágia; a többi csak szemfényvesztés!</p>
					<p>Jávor. Oh aranycsináló büvész van elég, csakhogy mi nézőség, vagyunk a
                  vas és réz hozzá!</p>
				</div>
				<div type="chapter">
					<head>XXXI. FEJEZET.</head>
					<head>Szellemidézés.</head>
					<p>Az egész előadás záradékául hagyatott a legcsattanósabb mutatvány, s mindenki szem
                  és fül vala, égő várakozásában rája. A nagy mágusz, értesitvén a közönséget, hogy
                  befejezésül, Quan-Lizang, egy nő elhalt férjének szellemét adandja életben vissza,
                  lelépett a szinpadról, és Quan-Lizang, varázslói öltönyben, hosszu, térdig érő
                  szakállal, kezében varázsvesszőt tartva, lépett fel arra.</p>
					<p>Egy talpig gyászba öltözött halvány álarczu nő, kis gyermekét vezetve karján,
                  jelen meg a mágusz előtt, s tiszteletteljesen hajtván meg magát, ekként szól
                  hozzája:</p>
					<p>Nő.</p>
					<p> Nagy mágusz, a kinek dicső nevét</p>
					<p> Harsogja nagy China, s nagy - Hortobágy!</p>
					<p> Hahogy való, mit rólad hallok én,</p>
					<p> Hogy jó kegyes szellem vagy, s a nyomottnak</p>
					<p> Pártjára kelni kész, légy az ma is!</p>
					<p> Im bánatos magyar nő áll előtted,</p>
					<p> S kér halld meg őt kegyelmes fülekkel!</p>
					<p>Mágusz.</p>
					<p> O hó! a mint látom, tudod te is</p>
					<p> A szépiralmi czéhes büvölést:</p>
					<p> Bálványnagyot csinálni a kicsinből!</p>
					<p> Piczin vagyok, csak kis mágusz vagyok,</p>
					<p> De ám, miként borsszem, csipős, erős.</p>
					<p> Hagyd értenem bajod szép asszonyom;</p>
					<p> Szép nő Lizangnál nem könyörg hiában!</p>
					<p>Nő.</p>
					<p> Szivem szerette férjem elhagyott,</p>
					<p> S kelt messze, messze fekvő tengerekre,</p>
					<p> Epedni hagyván hátra jó nejét,</p>
					<p> Nejével édes árva gyermekét!</p>
					<p> Több éve már, mióta róla hírt</p>
					<p> Szív-enyhitésre nem vevék sehonnan!</p>
					<p> Add vissza kérlek, óh add nékem őt!</p>
					<p> Ha élve meg nem adhatod nekem,</p>
					<p> Tedd: halva bírhassam jó férjemet!</p>
					<p> Bizonytalanság, a kinok tetője!</p>
					<p>Mágusz.</p>
					<p> Jó, ám legyen! de szép nő kérdelek:</p>
					<p> Megőrizéd-e hű szerelmedet,</p>
					<p> Mellyel kegyelt férjednek tartozál?</p>
					<p> Mert nő sirása gyakran könnyü víz,</p>
					<p> Letörli szemről, s ezzel másra pillog!</p>
					<p>Nő.</p>
					<p> Nem a magyar nő, s én magyar vagyok!</p>
					<p> Uram! való az én mély bánatom,</p>
					<p> Sűrű könyem kifogyhatlan patak,</p>
					<p> A testesült hűség vagyok magam!</p>
					<p>Mágusz.</p>
					<p> Többet hivő lennék kevesbb bizonynak!</p>
					<p> De ám legyen! hiszek neked, noha</p>
					<p> Vaktában hinni a hüségszavaknak,</p>
					<p> Nőktül, tudom, veszélyes egy dolog!</p>
					<p> Figyelj! előteremtem férjedet,</p>
					<p> Ha járna is túl a földsarkokon,</p>
					<p> Vagy hant födözné is már hűlt porát!</p>
					<p> Ha él, olajfaággal látod őt,</p>
					<p> Ha halt, csak árnya lebbenend el itt,</p>
					<p> S bizvást sirathatod a boldogúltat!</p>
					<p> Azonba vidd el innen gyermeked,</p>
					<p> Rémülni fogna tán látványainkra!</p>
					<p>(A nő elviszi gyermekét s azonnal visszatér.)</p>
					<p>A gyermek, ki álarcz nélkül lépett fel, elvitetése-közben hátra tekintett, s Lucza
                  asszony azonnal fölismerte benne a kis Tivadart. - Az az én vőm, szól boszúsan
                  Katinkához, végtére mindnyájunkat beavat a büvészbandába! - Csak még Juliskánkat
                  is föl ne léptesse! aggódék Katinka.</p>
					<p>A mágusz viaszgyertyákat rakott az asztalra, egy szegletasztalkára pedig tágas
                  edényt, mellybe varázsfüveket és szereket vetvén tűzre, a színt sűrü füstköddel
                  borította el. Ekkor varázsvesszejével kört vona maga körül; majd feje fölött
                  kanyaritván meg a vesszőt, iszonyatosan zúgó vihart, villámzást és dörgést idéze
                  elő. Egy rémületes villámcsattanásra egyszerre elaluvának a gyertyák, egyedül a
                  medenczéből lobogott fel egy halvány lángocska, melly a színnek kétes lidérczi
                  fényt kölcsönöze.</p>
					<p>Ekkor a mágusz fölemelvén varázs vesszejét, halk hangon e szavakat mondá:</p>
					<p>Szellem! kiért a bús nő hőn eped,</p>
					<p> Hahogy te is híven kedvelted őt,</p>
					<p> Siess derítni fel borúlt egét;</p>
					<p> Légy bár halott, vagy élj távol vidéken,</p>
					<p> Jelenj meg itt, hahogy nem vagy bitang,</p>
					<p> Jelenj meg! úgy akarja Quan-Lizang!</p>
					<p>E szavak után ismét szélüvöltés, villámlás és dörgés; mik alatt szellemárnyak
                  vonúltak el a szinpad hátterében; utánok megjelent, közelebb az előtérhez, az
                  idézett szellem élő nagyságban, halványan, s megállapodott a nő előtt. Egy
                  rémületes ujabb villámcsattanásra, egyszerre rózsaszin lángba borúlt a színpad, az
                  idézett férj arcza, élőnek viruló szinében tünedezett elő, s nyájas mosolylyal
                  terjesztette ki olajágát neje felé, ki keblének zajgó örvendezésével tárá ki
                  karjait elébe.</p>
					<p>Szeretett férjem! kiálta a nő.</p>
					<p>Szetényi Vincze! kiálta néhány hang a közönségnél.</p>
					<p>Vincze! kiálta fojtott hangon Ignácz úr; s legördült a függöny. Ugy látszik Ignácz
                  urat érte a büvészi villámcsapás; mert aléltan hajlott leányára, s ezzel és Avar
                  Bálinttal, ki tántorgó lépteit gyámolítá, legelőbb hagyá el a szinhelyet.</p>
					<p>Barátom, mi volt ez? kérdé Jávort bámulva Avar Máté, csakugyan hasonlított valamit
                  az előidézett szellem Szetényi Vinczéhez? mert én nem ismertem.</p>
					<p>Mint tojás a tojáshoz! felelt Jávor.</p>
					<p>Kőbe! ez még is valami! Ezek nem mindennapi mákvirágok! vagy igen ismerik
                  körültünk a dörgést! Ugyan fűlőbe dobák Ignácz urat! csak még ez éjjel rád ne
                  szoruljon!</p>
					<p>Hamis tréfa, az igaz, egy földhöz-ragadottra nézve! - Tán mennénk át, Máté
                  barátom, kissé szemügyre venni a büvészbandát; mert nem tagadhatom, magam is
                  szagolok valamit!</p>
					<p>Ugy-e? nem jövendöltem meg? mond kaczagva Máté; s a két férfi átmene Adut
                  szobájába.</p>
					<p>A mint benyiták az ajtót, az idézett szellemet, a legvidorabb életjelenségű
                  időtöltésben lelék; mert épen akkor nyoma csókot, bánatos nejének homlokára,
                  ölében a kis Tivadarkát tartván.</p>
					<p>Barátom, a mint látom, rosszkor jöttünk! súgá Jávornak Máté; most kezd beállni a
                  szinfalak közti bűvölés.</p>
					<p>Sőt a legjobbkor! felelt mosolygva Jávor.</p>
					<p>A nő, most már álarcz nélkül, épen nem bánatos mosolygással tekintett a belépőkre
                  hátra.</p>
					<p>Csikorgós! - kiálta Máté, elharapva szitkának nyomatékát; hát még is tart a
                  belzebúbi szemfényvesztés? Ilon! te vagy? vagy bűvös szellemed?</p>
					<p>Magam vagyok testestül lelkestül, jó atyám! felelt, kezet csókolva Ilonka; s ez
                  itt visszatért férjem!</p>
					<p>A bűbájos? kérdé Avar, bámulat és méreg majd elfojtván szavát.</p>
					<p>Nem bűvös ő, jó atyám! hanem Szetényi Vincze.</p>
					<p>Ki kegyeért esdeklik, imádott neje atyjának! rimánkodék Vincze.</p>
					<p>Imádott? még is tengerekre ment kószálni tőle?</p>
					<p>Mindennek van oka foka, kedves atyám, mond kérlelve a férj.</p>
					<p>De csak reménylem, szóla szigoru arczczal Máté; törvényes a házasság, nem pedig
                  holmi szinpadi surrogatum?</p>
					<p>A legtörvényesebb, atyám! ím itt a bizonyitvány, papi és világi tanútételekkel, ál
                  és valódi neveinkkel ellátva.</p>
					<p>Máté átfutotta a nyújtott bizonyság-leveleket.</p>
					<p>Helyén van a dolog! szóla végre; de boldog isten! mennyi álkodás! az ember végre
                  alig bír kilyukadni köztetek!</p>
					<p>Ugy! kiált egyszerre Máté, egy gondolat villanván keresztül agyán; ezen kis
                  Ascánius itt? Tivadarkára mutatván.</p>
					<p>A mi kis sarjadékocskánk, édes atyám, ki szépen kezet csókoland nagyatyusánál, s a
                  kis Tivadar, atyja által Mátéhoz vezettetve, tisztelettel csókolá össze kezeit.
                  Máté magához ragadá fel a gyermeket, s csodás érzelem zajával halmozá el
                  csókokkal, miket a szúró bajusz, a kis Ascaniusnak kissé sajnosokká teve. - Azért
                  szerettem hát mindenkor olly sejtelmesen ezt a porontyot! szóla Máté! S valóban
                  Avar folyvást hajlammal volt Tivadarka iránt, már annálfogva is, hogy némi
                  katonás tüzet vélt sejteni a gyermek élénkségében, s nem egyszer lovagoltatta őt
                  térdein.</p>
					<p>Keresztlevele a gyermeknek nálam van, a legérvényesebb alakban; mond Jávor.</p>
					<p>Máté ugy annyira el vala halmozva, apai, ipai, nagyapai örömekkel, hogy végre meg
                  kelle adnia magát, s némi, eddig nem érzett kéjmámorral vitte házához a bűbájos
                  bandát, hol egy kis hevenyészett lakoma után, mellyre Jávorék is megmarasztattak,
                  kölcsönös vidor felvilágositások és ömlengések között, késő éj vetette ágyba a
                  gazdát és vendégeit.</p>
				</div>
				<div type="chapter">
					<head>XXXII. FEJEZET.</head>
					<head>Visszapillantás.</head>
					<p>Nehogy történetünk mysteriumaiból, valamit zsebre rakni láttassunk, érintnünk
                  szükség némelly pontokat a multból is, mikből az olvasó bölcsen megérthesse, hogy
                  nem volt szándékunk, némelly regényirók modorában, sületlenségeket kötni az
                  orrára; vagy ráfogni eseményekre olly halmozott valószinűtlenségeket, mik nem
                  hogy megtörténtek volna, de meg sem történhetének vala, nagy és kis mágusz,
                  földalatti vagy fölötti szellemek, alchymia, astrológia, daemónia s abracadabra
                  segélyeik nélkül. Ugy hiszszük, a költői valószinüségnek is, legalább az egyik
                  lábbal, földet kell érintenie; s a költői szabadságnak szintugy megvannak a maga
                  határai, mint Kakasd falujának.</p>
					<p>Vincze azon vérmesek közé tartozott, kik mindenhez tűzzel látnak, de kiknek
                  türelmi fonaluk hamar szakad. Felfogása, elsajátitása a tudás mezején, könnyü volt
                  és helyes, sőt lángésznek is adá némelly jelenségeit; de a mélyebb nyomozásokhoz
                  sem kedve, sem ideje; mert az utóbbit tőle mulatozási kedvtöltései, különösebben
                  játékszin, tánczvigalmak, társalgások rablák el. Pajtás, czimbora volt elég,
                  majdnem fél Pestvárosa; mert Vinczének, nagybátyja kegyéből, költőpénze volt elég;
                  de barátja csak egy - Jávor Elek, kihez szívvel lélekkel ragaszkodott, s kinek
                  szilárd, feddetlen és kegyeletes jellemének, példadásainak és baráti tanácsainak
                  köszönheté, hogy erkölcse és jelleme a maga tisztaságában megmarada, és
                  becsületességét minden kisértetek közt, miknek magát könnyelműleg kitevé,
                  megtarthatá. Tapasztaljuk, hogy különböző, de romlatlan kedélyek, többször szőnek
                  szoros és állandó barátságot, mint egyezők. Igy lőn a dolog Vincze és Elek közt
                  is. Ezen két, némellyekben elágazó kedély, sokban kiegyenlíté magát. Elek szilárd
                  jelleme, szorgalma, emelé a szilárdabbaknál s köztök Tivadarnál, a borkereskedőnél
                  is, Vincze hitelét; mig ellenben ennek vidorkönnyelműsége, gyakran kirántá Eleket,
                  tudományos, száraz és monotón elmerültségeiből. Azonban Vinczének forró vérét és
                  könnyelműségét, a gyakori bakütésektől Jávor sem óvhatá meg. A könnyelmű, ha
                  elfogadja is némi karfául a szilárdul szigorút; gyámszalagúl nem igen szokta
                  elfogadni őt. - Eleknek más a kedélye, ugymond magában Vincze; ő békavérü és
                  szegény, kinek nyomosabb kenyértudásra van szüksége; én tüzes véremmel, és
                  nagybátyám után teendő öröklésemmel, élvezésre vagyok, természettől és sorstól
                  hivatva; barátsága szent ereklye nekem, de útaink elágazók.</p>
					<p>Vincze jurátuskodása alatt, egy bűvész jelent meg Pesten, ki ritka ügyességével
                  furórét csinált a városban. Vincze, jó dolgának jó kedvében, szép pénzért
                  leczkéket vett a bűvésztől, s ügyesen elleste legtöbb darabjait. Társalgási
                  körökben szívesen csodáltatá azokat, a gyakorlat nevelé ügyességét, s kedvet hoza
                  neki különösebben a physicához és vegytanhoz. Megszerzé bűvészi gépkészülete
                  mellé, amazoknak szerleteit is; magokban pedig a fentebbi tudományokban,
                  nagyobbára Jávor, ki örült azon, hogy e kedvtöltés, barátját elvonja a sok léha
                  társalgástól, tevé őt jártasabbá.</p>
					<p>Vincze, czím nyerésül inkább, mint kenyérpályaul, ügyvédségre készült. Akkoron s
                  még később is, divatban állott ez honunkban, miként hajdan Francziaországban az
                  abbéság. Már letette volt Vincze az ügyvédi esküt, midőn egy véletlen, vagy is
                  inkább könnyelműsége, őt egészen kizökkenté, különben sem legszerencsésebben
                  választott pályájából. Két primadonna működött akkoron a pesti szinpadon, éles
                  vetélytárs egymás ellenében mindkettő, melly a közönséget két pártra osztotta.
                  Vincze az egyik primadonnának udvarlója volt, s egy, a másika körül szintén
                  udvarlólag tipegett éltes nagy úrra, éles gúnyiratot készitett; nevetségessé tevén
                  abban udvarlót és udvarlottat. A sok elménczséggel tömött pasquill,
                  villámsebességgel futotta be a várost; a Vinczepártiak és közönyösök halálra
                  kaczagtak, az ellenfelek pedig pukkadoztak mérgökben. E siker és az ünnepelt
                  primadonna hálás mosolya, még többre bátoríták Vincze könnyelműségét. Egy kies
                  nyári estvén, szerenádot rendele a dicsőitettnek, és macska-zenét az öreg úr
                  primadonnájának. Tolongott, zajgott, ordítozott a nép ez utóbbinak ablaka alatt;
                  Tháliának felbőszített papnéja, nem legválogatottabb epithetonokat szóra le
                  ablakából, mikre kődobásokkal feleltek Vincze hívei; a vaskos feleletre zajos
                  hangok, majd zajosabbak és legzajosabbak álltak be, miket végre botokat szorított
                  kezü demonstrátiók rekesztettek be.</p>
					<p>Vinczének nem volt szándékában, ennyire menni hagyni a közbotrányt; feszített
                  erővel csillapított ő, kért, intett, csatázókat rángatott szét; mind hiában!
                  felbőszült ifju kedélyeket egyszerre akarni lecsillapítni, annyi, mint ellőtt
                  nyilvesszőnek visszarántását kisértni meg. A viharos botrány nem csillapult
                  mindaddig, mignem egy rokonát a pasquillos nagy urnak, a vinczeiánusok ütleges
                  emberségéből, mint mondani szoktuk, lepedőben vitték haza. Szétoszlottak erre a
                  művészeti túlbuzgalom hősei, s Vincze tele kinzó aggodalmakkal osontott haza!</p>
					<p>Jávor, értésére esvén az esemény, Vinczéhez riadt. - Barátom, szóla felháborodva,
                  félre kell állnod Pestről; még ez éjjel kell félre állnod, ha azt nem akarod, hogy
                  meglepjen a vihar, mit meggondolatlanul idéztél magad fölébe. Tele a város
                  gúnyiratoddal, tudják, hogy egyik primadonnának udvarolsz, a szerenádot,
                  macskazenét te rendelted meg, s így természetesen rovásodra róvják a
                  következményeket, sőt tán azoknak szántszándékait is; a megsértett öreg ur, gazdag
                  és tekintélyes, családja hatalmas, s most annak egyik tagja körül, utólsó kenettel
                  járnak! Szöknöd kell, legalább egy időre!</p>
					<p>Vincze átlátta Jávor tanácsának helyességét; sebtében két bocsánatkérő, töredelmes
                  levelet írt atyjához és nagybátyjához, miket Jávor barátjánál hagyott kézbesités
                  végett, összekapkodta becsesebb s könnyen vihető ingóságait, magához vevé saját
                  pénzkészségét és Jávorét is; noha a kettőből is nehezen veheté vala meg a pesti
                  váczi utczát; s miután értesülének együtt: hová küldje Jávor, a netalán érkezendő
                  válaszokat és tudósitásokat, forró öleléssel és könyező szemmel vett Vincze búcsut
                  szíve barátjától és Pesttől!</p>
					<p>Szegednek indult, hol bevárta atyja és nagybátyja válaszait. Kevés vigasztalót
                  foglaltak magokban azok. Atyja az exnyomdász, Vincze iránt, már vásott gyermek
                  korában némi ellenszenvvel viseltetett, különösen éretlen csínjei miatt. Eleinte,
                  mig nagyobbra nem vágyott, nyomdájában kivánta őt, jövendő factornak kiképezni; de
                  nem boldogúlhatott vele. Pajzánul forgatta el Vincze a kiszedett betűket és
                  szavakat: másolta helyett mázolta, tudós helyett
                     tüdős szavakat tett; forditotta és igazság szavakból
                  kihagyta az első betüket; költemények helyébe tölteményeket,
                     poema helyébe poenát és előfizetés helyébe
                     elfizetést csempészett be; s gyakran a legnevetségesebb sületlenségek
                  kerültek a közönség elébe. Az exnyomdász, egy köszvényes mogorva öreg, ki fia
                  levelének vételekor súlyosan beteg is volt, szerfelett nagyravágyó kedélyü vala,
                  ki nem nyughatott, mig nemességet nem szerzett s miként nevezé, családját meg nem
                  alkotá. Miután öregebb fia, Szetényi Ignácz, csupán kereskedési pályán feneklett
                  meg, Vinczében szögellett össze minden nagyralátási reménye, idővel tán még
                  királyi táblai ülnököt, s tanácsost is várván belőle. Imé most értesül, hogy ezen
                  fia ellen vizsgálódások, tanúvallatások rendeltettek, sőt mint hallá, ezeknek
                  következtében, neve az ügyvédek sorából is kitörőltetett. Ingerült válaszában azt
                  írá fiának, hogy többé szeme elébe ne jőjön, s meggyalázván Vincze, az általa
                  fénynek indított Szetényi nevet, azt neki viselni, szigorún megtiltá.</p>
					<p>Tivadar bátyjánál, nem a családi hiú büszkeség dolgozott; mert hiszen ő
                  ellenzette, sőt gúnyolta volt, bátyjának nagyralátását, s maga megmaradt
                  tisztességes polgári állásában; de annál többet tartott becsületes jó nevére, s
                  annak minden legkisebb homálytóli megóvására szerfelett féltékeny vala. Ő meg tudá
                  Vinczének, ki szeme fénye vala, bocsátni ifjúi bakütéseit, miután azokban
                  jellemsűlyedést nem vett észre; meg, nem épen megvetendő összegű költekezéseit,
                  mik az ő erszényéből teltek ki; de hogy botránynak, gyalázatnak tevé ki
                  tisztességes nevét, ledér nővel köté magát össze, egy köztiszteletben álló ur
                  ellen, sőt még gyilkossági bünténynek gyanuját is voná magára - mind ez sok vala
                  rögtöni megemésztésre szivének; s igy minden, Vincze iránti kegyessége mellett is,
                  azt válaszolá volt kegyenczének, hogy rá többé ne számoljon, s inkább azt ohajtná,
                  hogy tengerek választnák el tőle; igy tán könnyebben feledné; mi kedves volt
                  Vincze neki! Végsegélyül levelébe rekeszt ezer forintot, úti költségül, ha netán
                  Vincze Bukarestben, anyja testvérét, ki ott aranymíves, kivánná meglátogatni, mit
                  javasol is neki, mint legjobbat körülményei között.</p>
					<p>Vinczét mélyebben hatotta meg nagybátyjának, mint atyjának levele; mert megszokta
                  ezt inkább kötelesség-érzésből tisztelni; amazt hálából és szivrokonságból,
                  szeretni is. - Meggyalázám tehát nevetöket, jámbor férfiak? igy sohajta fel.
                  Legyen! mint illik, és kivánjátok, lakolok bűnömért, s tisztességes nevetöket
                  többé czégérül nem hordozom! Moliéreként magam vívok ki nevet magamnak! Igy
                  történt, hogy Vincze ezentúl álnevet vett fel, azt terjesztvén s terjesztetvén
                  Jávor által is, hogy Szetényi Vincze a Tiszába fúlt, s nincs többé az élők között!
                  A hírnek, némelly rendezett apró körülmények, némi valószinűséget kölcsönözének.
                  Tanakodás után, elhatárzá Vincze, saját tehetségeire támaszkodni, s egyelőre
                  szinészi pályára lépni, melly gyermeksége óta némi varázszsal bírt előtte.
                  Kolosvárra ment, hol meglehetős sikerrel működött egy nemzeti társaság. Ott
                  találta Avar nejét, és Ilonka leányát, kik közől az első, akkoron még ritka fokú
                  művészeteért csodáltatott; ez pedig kedves játéka mellett, szépségeért osztatlanul
                  kegyencze volt a közönségnek. Vinczére erősen hatott Avarnénak mély bánata, melly
                  szinte odáig terjedt, hogy soha víg szerepet nem vállalt és mosolyát nem látta
                  soha senki; de még erősebben Ilonka szépsége, lelkes kedélye és szilárd erényes
                  jelleme.</p>
					<p>Avarnét a szinpadról vette volt nőül félje. Megyei irnok korában, egy heroinai
                  szerepben látta őt először s látni kivánta többször, sokszor, mindig. Avart is, a
                  hadisteni tekintetűt, szívesen látta maga körül a szinészhölgy; az ismeretség
                  mindinkább szorosabb csomóra kötődött, mig végre, daczára Avar némi
                  ősbüszkeségének, a párból férj és feleség lőn. Ollykori dörgő ugyan, de nem
                  villámhullásos viharkákat kivéve, boldogúl éltek néhány évet, míg nem a már biztos
                  Avar kedélye mindinkább nehezedvén, némi darabosságot kezde ölteni magára. Avarné
                  szinészeti lepde pályáján, nem képezte magát falusi gazdasszonynak, sem gondos,
                  sem takarékos háztartásu nőnek. Elég józan volt ugyan ő belátni, miként első
                  életbölcsesség, valódilag megismerkednünk körülményeinkkel s azokhoz
                  alkalmazkodnunk; igyekvék is teljes erőből, beavatni magát a háztartás
                  foglalkozásiba; de a megszokott ifjusági gondtalan pálya, nehezen válik később
                  gondossá s mindig rángat valamit a régi gondtalanságból, ügyeletlenségből elő.
                  Előbb ez vala gyakori szálkája nős életüknek, majd az ősbüszkeség föléledt férge
                  kezde rágódni a férj kedélyén, ki nem egy társaságban vala kénytelen tapasztalni,
                  az akkoron még divatos előitélet hatalmát a szinészi pálya ellen, és nejének
                  mellőztetését. Illy alkalmakkal élénkebben kezdé fúrni Avar fejét, szivét, Baján,
                  az avar Khán, s illy őslázi rohamaiban, nem ritkán lőn jogtalanul méltatlan neje
                  iránt. Egy véletlen eset, szakadásra érlelé a felidegzett szomorú viszonyt. A
                  megye főispánya, tánczvigalmat ada a székvárosban, mellyre a tisztviselőségen
                  kivül, hivatalosok valának a megyének mindkét nemen lévő tiszteletesbjei. Avarné
                  szenvedélyes örömmel rendezgeté báli öltözékét, örömmel ragadván meg az alkalmat,
                  egy pár jó órát tölthetni társaságban, unalmas s akkoron még társalgástól meddő
                  faluján kivül. Avar azon nap ingerűlt volt cselédjére, kinek elkövetett hibáját,
                  neje rovására róvta fel, a tán ismét őslázi rohama is lehetett; elég hozzá, hogy a
                  készülő nőnek, éles szavakkal adá tudtára: miként tegyen le a készületekről, mert
                  a tánczvigalomba nem viendi, miután nincs kedve komédiásnéért pirúlni a báli dámák
                  előtt!</p>
					<p>A nőnek, e durva nyilatkozatra, fellázadt minden nemesb önérzete és büszkesége;
                  különben is egy ünnepelt szinésznő, ritkán feledi teljesen egykori fénypontjait,
                  mikben közönsége által bálványoztatott, s ritkán elégedett olly cserével, melly
                  által csak egy hódolót nyere ezrekért; jelen esetben annál kevésbbé, hogy ezen egy
                  sem látszék megérteni becsét. Érzé, hogy fejthetlen talány vala ő férjének,
                  ragyogó brilliánt pórnak ujján. S mi lehet bántóbb, sértőbb házas félre nézve,
                  mint tudni, hogy házas fele őt szégyenli? Hideg szótlan szoborszerűséggel tette
                  Avarné félre báli készületét, más készületeket vett elő, s egy rövid búcsúlevelkét
                  hagyva férje számára hátra, azon éjjel, mellyen ez a főispán báljában mulatozott,
                  Ilonka leányával, kinek számára férjénél, illő képeztetést ugy sem remélt,
                  elhagyta annak házát!</p>
					<p>Érintve volt, hogy a bál éjét, Zerge tolvajbandája, Avart és családját a bálban
                  mulatni vélvén, annak kirablására használta fel.</p>
					<p>Vincze és Ilonka mindinkább szorosabban fűzék a szerelem lánczát, mig végre
                  megismerkedvén egymás családi körülményeivel, nősülének. A társaság, mellynél
                  szegődtettek, mindinkább kezde hanyatlani, a szalmatüzek kialudoztak, s a tagok
                  naponkénti szűkülésnek estek martalékul. Lármás kürtölésekkel adattak különbféle
                  látványok, bengáliai tüzű tableaux-k, tánczok, énekek, sőt füttyök is, a szomorú,
                  víg darabok, bohózatok mellé; mind hiában! a közönség feledni látszott az útat a
                  szinház felé! - A társaság nagyobb része más vidékre szagúldott. Vincze maradt,
                  mert az igazgatóval, ki egykor függönyrángató volt, de most értő vala: miként kell
                  jó drámát irni, és előadni? többféle összekocczanásai valának, miknek
                  következtében, könnyelműségből ollykor csíneket is követett el rajta s
                  előadásain, mik őt méregboszúra ingerlék. Igy egyik szinészcollegájának, ki
                  halottat játszott, paprikával hintette meg szemfedelét, s őt a közönség zajos
                  kaczajára, egyre prüszszentni késztette; majd egy alkalmatlan súgó kéziratából
                  titkon kivett egy levelet, mi miatt amaz másnak szerepét súgta a szinésznek, s nem
                  kis zavart okozott; mellynek azonban az a kivánt következése lett Vinczére nézve,
                  hogy csínjével, Mikey barátjának helyet készített.</p>
					<p>Vincze is elővette utólsó segédeszközűl a maga bűvészeti talismánját, futtában
                  betanította Mikeyt, a társaság sugóját, néhány mutatványi darabokba, s nehányszor
                  nem megvetendő sikerrel máguszkodott. Azonban csakhamar apadozni kezdett ezen új
                  segédforrás is. A szükség mindinkább aggasztó kezde lenni Vincze családjánál, s
                  maga Vincze előtt únott a szinészi mostoha és hálátlan pálya. Fájdalmasan volt
                  kénytelen tapasztalni, hogy más a szinészi élet a szinfalak közt s más a szinpad
                  deszkáin! Amott a szükség, hiúság és vetély ármányai, álkodások és szerelem
                  profanátiói, legtöbbnyire letörlik ezen nemes művészetről azon varázs porzatot,
                  mit a szinpad deszkái, titkai, rejtélyei, olly bájosan hintnek rája!</p>
					<p>Igy történt, hogy Vincze kijövén Erdélyből, családjával és Mikeyvel Szegedre, s
                  ott is néhány büvészeti előadás után kimeritvén minden jövedelem-forrásait,
                  eltökélé magában, hogy nagybátyjának tanácsát követi, s anyja testvéréhez utazik
                  Bukarestbe. Pénzzé tette, mi tehető vala, Jávor számára levelet hagyott hátra,
                  mellyben a nőket és leendő gyermekét, visszatérteig pártfogásába ajánlá, s nehéz
                  szívvel, de erős határozattal: nem térni előbb vissza, mig jobb sorsot nem
                  nyújthat övéinek, eredt utjának. A sors ugy akará, hogy ez időben, mind Jávor
                  változtatván lakását, mind Vincze Kolosváron kivül, Erdély kisebb városain
                  keresztül, folytonos vándorlásban lévén, miután Vincze elmulasztá felvett álnevét
                  is tudatni Jávorral, nem értesülhete az otthon történt nagy változásokról.</p>
					<p>Nehány hétre Vincze távozta után, lebetegedvén neje, a nők insége a legfelsőbb
                  fokra hágott. Avarné régóta betegen vánszorgott; Ilonka pedig korai fölkelés
                  következtében, veszélyesen esett ágynak. Illy inségükben egyedül Jávorba veték
                  reményüket. A beteges Avarné, egyik barátnéja ápolására hagyva leányát, Mikey
                  kiséretében, a gyermekkel kétes útnak indúlt Pest, s ott nem lelvén Jávort,
                  Bekevár felé. Itt mint tudjuk, miután a kimerült Avarné átadá Jávornak a
                  gyermeket, bevégezte hányatott életpályáját. Később Ilonkát Jávor Kakasdra
                  szállitotta által.</p>
					<p>Vinczét nem sokkal segíthette bukaresti bátyja, hanem egy tekintélyes és gazdag
                  bojárháznál, nevelői pályát eszközle ki számára, mi néhány hónap mulva módba tevé
                  a nyugtalan ifjat, odább kisérteni meg szerencséjét. Velenczében megismerkedék az
                  elhírhedett s már elhalt Cagliostro volt szép nejének, Feliciani Lorenzának egyik
                  rokonával, s Cagliostro volt famulusával, kit kis Kophtának neveztek volt. Egy
                  keresetre álltak, s Vincze ettől, a csodálatig tökélyesítette bűvészetét, a nélkül
                  azonban, hogy miként Carlo famulus reménylte, annak pénzcsaló ámitásaiban részt
                  vett volna. Compagnonja egyre árulgatta a szépség vizét, a hosszú élet cseppjeit,
                  fölfedezgeté a bölcsek kövét, s Enoch és Eliás egyptomi titkos társulatba tagokat
                  avatott fel. Ezen csalásait mély rejtélyességgel űzte ő s azokat Vinczének csak
                  sejtenie lehete. Számos városait kóborlák be Európának, dolguk jól folyt s Vincze
                  egy kis vagyonkának jutott már birtokába, a mint Francziaország egyik nagyobb
                  városában, famulus ur egyik csinje, mellyel egy tekintélyes háznak ifját
                  megmelleszté, szemet szúrt a rendőrségnél, s a mellesztő befogatott. Vincze jónak
                  látta, nehogy collegatusba essék, odább állni láb alól, nyakába vette Európa
                  szárazának városait, majd a tengereket s azok kikötőit; büvészkedett sikerrel és
                  a nélkül, s végre ángol kereskedőkkel elvetődött Cantonba is, Chína egyik
                  nevezetes kereskedő városába. E szerint, nem volt egészen légből kapva chínai
                  büvészete, mellyet, czéljához azért választott volt, mert azt tetszése szerint
                  módosithatá a nélkül, hogy valódiatlanságoknak szemére-lobbantásaitól tarthatott
                  volna; mert akkoron, ezen magát isolált világrész, még ismeretlenebb vala, mint
                  korunkban is.</p>
					<p>A magyar, honvágyban rokonos a helvetával. Vincze is sok kalandozása után, minek
                  azonban sok szép ismeretet, tapasztalást köszönhete, ha vagyont csak mérsékelten
                  hozhatott is haza, honába vágyódott vissza. Itt Mikeytől megértvén a részére
                  kedvező változásokat, sietett övéinek karjai közé.</p>
					<p>Vinczének Pestrőli távozta után, betegen hagyott atyja csakhamar elhalt, s alig
                  egy évre utána, szélütésben Tivadar nagybátyja. Jávor mindent elkövetett, hogy
                  barátja jó nevét és szerencséjét megmentse, és számára atyjának és nagybátyjának
                  bocsánatát kieszközölje. Annyiban sikerült is ez neki, hogy Vinczét a botrányos
                  verekedés lényegére nézve, a vizsgáló bizottmány előtt, ártatlannak bizonyítá be,
                  s igy miután a lepedőben hazaszállított nagy úri rokon is szerencsésen felépült,
                  ügyvédségbőli kitörőltetését meggátolhatá; minek következtében nagybátyját, kinek
                  Vinczeért forrott vére, ugy sem birt vizzé válni soha, kiengesztelheté; de már
                  súlyosan beteg atyjánál fáradozása elkésett. Igy Vinczére kettős örökség is várt,
                  még pedig nagybátyjáról átalános; azonban Ignácz ur jónak látta, némi valószinűség
                  mellett, azokba, mint saját birtokaiba, ülni be.</p>
				</div>
				<div type="chapter">
					<head>XXXIII. FEJEZET.</head>
					<head>A testvérek.</head>
					<p>Nem ugy telt estvéje és éje Ignácz urnak, mint Vincze testvérének és az
                  Avar-családnak. Nem volt ő olly zsindelyezett fejű, hogy át ne látott volna a
                  szitán, s meg ne értette volna az arrangírozott bűvészet czélzását, és valódi
                  mivoltát. Vagyonhozi ragadása, vesztési kínokkal gyötrötte keblét. - Koldus
                  vagyok! kiálta belépve lakába, s kezeit törve. Vinczéjé mindenem! Jó leányom,
                  Marim, házról házra fogsz koldúlni vezetni!</p>
					<p>Odáig nem jut a dolog, uram bátyám! biztatá Bálint; míg én élek, fogok tudni
                  gondoskodni Marim atyjának nem csak szükségeiről, hanem kényelmeiről is!</p>
					<p>E nyilatkozat, közelebb hozta az ifjat Ignácz ur szívéhez.</p>
					<p>Aztán édes atyám, mondá Mari, Vincze bácsit mindenkor jó szivűnek, bár
                  könnyelműnek hallám; nem fogja ő elviselhetni szívén, hogy bennünket mindenünkből
                  kifoszszon.</p>
					<p>Erre csak fejét rázta Ignácz ur. Érezte magában, hogy ő illy esetben, nem sokat
                  lenne képes engedni a magáéból, s per analogiam, Vinczéről sem tőn fel sokat e
                  részben.</p>
					<p>Édes valami az az enyém! szóla búsan; és olly csemege, mellyel nem
                  egykönnyen telik el az emberi étvágy!</p>
					<p>Reggelre kelve, Vincze Ilonkájával és Tivadarkájával karjain, látogatást tőn
                  Ignácz urnál, kinek halvány és zilált arczvonásai, mindgyárt belépténél,
                  szánalomra indíták a testvért. Belső megindulással nyújtá Vincze neki kezét,
                  mellyet Ignácz gépszerűleg fogada el.</p>
					<p>Mit határoztál felőlem, öcsém? kérdé lassú hideg hangon.</p>
					<p>Testvéresen megosztozunk bátya, mintha nem is léteznék végrendelet; felelt Vincze.
                  Hagyd nekem Kakasdot, hogy közel lakhassam enyéimhez, s bírd a többi, mint tudom,
                  jóval nagyobb részeket. Csak az egyet kötöm ki föltételűl, hogy Avar Bálint
                  öcsénknek s Mari húgunknak kezeiket add össze, üresen bátya, egészen üresen;
                  kiházasitásukat én tartom, s ők, míg élsz, egy fillérrel se búsítsanak
                  tégedet.</p>
					<p>Ignácz, testvérének e nem várt nagylelküségére könyekre fakada, és szokatlan
                  hévvel szorítá öccsét és családját kebeléhez. Bálint és Mari kezeiket összeadá, s
                  ezt nem sokára követte a papi áldás is. Azonban a szívhajlam rendesen csak
                  buvósdit játszik a gyarló embernél, eltűn ollykor kis ideig, de első alkalommal
                  jogába tér vissza. O a gyarló ember, semmiben sem hagyja olly könnyen cserben
                  emberi méltóságát, sőt ollykor halhatatlan lelkét is, mint midőn enyém és
                     tied fölött tusáz. Ignácz ur, Kakasdot elhagyandó, ismét némi
                  fukarkodással kezde kétkedni: mit hagyjon a gazdaságnál és háznál, s mit vigyen el
                  magával? s végre is, Avar és Vincze megmosolygására, egyetlen, a falból ki nem
                  vonhatott nagy tűkörszeg vala az, mit Kakasdon hagyott!</p>
					<p>A titok kifejlése után, Tivadarka, Jávor háza nőinél, nem hágott, de szökött a
                  kegyben. Lucza asszony még azt is követelte postlimínium magának, hogy sejtelme
                  lévén, a gyermek jó házbóli érvényes születése felől, mindenkor különös
                  sympathiával viseltetett iránta.</p>
					<p>Nyugodt vagy-e már, kedves Katinkám? kérdé derűlt nejét Jávor.</p>
					<p>Katinka boldog kéjjel nyújtá neki kezét.</p>
					<p>Példád is mutatja kedvesem, mond Jávor, megölelve nejét, hogy ki kegyeleteket
                  ápol, ha ámúl is ollykor mellettök, jobb és boldogabb, mint ki óriási eszével,
                  kegyeleteket és ámulatokat szaggat szét.</p>
					<p>Hál’ istennek, már tisztában vagyunk! mond Lucza, mutató ujjával Jávor felé
                  fenyegetve; de fiam uram, a titkokkal csak szűken, jobb épen sehogy! A nős életnek
                  nyílt könyvnek kell lenni, a nős felek közt - kölcsönösen!</p>
					<p>Ugy van, édes napácskám! mond csalfás mosolylyal Jávor; ki is kerűlöm ezentúl a
                  titkokat házamnál, félve a nőcskék kétszeres repressáliáitól! De a lefejtett titok
                  nem vala sajátom, azzal Vincze rendelkezett; s ha itt a háznál azt nyitott könyvűl
                  hagyom, nem ok nélkül tarthatok attól, hogy idő előtt a fél vármegye
                  olvasandja!</p>
					<p>Lucza asszony, érzetében, hogy veje az igazi szegre ütött, hallgatással nyelte el
                  a kesernyés lapdacsocskát.</p>
				</div>
				<div type="chapter">
					<head>XXXIV. FEJEZET.</head>
					<head>Pour la dame.</head>
					<p>Mi természetesebb, mint hogy a kegyes olvasó, a regény végfonala megszakadta után
                  is tudni vágyjék: mi történt életfogytig, annak érdekes személyeivel? Erre
                  regényiróink, azt vélvén, hogy váltig eleget tettek feladataiknak, ha a szerelmes
                  párt - post tot discrimina rerum - végre összeboronálhatták, s tán ki is fogyván
                  adataikból, házasság-szerzőink dicséretes példája után, egész aggtalansággal
                  illyforma szavakkal szoktak felelni, s berekeszteni regényeiket: “végre tehát
                  Póka Kleofás, csakugyan elnyerte a maga imádott Kakas Euphrosináját, s most is
                  boldogúl élnek, ha meg nem haltak.”</p>
					<p>Mi azonban szíves olvasóink fentebbi kiváncsiságát nem csak természetesnek, hanem
                  méltányosnak is találjuk. Mert ha szerencsések valánk regényi személyeinket,
                  nagy ügygyel bajjal becsempészni olvasóink, olvasónéink kegyébe, kötelességünk
                  ezeket meg is nyugtatni a felől, hogy regényünknek, összeházasitásokkali
                  befejezte után sem kezdtek váló pert - mi különben is csak prózai életünknek
                  divatos attribútuma, s ugy nem illik költői regénybe, mint nem, fényes soiréeba a
                  véres hurka - hogy meg nem fogyott kenyeres kosaruk és barmaik tenyészése, nem
                  áztak, fáztak s a t.</p>
					<p>Szerencsénkre, mi krónikánk emberségéből, szolgálhatunk adatokkal arra: miként
                  végződtek a kakasdi catastróphák.</p>
					<p>A kakasdi úri családokat rokonság, szerelem és barátság, egy szíves családdá
                  forrasztották össze, melly már e földön anticipálta a túlvilági boldogságot, s
                  melly saját boldogságában, nem hagya egy boldogtalant is a faluban; ugy hogy
                  évtizedeken át, szinte a mai napig, nem történt Kakasdon egyéb szerencsétlenség,
                  mint hogy a kakasos harangláb, egy viharos éjjel, kakasostúl együtt kidőlt, s
                  véget vetett a nagypénteki kukorikolásnak! Ezen rémületes nagy esemény után,
                  harmadnapra Kobak Mátyás, Kakasd perennizált bírája is elhalt; melly kettős nagy
                  eseményt, hajlók valának a kakasdiak némi összeköttetésbe hozni. - Vincze vidor
                  jovialitása, új életet derített Kakasd fölébe. Mi magyarok, rendesen privát házi
                  életünkben és társalgásunkban is, azokkal kérődzünk, mikkel hivatalainkban és
                  közéletünkben foglalkozunk. Vincze átrontott jovialitásával ez egyhangúságon s
                  csapongó elménczségével, összesimúlóbb, átalánosabb társalgási aërát alkotott.
                  Juliska a keresztanya, és Tivadarka a keresztfiú, miként hajdan együtt sírdogáltak
                  pólyáikban, ugy most együtt örvendeznek, meglehetősen kedvező sorsaikban.</p>
					<p>Mikey, hanyatlott korára, ha testében nem hagyhatá is már messze Philéta költő
                  könnyüszerüségét, de megnyughata végre lelkében még is, Vinczénél holtaiglan
                  táplalást és ápolást nyervén. Azonban akadt véletlenül egy kis mellékkeresete is.
                  Szerencse és szél, a legjobb hajókormányosok. Egy forró nyári nap utáni estén,
                  megfürdött a kakasdi terjedelmes tóban; de nem sokáig labodázott abban. Ugyanis
                  lábszárain annyira megsereglettek az étvágyas pióczák, hogy kiriadtával a vízből,
                  alig bírt menekülni azoktól, s csak vérmeddőségének köszönheté, hogy testén a
                  megnyitogatott vérforrásokat kiapasztgathatá. - Ho, hó! kiálta az élelmes és
                  szemfül embercse; a kakasdi pióczák remek állatkák lehetnek a magok nemében;
                  miután csont-bőr lábszáraimon is, olly hatalmasan megbírtak ragadni! Kár ezeket
                  tétlenségben hevertetni! - Igy Mikey, hajdani szinházi súgó, s költészetnek segéd
                  napszámosa - piócza-kereskedő lett. Kezdtek ugyan már akkoriban a pióczák
                  műutazásokat tenni a külföldre; de Mikey szerényen megelégedett a belföldi
                  passív-kereskedéssel, melly által eszközölte, hogy városainkban, mikben eddig
                  inkábbára csak a fogadókban és uzsorásoknál találtattak pióczák, ezentúl egyebütt
                  is, bővebben lehessenek találhatók azok.</p>
					<p>Martiál gróf, csakugyan gazdag nemes leányt tőn nejévé, mi okozá, hogy
                  álszeméremből, állásához méltatlannak tartván megszokott háztartásának némi
                  megszorítását, csődje kiütését még is elhúzhatá szinte késő vénségeig, s
                  berekesztését még azon túl is.</p>
					<p>Pintes, kiszabadúlta után a megye hűvöséből, még sokáig el vala tökélve, hitvesül
                  venni Zerge Erzsit; de ez olly húzamosan élvezé a vármegye kosztját, hogy az alatt
                  Balázs meggondolá magát, miután főfájások, szegezések, szaggatások, pálinka-üst
                  csőjéhez pírban hasonlatos orr és arcz, mintha hónapokig hevertek volna a
                  szomolnoki rezes vízben, s más efféle bachusi ajándékok, emlékeztették őt, hogy
                  azon kor, mellyben a házasságért pezsgeni szoktunk, tőle már búcsuzóban van; s
                  nőtlen maradt. De ezermesterségét a faluban, és Adutnál hitelrovását, ezentul is
                  nagy sikerrel folytatá, a bölcsőket, koporsókat készíté; miért is most ismét
                  nyugalmasan születhettek és halhattak a kakasdiak. Hogy kimúltával, ki nem
                  fordúlt sarkából Kakasd, csak az volt az oka, hogy a világ senki halálával nem
                  fordúl ki abból. De nehogy remeklési közt, maga pad alá essék, még éltében
                  elkészíté saját koporsóját is, interimaliter halálaig, eleséges szekrénynek
                  használván azt.</p>
					<p>Bakator Ambrus ingyen kinyeré Vinczétől, a Szetényi kastély szegletboltját, és
                  abban Jávornál letett pénzéből s az uraságok fölsegéléséből, megnyitá szatócsi
                  nagykereskedését. Boltja táblájára ráfesteté a falu dobját s magát ütőivel fölébe,
                  emlékeül a kakasdi epochás bűvészetnek, mellynél ő idézte a dobon elő a máguszi
                  dörgést és villámcsapásokat; melly nevezetes világeseményre Ambrus nem keveset
                  tartott. Ő e részben, ugyan azzal a büszke önérzettel állott meg Vincze és Mari
                  kivívott boldogságuk előtt, mellyel a lúd állna meg a bibliothéca ajtajában,
                  mondván: és mindezen könyvhalmaz, lúdtollal iratott össze! - A bolt fölébe e
                  szavakat iratá, hosszabb betűkkel, mint pipája szárastul: Bakator Ambrus
                     szatócsi nagykereskedése. Tivadarka szorgalmas látogatója volt boltjának,
                  s csakhamar jobban tudá magánál Ambrusnál: hol áll a füge és sárga czukor?</p>
					<p>Miután Ambrus, időjártával beleokúlt a kalmárkodásba - mellynél azonban, a fontot,
                  latot, hagyá fontnak és latnak lenni, s a portékát sem bolygatá valódiságában -
                  még vagyonosodni, és testében annyira golyószerűleg gömbölyödni kezdett, hogy
                  megfeszült kabátján, minden prüszszentésére egy-egy gomb szakadt le, és egykor a
                  kakasdi úgynevezett várdombon megcsúszván, fenn nem tartóztathatta magát
                  lehömpörgésében, s meg nem állapodott, míg nem az alj bokraihoz ért. Minélfogva
                  Avar őt gyakran azzal vádolgatá, hogy ő nyelte el Faraó hét kövér tehenét.
                  Masszájának ezen áldásos öregbülését, hatalmasan segíté elő, azon test- és
                  szivbeli nyugalom, mellyel Ambrus, zöld szalaggal szegett tapló-sipkájában - melly
                  annálfogva, hogy ha pipára gyújtott, csak feje búbjához kelle nyúlnia, egy
                  ütetnyi tapló-csippentésért, mindaddig kényelmes és kedves födele vala fejének,
                  míg nem Avar biztos ur, egyik joviális kedvszusszanásában, jónak látta, égő taplót
                  értetni a sipkához, mellynek végveszélyben forgását, majdan a haj pörzs-bűze
                  juttatá tudomására Ambrusnak - boltjának legfelsőbb lépcsőjére ülepedve, sűrü
                  pipafüstgomoly közől, teljes gondolat-pauzában, végig tekintett egész kereskedelmi
                  körvidékén, melly Kakasd határdombjainál határozódott. Azonban széttekintett
                  Ambrus, tudákos órái meglepéseiben, ezen határdombokon túl is; még pedig széles
                  Európán végig, egy avit földképén Európának, mellyet Jávortól nyere ajándékban.
                  Ezen térképeni merengéseiben, gyakran nem győzte csodálni, hogy orra előtt egy
                  légy, pár percz alatt annyi országot befuta, mennyi alatt ő boltját sem lépné
                  végig. Ma már a telegraphok, igen illyforma gyors legyek; de miket Ambrus még nem
                  ismert. Szívnyugalma is a jámbornak, háborithatlan vala; mert Zerge Erzsivel
                  történt nászkodása óta, föltevé erősen magában, s meg is tartá határzatát, hogy
                  szatócsboltjában két veszélyes szert nem tartand soha, úgymint: puskaport és -
                  feleséget, miután amahhoz égő pipával, ehhez olly jámborúl égő szívvel, mint az
                  övé vala, közelítni nem tanácsos!</p>
					<p>Él-e még a jámbor, becsületes nőtlen ifju - de bizony őszbe csavarodott szürke
                  legény lehet már ő kigyelme! - nem tudjuk. Ha él, legyen szíves, ezen
                  felszólitásunkra, szatócsboltjából, a dob mellől, jelenteni magát; mi kegyes
                  olvasóinknak, a veendő tudósítást, híven annoncírozni fogjuk!</p>
				</div>
			</div>
		</body>
	</text>
</TEI>