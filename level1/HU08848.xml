<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08848" xml:lang="hu">
    <teiHeader>
        <fileDesc>
            <titleStmt>
                <title>És mégsem véletlen</title>
                <author ref="viaf:44663835">Surányi Miklós (1882-1936)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">12762</measure>
                <measure unit="pages">34</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>És mégsem véletlen</title>
                    <date>2010-11-10</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/08800/08848"/>
                    
                    <respStmt>
                        <resp>Original Electronic Edition</resp>     
                        <name>Varjú Mária</name>
                    </respStmt>
                </bibl>
                <bibl type="printSource">
                    <title>És mégsem véletlen</title>
                    <author>Surányi Miklós</author>
                    <pubPlace>Budapest</pubPlace>
                    <publisher>Singer és Wolfner</publisher>
                    <date>1927</date>
                    
                    <ref target="https://mek.oszk.hu/08800/08848"/>
                </bibl>
                <bibl type="firstEdition">
                    <title>És mégsem véletlen</title>
                    <author>Surányi Miklós</author>
                    <date>1927</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-08-05"/>
        </revisionDesc>
    </teiHeader>
    <text>
        <body>
          <div type="chapter">
                <head>I.</head>
                <p>Benedek drámaíró a színházba igyekezett. Lassan, tétován, kelletlenül lépkedett a
                    Kossuth Lajos-utcában s arra gondolt, hogy tegnap nagy ügyetlenség volt ott nem
                    hagyni a kártya­asz­talt az első ezer pengő veszteség után. Hiába, a szerencsét
                    nem lehet erőszakolni. Szerencse... véletlen... buta, vak, kegyetlen sors...
                    hiába, a kártyában nincs rendszer, nincs logika, nincsenek lélektani
                    törvények... legfeljebb statisztikai megfigyelések tehetők... utólag, de abból
                    semmi haszon. A szerencsejáték nem élet, hanem... talán matematika... vagy mi,
                    nem is érdemes foglalkozni vele.</p>
                <p>Néhány ismerős köszöntötte, valaki meg is akart állni, hogy beszélgetésbe
                    elegyedjék vele, de ő hűvös, sietős kalapemeléssel jelezte, hogy most más dolga
                    van. Határozottan bosszantotta a tegnapi veszteség.</p>
                <p>A Körút sarkán eszébe jutott, hogy a színházban ma Várossyékkal találkozik,
                    akiknek meg­ígérte, hogy előadás után a társaságukban fog vacsorázni. Ez is
                    elkedvetlenítette. Most rossz hangulatban van és bosszantja, hogy az öreg
                    Várossyné valósággal kiszemelte őt jövendőbeli vejének. Neki pedig a hosszú,
                    sápadt, sovány és rekedthangú Várossy Lenke egy cseppet sem tetszik. (Tegnap, ha
                    negyed egykor felkel, ötezer pengő nyereséggel zárja a napot, de ő lusta volt
                    felkelni és ez a pillanatnyi lomhaság még másik ötezer pengőjébe került.)</p>
                <p>Mégis elment a színházba. Várossyék páholyában még senki sem mutatkozott.
                    Várossyék elkéstek. Az első felvonás közepén lihegve jött a nagyobbik
                    Várossy-fiú, hogy baj van, baleset történt, apa a lépcsőházban megbotlott és
                    kificamította a bokáját. A család otthon maradt.</p>
                <p>Benedek Gábor mélyen sajnálkozott és az első felvonás után otthagyta az előadást.
                    Vissza­ballagott a Kossuth Lajos-utca felé. Egy pillanatig úgy érezte, hogy el
                    kell mennie a klubjába és vissza kell nyernie az ötezer pengőt. De útközben
                    találkozott Szinay Gyula képviselővel s az közölte vele, hogy a klubban ma nincs
                    játék. Szinayt szívből utálta s megvetette... A notó­rius kártyás
                    megjegyezte:</p>
                <p>- Csak éjfél után jön el az ezredes, aki revancheot ígért neked.</p>
                <p>- Akkor elengedem neki - felelt Benedek fanyarul - fáradt vagyok és különben
                    is...</p>
                <p>Hirtelen megvillant az agyában az az elhatározás, hogy többé nem játszik.
                    Őrültség az egész. Ő nem született kártyásnak. Ő munkás, komoly, szolíd és
                    takarékos ember s amellett a hiva­tá­sa is olyan, hogy nem tűri a felesleges
                    idegfáradalmakat. Íróembernek koncentrálnia kell ma­gát a saját fantáziájának
                    izgalmaira s egyébként is méltatlan, hitvány, alávaló dolog az egész, a játék
                    demoralizálja az embert, tönkreteszi az életet, kiöl az emberből minden magasabb
                    ambiciót... példa rá ez az egész elzüllött Szinay.</p>
                <p>- Kedves Gyulám - vágta ki hirtelen elszántsággal - közlöm veled s mondd meg
                    barátainknak is, hogy többé nem játszom.</p>
                <p>- Nem mégy a pénzed után? - kérdezte a másik álmélkodva.</p>
                <p>- Nem. Többet ér, ha dolgozom. Szervusz.</p>
                <p>Szinte futva sietett haza. Bekapott néhány falat hideg húst és felhörpintett egy
                    csésze teát.</p>
                <p>- Most pedig dolgozni fogok - mondta magának csendes ujjongással afelett, hogy új
                    életet kezd.</p>
                <p>Benedek Gábor vagyonos veszprémi családból származott. Budapestre csak huszonkét
                    éves korában jött, hogy szigorlatozzék. Ennek éppen tizenöt esztendeje. A
                    szigorlattal még most is adós, ellenben négy-öt darabjának óriási sikere volt, a
                    nevét külföldön is ismerik, arról van szó, hogy az idén az Akadémiába is
                    beválasztják, szép, magas, szőke gavallér, finom és színes úri életet él,
                    rengeteg pénzt keres, pedig a birtoka is szépen jövedelmez, de kissé túlságosan
                    szereti a kártyát. Ezt is gavallérosan és előkelően csinálta, nem is mondhatja,
                    hogy nagyon ráfizetett, de érezte, hogy munkaképességét és kedélyét veszedelem
                    fenyegeti, ha nem hagyja abba. Az utóbbi időben kezdi únni a legényéletet is,
                    valami különös, fájó, édes epedéssel vágyik a családi élet kényelmes és puha
                    örömei után, s az édesanyja is sokszor írja neki, hogy a Benedek-családnak
                    immáron ő az egyetlen és utolsó férfiivadéka...</p>
                <p>Nekiült, hogy készülő drámájának megírja a második felvonását. A tekintete
                    azonban egy aranyszegélyű kartonlapra esett. Várossyék meghívója volt a
                    Park-klubban rendezendő estélyükre.</p>
                <p>- Igaz, az öreg úr kitörte a lábát. Illenék, hogy telefonon kérdezősködjem a
                    hogyléte felől.</p>
                <p>Kezébe vette a kagylót.</p>
                <p>- Tizenöt-hetvennégyet kérem.</p>
                <p>- Halló?</p>
                <p>- Itt Benedek.</p>
                <p>- Kicsoda?</p>
                <p>- Benedek Gábor.</p>
                <p>- Az író?</p>
                <p>- Igen.</p>
                <p>- Itt tizenöt-negyvennégy - felelte egy ezüstcsengésű édes női hang. - De nem
                    baj, boldog vagyok, hogy hallom a hangját.</p>
                <p>Gábor fülét kellemesen csiklandozták a lágy, hízelgő szavak.</p>
                <p>- Ki beszél ott? - kérdezte nyájasan.</p>
                <p>- Egy rajongója.</p>
                <p>- Szabad a nevét?</p>
                <p>- Felesleges. Maga úgysem ismer engem. De nekem kimondhatatlan gyönyörűségem telt
                    az Udvari Színház legutóbbi ujdonságában.</p>
                <p>Gábor egyszerre felmelegedett. Lehet, hogy az írók általában felmelegednek, ha
                    valaki dícséri a műveiket. Benedek szívesen hallgatta az ismeretlen hölgy
                    hódolatát és hosszú percekig be­szélgetett vele telefonon. Amikor a hölgy
                    elbúcsúzott tőle, megkérte, hogy legközelebb hívja fel, mert nem emlékszik arra,
                    hogy valaha zengőbb, kifejezőbb, érdekesebb és lelkesebb női hangot hallott
                    volna.</p>
                <p>Így kezdődött el Benedek Gábor és Kutassy Klárika regénye. Télen, december hónap
                    első napjaiban.</p>
                <p> </p>
            </div>
          <div type="chapter">
                <head>II.</head>
                <p>Kutassy Klárika húsz esztendős volt, dunántúli kislány, Szombathely mellett volt
                    kis birtoka az édesapjának, de Klárika diplomát akart szerezni magának s ezért
                    lakott Pesten, egy nő­rokonának, Rickenburg Lujza cs. és kir. alapítványi
                    hölgynek elegáns, somlóiúti villájában. Klárikának a somlóiúti villában
                    kétszobás kis garzonlakása volt és Lujza néni bennhagyta a telefont a kis
                    filozoptrina dolgozószobájában.</p>
                <p>Gyönyörű, magas, karcsú, kék szemű és barna hajú leány volt Klárika, tele
                    életkedvvel és vidámsággal és ambícióval. Egészséges volt a teste és a lelke,
                    fáradhatatlan és játszi, kissé szeles és hetyke, mint egy fiú... És nagyon
                    szerette a színházat és rajongott a drámaírókért. A szíve tele volt bátor és
                    gyermekes ártatlansággal, de a nagy íróval való beszélgetés olyan izgalommal
                    telítette meg az idegrendszerét, aminőt még sohasem tapasztalt.</p>
                <p>Másnap újra elolvasta Benedek egy könyvét s az nagyon felforralta a
                    fantáziáját.</p>
                <p>Bevallotta magának, hogy nagyon szeretné felhívni az írót. De a következő
                    pillanatban el is rémült erre a gondolatra. Nem. Ez túlságosan merész és frivol
                    játék volna. Nyomban le is tett a szándékáról. De érezte, hogy valakinek el kell
                    mondani az ő tegnapi kalandját.</p>
                <p>Ebben a pillanatban látogatót jelentett be a szobaleány. Báró Rickenburg Andor
                    huszár­főhad­nagy, a császári és királyi alapítványi hölgy távoli rokona. A báró
                    nagy, szőke kamasz volt, monoklis és sebhelyes arcú, elsőrangú úrlovas és
                    vívóbajnok és nagyon szerelmes Klárika kék szemeibe.</p>
                <p>Ennek mondta el a tegnapi kalandját.</p>
                <p>A báró elsápadt a megbotránkozástól.</p>
                <p>- Provokálom a fickót - mondotta felháborodva.</p>
                <p>- Miért? - kérdezte Klárika nevetve. - Én vagyok a hibás. Én kezdtem vele
                    beszélgetni.</p>
                <p>- De ő tiszteletlen volt.</p>
                <p>- Azért, hogy szóba állott velem? Le kellett volna csapnia a kagylót?</p>
                <p>- Felháborító - ismételgette a huszár és a kardját csörgette dühében.</p>
                <p>Klárika kacagott és megkérdezte Andort, hogy ezek után tisztességes leánynak
                    tartja-e még őt?</p>
                <p>A báró elérzékenyedett. Megvallotta, hogy régóta szerelmes belé, és megkérte a
                    kezét.</p>
                <p>Klárikát nem lepte meg ez a fordulat. Már kisgyermek korában hallotta, hogy
                    belőle báróné lesz, egy nagyon távoli rokonuk fiával házasítják össze, aki
                    apátlan-anyátlan árva létére egy bécsi katonai nevelőintézetben tanult egész a
                    monarchia összeomlásáig. Először a forradalmak idején látták egymást. Klárika
                    akkor tizenkét esztendős volt, Andor tizennyolc; akkor ment volna ki a frontra,
                    de akkor már mindennek vége volt... Andor Bécsben maradt, két év mulva beállt a
                    magyar hadseregbe s aztán újra többször találkoztak.</p>
                <p>Klárikát tréfásan kis bárónénak szólították a családban és ő úgy érezte, hogy az
                    ő sorsát a szülői hatalom végleg elintézte. Magánúton elvégezte a gimnáziumot s
                    Budapesten érettségi­zett.</p>
                <p>Ezekben a napokban Klárika és az édesanyja Rickenburg Lujza, császári és királyi
                    alapítványi hölgy vendége volt.</p>
                <p>Lujza tante tizenöt éve él a Somlói-úton, egyemeletes kis úri villájában, hallos,
                    hatszobás legénylakásban, mint emlegetni szokta, komornájával és szakácsnéjával,
                    öreg macskáival, kutyájával és emlékeivel. Finom, okos, elmés, szabad szellemű,
                    szép öreg kisasszony.</p>
                <p>Aki ránézett, bizonyára azt hitte, hogy ez a vénlány egy nagy és szomorú regényt
                    hordoz a lelkében. Szerelmi regényt, amelyben a hős és a hősnő nem lehettek
                    egymásé, a hős eltünt a hősnő életéből s Lujza tante sohasem ment férjhez. Olyan
                    regényt, aminőt az élet komponál és nem a rossz regényírók. Lehet, hogy így
                    volt, de voltaképpen senki sem tudta az igazságot. Lujza tante nem volt
                    boldogtalan. Úgy látszik, a szenvedés lassan meghitt barátjává lett. Már harminc
                    esztendős korában elkezdte az öreg és rideg matróna szerepét játszani. Egyedül
                    élt, egyedül utazott s önállóan vezette apró kis gazdaságát. Amúgy is gőgös,
                    nyakas gentryleány volt, magyarul gondolkozó, franciául és németül olvasó,
                    fiúsan nevelt, korán árvaságra jutott egyetlen sarja a familiának és vigasztalan
                    fájdalomban, egyedülvalóságban és reménytelen­ségben megerősödött a lelke, mint
                    egy tiszttartónak, várkapitánynak vagy úrlovasnak. A családban rideg, szívtelen,
                    önző és bolond aggszűznek csúfolták.</p>
                <p>Most késő öregségében úgy készült a halálra, mint egy harcedzett veteránkatona.
                    Pontos leltárt készített minden ingó és ingatlan vagyonáról. Aranyforintokban
                    számította ki dunántúli föld­jének évi árendáját, a fundus instructus értékét,
                    bútorainak, ruháinak, ékszereinek, érték­papir­jainak, műkincseinek, csipkéinek
                    árát. Egyetlen kínai porcellánfigura sem maradt ki a listából; ha Lujza néni
                    meghal, közjegyzőnek, végrendeleti végrehajtónak, becsüsnek nem sok dolga akad.
                    Minden rendben van, még a temetés, gyászistentisztelet és a sírbolt költsége is,
                    az örökös­nek semmi gondja sem lesz a boldogult emlékével.</p>
                <p>Klárika jelesen tette le az érettségit és a nagy esemény után a császári és
                    királyi alapítványi hölgy behívta a szalonjába és ott egy öreg diványon maga
                    mellé ültette az anyát és leányát.</p>
                <p>És beszédet mondott:</p>
                <p>- A családban, úgy-e, legendák keringenek a bolondos Lujza tantiról? No, ne
                    mentegetődzze­tek, úgyis tudok mindent és megnyugtatlak benneteket, hogy egy
                    cseppet sem fáj a fejem a sok ostoba beszéd miatt, melyek azt mondják, hogy a
                    vagyonomat már el is testáltam egy alapítan­dó macskaárvaháznak, vagy hogy még
                    életemben létesíteni fogok egy roppant menedék­intézetet öreg kanárimadarak
                    számára.</p>
                <p>- De, ugyan, édes Lujza! - szólt közbe zavartan Klárika anyja.</p>
                <p>- Hagyd csak, édes húgom, - nevetett a császári és királyi alapítványi hölgy -
                    tudom, hogy még rosszabbat is beszélnek rólam. Azt mondják, hogy az
                    unokaöcsémhez, akivel el akarom vétetni a húgomat, gyengéd szálak fűznek.</p>
                <p>- De az Istenért! - sikoltott fel Klárika édesanyja és eltakarta az arcát.</p>
                <p>Lujza tante jóízűen és harsányan nevetett.</p>
                <p>- Szóra sem érdemes. Nem is erről akartam beszélni. Hanem a végrendeletemről.</p>
                <p>- Ugyan, ráérsz még arra, édes Lujzám - suttogott sápadtan Klárika mamája, de
                    Klárikának most, hogy erre visszagondol, az is eszébe jut, hogy a családban
                    nagyon sokat beszéltek erről a végrendeletről. Mindenkinek az volt a sejtelme,
                    hogy Lujza tante a vagyonát unokaöccsére, Rickenburg Andor báróra hagyja. Ő
                    tudta, hogy ez a kérdés szívdobogtatóan érdekli szüleit és az Andor-féle
                    házasság tervének is ez volt az alapja.</p>
                <p>És arra is emlékszik, hogy az édesanyja arca vérvörösre lángolt, amikor Lujza
                    néni közölte velük, hogy minden vagyonának egyetlen örököse ő lesz, Klárika,
                    igen, egyedül ő, ellenben...</p>
                <p>- Ellenben? - kérdezték az izgalomtól majdnem elájulva mind a ketten.</p>
                <p>- Ellenben van egy kívánságom. Klárika elvégzi az egyetemet.</p>
                <p>- Mit?</p>
                <p>- A filozófiát. Azt akarom, hogy diplomája legyen. És addig, amíg oklevele nincs,
                    nem szabad gondolni a férjhezmenésre.</p>
                <p>Rögtön beleegyeztek.</p>
                <p>Lujza néni még hozzátette:</p>
                <p>- Én ugyan legjobban azt szeretném, ha sohasem menne férjhez.</p>
                <p>- Soha! - jelentette ki Klárika, akinek nagyon tetszett Lujza néni élete a maga
                    egyedülvalósá­gában, függetlenségében és gőgös elszigeteltségében.</p>
                <p>De Lujza néni gúnyosan mosolygott.</p>
                <p>- Soha? Látszik, hogy gyermek vagy. Eljön azonban az idő, amikor majd másként
                    gondol­kozol. Nem. Azt nem kívánom, hogy vénleány maradj. Menj férjhez. Ez a
                    természet rendje. De...</p>
                <p>- De?... - kérdezte Klárika anyja, akiben erre a második kikötésre újra
                    megfagyott a vér.</p>
                <p>Lujza néni komoran folytatta:</p>
                <p>- De semmi romantika. Semmi szerelem. Nem szeretem a szerelmi házasságokat.
                    Férjhez fogsz menni, de a jövendőbelidet én választom meg.</p>
                <p>- Igen.</p>
                <p>- Igen. Sőt már meg is választottam.</p>
                <p>Mind a ketten rémülten néztek rá.</p>
                <p>- Ugyan!</p>
                <p>- Andor lesz a férjed. De erről Andornak nem szabad tudni addig, amíg nincs meg a
                    tanári diplomád.</p>
                <p>Klárika szíve nagyot dobbant erre a kijelentésre. Ő már régen beleegyezett ebbe a
                    házasságba. De akkor, ott, abban az ünnepélyes pillanatban elsírta magát és csak
                    annyit tudott kiszorítani reszkető ajkai közül:</p>
                <p>- Ahogy akarjátok.</p>
                <p>Így intézték el Klárika sorsát az érettségi után s ő azóta itt lakik a Lujza
                    tante szép kis villájá­ban.</p>
                <p>...Ez most hirtelen mind végigvillant Klárika agyában s csak az okozott fejtörést
                    neki, vajjon Lujza néni tudtával, vagy pedig csak a féltékenység izgalmában
                    tette-e a fiú azt a kijelentést.</p>
                <p>Zavartan nevetett.</p>
                <p>- Elfelejti, hogy én még iskolába járok?</p>
                <p>A főhadnagy zord arccal válaszolt:</p>
                <p>- De nem tűröm tovább. Maga az én menyasszonyom és nem engedhetem meg, hogy az
                    egyetemen éretlen tacskókkal pajtáskodjék. És azt sem tűröm...</p>
                <p>Klárikának elszorult a szíve. Most Benedekről lesz szó! Így is történt. Andor
                    kijelentette, hogy reméli, véget vet ennek a frivol játéknak.</p>
                <p>Klárika meghökkent. Andornak igaza van. Ő Andor menyasszonya és lehetetlen az,
                    hogy ő ismeretlen urakkal telefonon diskurálgasson. Elhatározta magában, hogy ha
                    Benedek még egyszer jelentkezik, megmondja neki, hogy ő menyasszony és nincs
                    kedve ilyen léha kalan­dokra.</p>
                <p>És ezt nyomban meg is igérte vőlegényének.</p>
                <p>- Komolyan szakít azzal a fickóval? - kérdezte a hadnagy tragikus páthosszal.</p>
                <p>- Ha mondom...</p>
                <p>- Akkor tekintsük meg nem történtnek a dolgot - jelentette ki Andor
                    nagylelkűen.</p>
                <p>Klárika megnyugodott. Csak azt kérdezte még:</p>
                <p>- A tante is tudja?</p>
                <p>- Mit?</p>
                <p>- Hogy maga megkérte a kezemet.</p>
                <p>Andor elpirult.</p>
                <p>- Még nem szóltam neki.</p>
                <p>Klárikának újra hirtelen jókedve támadt. Elmondta, hogy Lujza tante ragaszkodik a
                    diplomá­hoz.</p>
                <p>- Mennyi van még hátra?</p>
                <p>- Még három év.</p>
                <p>- Az egy örökkévalóság.</p>
                <p>- Ami alatt maga kapitány lehet.</p>
                <p>- Az nem. Ahhoz négy esztendő kell.</p>
                <p>Klárika nevetett s azt ajánlotta, hogy addig is tartsák tiszteletben egymás
                    titkát.</p>
                <p>- Mit? - kérdezte a báró elképedve.</p>
                <p>- Azt, hogy én telefonon beszéltem Benedek Gáborral.</p>
                <p>- És?</p>
                <p>- És hogy maga szerelmes belém.</p>
                <p>- Jó.</p>
                <p>A báró elköszönt és Klárika elhatározta, hogy többé nem telefonál.</p>
                <p>Ekkor megszólalt a készülék csengője.</p>
                <p>- Halló?</p>
                <p>- Itt Benedek...</p>
                <p>Klárika elpirult és zavartan köszönt. Pillanatokig szóhoz sem tudott jutni.
                    Eszébe jutott, hogy mi lett volna, ha az író egy perccel előbb hívja fel, csak
                    egyetlen perccel előbb, amikor még Andor a szobájában volt?... Ettől elállott a
                    szíve dobogása...</p>
                <p>...Ez december vége felé történt, valamivel karácsony előtt.</p>
                <p> </p>
            </div>
          <div type="chapter">
                <head>III.</head>
                <p>Igy folytatódott a különös kaland, amelybe Klárika is, Benedek is lassan-lassan
                    süppedtek bele, mint egy langyos és illatos fürdőbe, eleinte véletlenségből,
                    aztán tréfás szórakozásból, végül a megszokás és az idegek csökönyösen
                    vissza-visszatérő izgalom-éhségéből, amely ellenállhatatlanul követelte a maga
                    napról-napra való kielégítését.</p>
                <p>Klárika nem mondta meg a nevét. Azt hazudta, hogy asszony, magányosan él és már
                    sok csalódáson esett át. Játszott. Gyermekes fantáziája elszórakozott egy saját
                    maga által kitalált szerepben, amelybe később valósággal beleélte magát. Két
                    ember életét élte. Az egyik nappal kis, bohó, tréfás, de szorgalmas és törekvő
                    diákkisasszony volt, a másik késő este és éjjel, nagy­világi dáma - telefonon
                    keresztül, egy nagy író muzsája, égi szeretője, mint Dante halhatatlan
                    választottja Beatrice, aki kezén fogva vezeti őt az égi világok álomútjain.</p>
                <p>Csakhamar úgy hozzátartozott Klára életéhez a mindennap való telefonálás, amint a
                    gyermek­nek a játék, a szerelmesnek a csók, a művésznek a taps, a katonának a
                    háború... s úgy látszik, Benedek is valami enyhe, de titokzatos és rendkívüli
                    szenzációt talált az éjjeli telefonozgatá­sokban, mert mindig bőven és
                    elragadtatással és szinte izzó érdeklődéssel ömlött belőle a szó, a bók, a
                    kiváncsiskodás és a könyörgés, hogy Klára vesse le inkognitóját és adjon
                    alkalmat az ismerkedésre.</p>
                <p>Klára ilyenkor mindig szívdobogást kapott és alig tudta belesúgni a
                    telefonba:</p>
                <p>- Majd egyszer. Mert még lehetetlen. Talán jobb így. Legyek én magának
                    láthatatlan és meg­fog­­hatatlan és elérhetetlen. Az ismeretlen, aki oly közel
                    van, mint a levegő, amelyet belélek­zik. Aki elkíséri magát és szőnyegeket terít
                    a lábai elé és hóna alá karol, ha elfárad. Aki eleped magáért és meghal a
                    szomjúságtól és elég abban a gyönyörűségben, hogy mindig holnapra tartogatja
                    magát... Majd holnap. Addig maradjak én magának a túlvilági szeretője.</p>
                <p>Hónapokon keresztül folyt ez a játék s ők ketten oly közel jutottak egymáshoz,
                    mint ahogy nem símulhat össze soha két ember, akik szemtől-szembe látják
                    egymást. Az író elmondta neki terveit, álmait, szenvedéseit és örömeit. Őszintén
                    és meghatottan búgtak a szavak a telefonban is. Klára úgy érezte, hogy
                    legtitkosabb érzéseit is meg kell gyónnia barátjának. Oly könnyű is volt ez így
                    - ismeretlen összeolvadásban és oly szép, oly tiszta, oly művészi és oly
                    kimondhatatlanul izgalmas; tiszta szellemek módjára az étheren keresztül
                    ölelkezni, a lelküket egymásba ömleszteni, láthatatlan őrangyalok módjára
                    egymást támogatni és elmerülni a szavak zenéjében, ebben az egyetlen érzéki
                    valóságban, amelybe belekapaszkodhattak.</p>
                <p>A férfi azonban sokszor panaszkodott is, hogy ez a misztikus és szinte
                    transzcendentális élmény elveszi a kedvét minden reális szépségétől az életnek.
                    Hogy örökké nyugtalan és reszketve keresi az alkalmat, hogy a véletlen az ő
                    imaginárius szerelmét egyszer a maga testi valóságában is eléje hozza. Hogy
                    minden asszonyt lázas kíváncsisággal kémlel, minden hangot fájdalmas
                    érdeklődéssel figyel, minden szóban reminiszcenciákat kutat és az élete egyetlen
                    súlyos, már-már elviselhetetlenné váló töprengéssé változott: ki az, akit ő ily
                    túlvilági szerelemmel szeret?</p>
                <p>- Szeret? - kérdezte Klára tréfás enyelgéssel.</p>
                <p>- Szeretem.</p>
                <p>- Hiszen sohasem látott.</p>
                <p>- De érzem magát.</p>
                <p>- Nem is tudja ki vagyok.</p>
                <p>- Asszony. Hang. Érzés. Szerelem.</p>
                <p>- Mit gondol, én is szeretem magát?</p>
                <p>- Szeret.</p>
                <p>Klára szinte megfulladt az izgalomtól. Letette a kagylót. Néhány perc mulva újra
                    felhívta Benedeket.</p>
                <p>- Tudtam, - mondta nyugodtan a férfi.</p>
                <p>- Csak azt akartam mondani, hogy én is szeretem magát.</p>
                <p>- Drága...</p>
                <p>- Igen, de nekem könnyű. Én tudom, hogy kit szeretek. Látom az utcán érdekes,
                    okos, férfias, de gyöngéd és szomorú arcát, törékeny, finom, de energikus
                    alakját... de maga...</p>
                <p>- Asszonyom, ha tudná, mennyire ismerem magát! Arra, hogy szép-e, fiatal-e,
                    kívánatos-e, nem vagyok kíváncsi. A férfi bizonyos korban és bizonyos számú
                    tapasztalatok után betelt az asszonyok érzéki értékével. Egy asszonyt nem a
                    saját egyénisége teszi széppé és kívánatossá, hanem azok az illúziók, amelyekkel
                    a férfi felruházza. Azok a fantasztikus feltevések, a meglátásnak azok az
                    autoszuggesztív elképzelései, amelyek a férfi fantáziájából áradnak az
                    asszonyra. Egy életen keresztül kialakult vágyaink egyszerre csak megteremtik
                    maguknak az asszonyt, akiben összehalmozzák mindazt a tulajdonságot, amelyre
                    vágyakozunk. Igen, az asszonyt a férfi fantáziája teremti meg s nincs igazi
                    szerelem, csak, amely a férfinak ebből a tudattalan alkotóerejéből született.
                    Igaza van a bibliának: az asszony a férfi oldalbordájából vétetett.</p>
                <p>Klára ijedten és szédülve tartotta fülénél a kagylót. Szeretett volna kiáltani és
                    sírni és ujjon­gani, mert arra gondolt, hogy ő testileg is szép, és ez olyan
                    ajándék lesz a szerelmes embernek, amire az nincs is elkészülve. Ezzel a
                    gondolattal még játszani akart és azért azt kérdezte:</p>
                <p>- De ha öreg vagyok?</p>
                <p>- Eh, mit, öregség! Mi az? Születésnapok száma, kalendárium, anyakönyvi adat...
                    mit tartozik az a szerelemhez? Mi köze annak a boldogsághoz? Az esze, a szíve, a
                    fantáziája, a szerelme erős és üde. A közöttünk és bennünk kialakult illúziók
                    pirosak és frissek. És ha öreg volna? Hát nem volna abban valami rendkívüli,
                    lélektikkasztó, esztelen szokatlanság?... Egy szép öregasszony...</p>
                <p>Klára felsikoltott.</p>
                <p>- Nem igaz. Nem vagyok öreg. Isten vele. Majd holnap.</p>
                <p>A szobában finom árnyékok imbolyogtak a bútorokon. Estefelé. A fehér függöny
                    élesen rajzo­lódott ki a sötétkék tapéta hátteréből. A kályhában néha roppant
                    egyet a gyantás fatuskó. Csend volt és ebben a csendben Klára tovább hallotta
                    barátja vibráló hangját.</p>
                <p>- Szép öregasszony...</p>
                <p> </p>
            </div>
          <div type="chapter">
                <head>IV.</head>
                <p>Husvét előtt Lujza néni megbetegedett. A betegágyban olyan halálfélelem vett
                    rajta erőt, hogy maga köré gyüjtötte rokonait s elbúcsúzott tőlük.</p>
                <p>- Mielőtt meghalok, azt akarom, hogy Klárika és Andor férj és feleség legyenek -
                    jelentette ki a család meglepetésére.</p>
                <p>A rokonok sírtak s úgy néztek Klárikára, mint a halálra ítéltre, akit most
                    indítanak útnak a siralomház felé. De titokban mélységesen irígyelték Klárit,
                    mert a házasság egyúttal azt is jelentette, hogy Lujza néni még életében
                    beülteti a fiatalokat a Rickenburg-vagyon birtokába.</p>
                <p>Mindenki meg volt hatva, de senki sem gondolta, hogy Klárika ezalatt csakugyan
                    úgy érzi magát, mint akit a vesztőhelyre visznek.</p>
                <p>Este, mikor magára maradt, felhívta Benedeket, hogy elbúcsúzzék tőle. Az író nem
                    volt otthon. Leült tehát és hosszú levelet írt neki. Megköszönte, hogy hónapokon
                    keresztül kedves és hűséges barátja volt, megírta, hogy ő nem asszony, hanem
                    húszesztendős leány, Klárikának hívják, de megírta azt is, hogy ő most férjhez
                    megy, ennélfogva be kell szüntetni a telefonon való ismeretségüket. Kérte, hogy
                    ne válaszoljon, nem akarja látni, nem írja meg sem azt, hogy hol lakik, sem azt,
                    hogy ki lesz a férje, legyen ez az égiek titka, az égieké, akik a világ
                    leg­tisztább és legszebb szerelmének voltak a tanui.</p>
                <p>A levelet másnap elküldötte Benedeknek, a telefont pedig kikapcsolta.</p>
                <p>Vége van.</p>
                <p>Klárika néhány napig keservesen sírt az ő szertefoszlott telefonszerelme után.
                    Hazautazott a szüleihez és az esküvőre készült. Andor minden szombaton
                    meglátogatta és vele töltötte a vasárnapot. Klárika húszesztendős volt és a
                    lelke nem volt fogékony a tragédiák iránt; az új helyzetbe beletörődött és már
                    úgy érezte, hogy a nagy író szerelme csak egy szép álom volt, amiért örökké
                    hálás lesz a sorsnak, de Andor szerelme maga a valóság, az élet, amely meg­hozza
                    neki a boldogságot. Most már csak azt sajnálta, hogy azon a végzetes napon
                    megírta Benedeknek a nevét, hogy leleplezte és kiszolgáltatta magát egy idegen
                    embernek, aki talán még vissza is él ezzel az őszinteséggel.</p>
                <p>Benedekről csak keveset hallott. Április közepén azt olvasta róla az ujságokban,
                    hogy a nagy író az Udvari Színháztól visszavonta benyujtott darabját. Nagy
                    sajnálkozás és mindenféle furcsa kommentárok és találgatások a színházi lapok
                    hasábjain. Az író állítólag elkedvet­lenedett; kedélybeteg lett; külföldi
                    utazásra készül. Az egész ország aggódik az egészségéért. És más effélék, amik a
                    szegény Klárika lelkét is aggodalomba ejtették. Hát mindennek ő volna az oka?
                    Klárika titokban sokszor megsajnálta, hogy oly kegyetlen volt a nagy íróval
                    szemben.</p>
                <p>Április végén azonban új hírek jöttek Benedek felől. A színházi lapok megírták,
                    hogy a kitünő szerző két hét alatt új darabot írt, a színház
                    felvonásról-felvonásra kapta ki kezéből a kéziratot, mert még május közepén,
                    szezonzárás előtt be szeretné mutatni a kis remekművet. Az új darab címe: És
                    mégsem véletlen!... Furcsa, izgató és titokzatos cím. A darab tárgya, témája és
                    techni­kája is az. A benfentesek már egyetmást tudnak a meséből. Arról van szó,
                    hogy egy férfi és egy nő a maguk akaratán kívül megismerkednek egymással,
                    mégpedig telefonon keresztül, egy hibás kapcsolás véletlenéből. Mindegyikük
                    eszeveszett szerelemre lobban... De... És itt jön az igazi költői szenzáció,
                    amely modernségében felülmúlja az összes eddigi olasz és francia kísérleteket. A
                    két szerelmes ugyanis a valóságban is összetalálkozik, elkapja őket a szenvedély
                    forgószele, összeházasodnak és aztán... aztán meggyűlölik egymást.</p>
                <p>Klárika nem akart hinni szemének. Hát lehetséges ez? Benedek elárulta őt. Benedek
                    számára ő nem volt egyéb, mint téma, amelyet kiélt, feldolgozott, színpadra vitt
                    és sikert aratott vele. Üz­leti célra használta fel őt, igen, önző, cinikus,
                    lelketlen író módjára, aki az égi és földi dol­go­kat, a hajnalt, a tavaszt, a
                    mennyet és a poklot, a legszentebb érzéseket, a szerelmeket, a szívet és az
                    emberi lelket úgy méri ki, mint a fűszeres a borsot, a szabó a posztót, a
                    mészáros a húst. Az ilyen embertől kitellik minden; az ilyen ember piacra viszi
                    legszentebb titkát és máglyára dobja legdrágább ereklyéit is; ez az ember nem
                    riad vissza attól sem, hogy élve felboncolja azt a szívet, amely ő érette dobog,
                    és közprédára állítja ki azt a szemérmes és szerelmes lelket, amely érte,
                    egyedül érte és a szerelméért levetkőzött neki.</p>
                <p>Alig tudta tovább olvasni a tudósítást.</p>
                <p>...És meggyűlölték egymást!...</p>
                <p>Mi ez? Hát Benedek meggyűlölte őt? Miért? Talán a szakítás által okozott fájdalom
                    okozta ezt a gyűlöletet? Ez még némileg enyhítené a bűnét, mert ez azt mutatná,
                    hogy ő is igazán és mélyen érezte a szenvedély szépségét és boldogságát. De úgy
                    látszik, a darabban nem erről van szó.</p>
                <p>A tudósítás megmagyarázza az érzelemváltozás motívumait is.</p>
                <p>A férfi, amikor igazán szerelmes lett az élő, a megismert, a gyönyörű, a
                    végzetszerűleg neki rendelt leányba, elkezd gyanakodni: hát ez olyan könnyen
                    szokott véletlen ismeretségeket kötni, ez olyan léhán és vakon és
                    meggondolatlanul szokta magát átadni az első alkalomnak, amely szerelmi
                    izgalmakat ígér? Nagyon finom és modern gondolat: a férfi féltékeny lesz saját
                    magára, mert úgy érzi, hogy a leány már megcsalta őt, mielőtt megismerte volna.
                    - De vele csalta meg - mondhatná valaki. Igen ám, de ez egyre megy. Az csak
                    véletlen, hogy a telefon­szerelem és az igazi, az életszerelem tárgya egy és
                    ugyanaz a személy. Ez lehetett volna ellen­ke­zőleg is. Az első ember, akivel
                    megcsaltál, véletlenül én voltam magam, - mindenki meg­hök­ken erre a mondásra a
                    harmadik felvonás közepén, mert sok ember mondhatná ezt a szere­tőjének, csak
                    nem tudja így megfogalmazni. És sok ember lelkében ébred fel a féltékenység
                    éppen amiatt, hogy visszagondol, hogyan kezdődött el az ő szerelme azzal, akinek
                    a hűsége, a tisztasága, a jellemereje, a megközelíthetetlensége, a lelki
                    szolidsága most életkérdés a számára.</p>
                <p>Klárát a darab tendenciája is kétségbeejtette. Az író léha, frivol
                    kalandorléleknek tartja őt, akinek csak inteni kellett volna és elbukik, aki
                    maga kereste az alkalmat, hogy kiélje erkölcs­telen, hitvány hajlamait, aki
                    lelkileg már megcsalta azt, akit később testileg is szeret... Klára
                    megdöbbent... eliszonyodott, mert arra gondolt, hogy mennyivel inkább érezhetné
                    ezt Andor, a vőlegénye, aki ellen csakugyan vétkezett, akit csakugyan megcsalt,
                    mert tilalma ellenére hónapokig folytatta telefonbeszélgetéseit Benedek
                    Gáborral...</p>
                <p>Klára úgy érezte, hogy katasztrófa fenyegeti mindkettőjük sorsát. Andor is
                    bizonyára olvassa az ismertetéseket és ekkor...</p>
                <p>Klára szívdobogva várta a szombatot, amikor Andorral találkozni fog. Andor
                    szombaton nem jött. Este távirat érkezett, amelyben kimentette magát.</p>
                <p>...»Halaszthatatlan ügyek miatt ma lehetetlen, remélem holnap reggeli vonattal
                    ott leszek.«</p>
                <p>- Párbaj! - sikoltott fel Klárika és aznap éjjel nem tudta lehúnyni a szemét.</p>
                <p>Egész éjjel ébren vizionált. Látta a küzdő feleket, akik vérszomjasan kaszabolják
                    egymást. Irtózatos volt. Benedek már egész kimerülten védekezett a báró csapásai
                    ellen. Leroskadt; a homlokából, a nyakából és a szíve tájáról patakzott a vér.
                    Halálsápadt volt és egyszerre csak lehúnyta a szemét. Végigterült a földön és a
                    báró a mozdulatlan embert még ott halálos alélt­ságában is kegyetlenül szurkálta
                    a kardja hegyével.</p>
                <p>Klárika kiugrott az ágyból. Egész testében reszketett. És a legborzasztóbb az
                    volt, hogy meg kellett vallania saját maga előtt: az egész rémlátás alatt nem
                    Andorért, hanem az íróért resz­ketett.</p>
                <p>Másnap Andor megérkezett.</p>
                <p>- Négyszemközt akarok magával beszélni - ez volt az első szava Klárikához és a
                    leány remegve várta a tragédiát.</p>
                <p>A báró szomorúan és gyengéden mosolygott.</p>
                <p>- Majdnem rosszat gondoltam magáról, Klárika. Bocsásson meg.</p>
                <p>Klárika csodálkozva nézett a báró szemébe.</p>
                <p>- Mi történt?</p>
                <p>- Megnéztem Benedek darabját...</p>
                <p>- És? - kérdezte a leány szívdobogva.</p>
                <p>- És provokáltattam.</p>
                <p>- Megverekedtek?</p>
                <p>- Nem - nevetett a báró. - Benedek bocsánatot kért.</p>
                <p>- Gyáva volt? - kérdezte a leány aggodalmasan és érezte, hogy el fog ájulni, ha
                    Andor igen-nel felel.</p>
                <p>A báró azonban nagyon ünnepélyes arcot vágott és meghatott hangon válaszolt:</p>
                <p>- Nem. Felajánlott minden elégtételt. Kijelentette segédeim előtt, hogy két
                    lépésre kiáll s addig lövöldözhetek rá, amíg szitává lyuggatom. De...</p>
                <p>- De?... - kérdezte Klárika halálos izgalommal.</p>
                <p>- De becsületszavát adta, hogy nem volt szándéka sérteni. Ő a telefonismeretséget
                    nem vette komolyan. Afféle gyerekcsínynek nézte, aminőket a bakfisok a maguk
                    naiv tisztaságában meggondolatlanul elkövetnek. De belátja, hibázott, amikor
                    színpadi téma anyagául feldol­goz­ta. Ezért bocsánatot kér, vagy megverekszik,
                    vagy agyonlövi magát, amit csak akarok. Elegáns, úri, gavalléros volt és a
                    segédeimet egészen elbájolta. De én nem elégedtem meg ennyivel. Én azt akartam
                    tudni, hogy beszéltetek-e még egymással azután, hogy én megtil­tottam.</p>
                <p>- Ah! - szisszent fel Klára - te gyanakodtál rám?</p>
                <p>Andor megcsókolta Klárika kezét.</p>
                <p>- Bocsáss meg, de nekem nem Benedek bocsánatkérése volt a fontos, sem az, hogy ő
                    a darab­jában mit tart a telefonáló kisasszonyokról. Ez irodalom, ez ostoba
                    fecsegés, erről megvan a magam véleménye, ez nem érdekel engem. A lovagiasság
                    szabályait is betartottuk, ez is rendben van. Engem jobban érdekelt az, hogy te
                    szót fogadtál-e nekem és akkor, amikor elmondtad a telefonbeszélgetést és
                    megigérted, hogy abban fogod hagyni, véget vetettél-e a gyerekes kalandnak?</p>
                <p>- És megkérdezted? - suttogott Klárika szívdobogva.</p>
                <p>- Meg. De volt annyi eszem, hogy csapdát állítottam fel a fickó számára. Ismerem
                    a férfiak állovagiasságát. A férfiember ilyen esetekben a csillagokat is
                    letagadja az égről, hogy cinkosát kimentse a bajból.</p>
                <p>Klárikával forgott a világ. Andor azonban, láthatólag kéjelegve a maga
                    ravaszságában, hetykén folytatta:</p>
                <p>- Megkérdeztem tőle, hogy mikor beszéltetek egymással?</p>
                <p>- És mit felelt Benedek?</p>
                <p>- Azt felelte, hogy, ha jól emlékszik, valamivel karácsony előtt. Ekkor
                    megnyugodtam. Nem csalódtam benned. Klárika, te angyal vagy, szeretlek,
                    megbocsátok neked és te is bocsásd meg, hogy olyan féltékeny és szerelmes
                    vagyok. Csak ezt akartam veled négyszemközt közölni. A szüleid előtt szót se
                    szóljunk erről az ostobaságról.</p>
                <p>És megcsókolták egymást.</p>
                <p>Klárika aznap éjjel megint nem tudott aludni. Hajnalig töprengett a maga
                    égbekiáltó szeren­cséjén. Benedek azt mondta, hogy karácsony előtt beszélt vele
                    utoljára! Andor valóban kará­csony előtt tiltotta meg neki. De ő csak husvét
                    után küldte a levelét és Benedek mégis... Istenem... ez a véletlen már egyenesen
                    hátborzongató. Mintha misztikus hatalmak irányítanák az ő sorsát és ő nem tud
                    örülni ennek a titokzatos beavatkozásnak... Itt félelmetes erők dolgoznak és ő
                    nem tudja, hogy hová vezet ez?</p>
                <p>Lujza néni, a császári és királyi alapítványi hölgy meggyógyult és most
                    egészségesebb, frissebb, szilárdabb és gondosabb, mint volt. Most ő intézi Klára
                    kiházasítását és evégből felrendelte őt Budapestre, hogy együtt válogassák ki a
                    megvásárlandó dolgokat. Ősszel meg­lesz az esküvő és Lujza tante azt akarta,
                    hogy fényes és kényelmes otthon várja a fiatalokat. Házat akart venni, mégpedig
                    a Gellért-hegy déli lejtőjén, vagy a Stefánia-úton, ehhez ragasz­ko­dott. Azt
                    állította, hogy úriember csak e között a két hely között válogathat; a főváros
                    min­den egyéb zege-zuga egészségtelen, visszataszító és utálatos. Egy
                    alkalommal, amikor egyedül járt bevásárlási körútján, későn érkezett az ebédhez
                    és emiatt nagyon haragos volt önmagára.</p>
                <p>- Borzasztó nehéz zöldágra vergődni azzal a házvétellel, - dohogott magában - az
                    ember még a pontos életrendjét sem tudja betartani. Klárikám, ha boldog akarsz
                    lenni a házaséletben, - tette hozzá fenyegető hangon - jegyezd meg magadnak,
                    hogy sohase késs le az ebédről. Ez minden rossznak a kezdete és ez az, ami
                    leghamarabb felkelti a férjek gyanakvását. Legalább ennyi haszon származzék
                    abból, hogy ma magam is elkéstem.</p>
                <p>Klárika nevetett és megfogadta, hogy ezt megjegyzi magának. Lujza tante azonban,
                    kissé felvidulva, még azt is hozzátette:</p>
                <p>- Nem lehetetlen, hogy ebből a késésből még más jó is származik rád. Alighanem
                    helyes nyomon vagyok.</p>
                <p>- Hogyan? Talán valami jó kis házra leltél?</p>
                <p>- Eltaláltad, lányom. A Váci-utcában találkoztam egy régi barátnőmmel.
                    Várossyékról még nem szóltam neked?</p>
                <p>- Kik azok?</p>
                <p>- Gazdag népség, egyéb nevezeteset nem tudok róluk mondani. Az asszonnyal együtt
                    voltam a bécsi Angol kisasszonyok nevelőintézetében. Azóta minden évben
                    kétszer-háromszor össze­hoz bennünket a véletlen. Ámbár sokszor hívtak az
                    estélyeikre, nagy házat visznek, hogy a vézna, sovány és hórihorgas lányuknak
                    valami előkelő férjet fogjanak. Na, most éppen róla van szó. A kicsike férjhez
                    megy.</p>
                <p>- Ki veszi-el? - kérdezte Klári önkéntelenül, csak úgy, szórakozottságból.</p>
                <p>Lujza tante megvetőleg legyintett:</p>
                <p>- Nem voltam kíváncsi rá. Várossyné ugyan megmondta a vőlegény nevét, úgy beszélt
                    róla, mint akinek csak a nevét kell kimondani és már mindenki tudja, hogy kiről
                    van szó, biztosan valami éhenkórász képviselő vagy más közéleti nagyság. Nekem
                    ugyan nem imponál semmi­féle hozományvadász, no, de ez nem a fontos, hanem, hogy
                    ők most megvettek egy várkastélyt vagy mit a Svábhegy alján, oda mennek lakni,
                    két emelet, a felső emeleten a fiatalok laknak, huszonnyolc szoba, billiárd- és
                    zongoraterem, télikert, uszoda, tenniszgrund a háztetőn, mon­dom, valami
                    Várkastély a Kárpátokban, de ez nem érdekel, hanem az aztán már nagyon érdekel,
                    hogy a Stefánia-úton levő villájukat el akarják adni.</p>
                <p>Klárika arca felderült.</p>
                <p>- A Stefánia-úton?</p>
                <p>- Ott. No, én rögtön nyakoncsíptem őnagyságát, azaz hogy beültem az autójába és
                    megnéztem a házat. Rendben van. A ház a tietek. Mintha csak a ti számotokra
                    építették volna. Nyomban meg is vettem volna, de eszembe jutott, hogy előbb te
                    is nézd meg.</p>
                <p>- Szívesen.</p>
                <p>- Ma délután hatkor.</p>
                <p>- Jó.</p>
                <p>- Éppen társaság lesz náluk.</p>
                <p>- Az baj, - riadt fel Klárika meghökkenve. - Akkor zavarni fogjuk őket és nem is
                    lehet kényel­mesen megnézni a házat.</p>
                <p>Lujza tante majdnem haragra lobbant e miatt a kicsinyeskedés miatt.</p>
                <p>- A társaság engem nem feszélyez. Itt házvételről van szó. Én már alaposan
                    megnéztem az egészet, néked csak a szobákat kell végigjárnod, hogy tetszik-e
                    vagy nem. Holnap aztán el­megy egy építész és megbecsüli. Holnapután meg akarom
                    kötni a szerződést. Amit ma meg­tehetsz, ne halaszd holnapra.</p>
                <p>- Ahogy gondolod, - adta meg magát Klárika mosolyogva és őszintén bámulta ennek
                    az impozáns asszonynak a bogarait is.</p>
                <p>Lujza néni azonban ezúttal sem tudott pontos lenni. Délután sürgöny jött
                    Szombathelyről, hogy Klárika mamája este hétkor a gyorssal érkezik.</p>
                <p>- No jó, akkor kimegyünk a pályaudvarra és onnan anyádat is elvisszük a
                    Stefánia-útra, meg­nézni a házat.</p>
                <p>A gyorsvonat egy félórát késett. Lujza néni toporzékolt dühében, de mégis
                    megvárta Klárika mamáját.</p>
                <p>Így történt, hogy csak háromnegyed nyolckor csöngettek be Várossyék fényesen
                    kivilágított villájának vasrácsos kapuján. Háromnegyed nyolckor. Lujza néni
                    nagyon szégyelte magát.</p>
                <p> </p>
            </div>
          <div type="chapter">
                <head>V.</head>
                <p>Ezen a napon Várossyék délutáni teát adtak a hosszú, sápadt, sovány és
                    rekedthangú Lenke és Benedek Gábor drámaíró eljegyzésére.</p>
                <p>Előtte való nap volt az új Benedek-darab bemutatója az Udvari Színházban s az író
                    volt a társaság központja. Az ünneplés azonban csak hattól hét óráig tartott;
                    hét óra felé a fiatalok táncolni kezdtek, az öregek pedig bevonultak a
                    kártyaszobába.</p>
                <p>A szalónban csak néhány szép lélek maradt, férfiak és nők, akik tovább beszéltek
                    a tegnapi bemutatóról.</p>
                <p>- Nekem nem tetszenek ezek a modern színdarabok - nyilatkozott egy vörösszemű
                    ember és fenyegető pillantást vetett az íróra, aki unottan lógatta lábát egy
                    mély, puha brokát-fotel párnái között. A modern színpad sutba dobta a lélektant
                    és azt az elvet, hogy a tragikum a szereplők jelleméből fakad, mint ahogy az
                    egyenlet két ismert mennyiségéből játszva ki lehet számítani az ismeretlen
                    x-et.</p>
                <p>- És az antik sors-tragédiák? - kérdezte félénken az egyetemi magántanár.</p>
                <p>- Az más - csattant fel a vörös kritikus és kifejtette, hogy a tudományosan
                    gondolkozó embert untatják a véletlenből, a fátumból, a dolgok és tárgyak
                    szerencsés vagy szerencsétlen passzi­vitásából kierőszakolt megoldások.</p>
                <p>- Az élet sokszor produkál csodás véletleneket.</p>
                <p>- Az élet: az élet. De az irodalom, színpad: az művészet. És...</p>
                <p>Az író nem hallgatott oda. Felkelt, letelepedett Szinay képviselő felesége mellé
                    és az asszony szép kezét nézte csendes gyönyörűséggel... Az asszony sok
                    mindenféléről csicsergett neki, de ő töprengve, komolyan és meghatva nézte az
                    asszony ölében pihenő fehér, rózsáskörmű, vékony, síma, ideges kis kezet.</p>
                <p>- Nem érdekli magát az ismeretlen egyenlet? - kérdezte nevetve az asszony,
                    negyvenéves szépség, akiről azt suttogták, hogy évekkel ezelőtt, kezdő író
                    korában Benedek múzsája volt. Kissé fáradt ajkával halkan, vontatottan, kacér
                    mosollyal susogta a szókat.</p>
                <p>- Nem - felelte a férfi. - Engem csak a tények érdekelnek...</p>
                <p>- Mesék!</p>
                <p>- Fájdalom, sok mesét kell kitalálnom magamnak is.</p>
                <p>- Emlékek?</p>
                <p>- Fájnak. Öreg vagyok. És nem tudok megöregedni.</p>
                <p>- Látom. Azért házasodik. No ne féljen, nem azért mondom. Látja, én már
                    beletörődtem abba, hogy öreg asszony lettem.</p>
                <p>- Persze, mert még fiatal... Még mindig reméli, hogy kipótolhatja az
                    elmulasztottakat.</p>
                <p>Az asszony keserűen nevetett.</p>
                <p>- Nem mindegyiket... Például ma történt velem valami. Egy kicsit fel is
                    izgatott.</p>
                <p>- Ah!</p>
                <p>- Ne gondoljon semmit. Gyerekség az egész. Tizenhat éves voltam, vidéki városban
                    laktam és elviselhetetlenül szerelmes voltam egy színészbe.</p>
                <p>- Természetes.</p>
                <p>- Természetes? Most már alig értem. Gyönyörű szál ember volt, orgonahangja
                    csakúgy búgott le a nézőtérre, a profilja Antonius-profil volt... észrevette-e
                    már, hogy a vidéki színészek egy­némelyike klasszikusan szép?</p>
                <p>- Lehet.</p>
                <p>- Csak kicsit iszákos volt. És kártyás. És rengeteg sok szerelmi kalandja volt.
                    Ez fájt nekem és egyszer egy egzaltált pillanatban levelet írtam neki. Tudja-e,
                    miért?</p>
                <p>- Tudom - felelt a férfi s tekintetét lekapta az asszony kezéről.</p>
                <p>- Téved. Meg akartam javítani. Az őrangyala akartam lenni. És lelkére akartam
                    beszélni. Embert akartam belőle faragni.</p>
                <p>A férfi erőltetve, zavartan, de udvariasan mosolygott.</p>
                <p>- Hát megírtam neki, hogy ha van még benne egy kis idealizmus...</p>
                <p>- Így írta?</p>
                <p>- Így. Akkor legyen ekkor és ekkor itt és itt és csatlakozzék hozzám.</p>
                <p>- Meg merte ezt írni?</p>
                <p>- Meg. Meg akartam menteni. És nagyon szerelmes voltam és tizenhat éves...</p>
                <p>- Megálljon! - szólt közbe a férfi. - A színész megjelent és rátette a kezét a
                    maga szép, barna, lányosan lesimított, együgyű kis fejére. És elszavalta Heine
                    versét...</p>
                <p>Az asszony nevetett.</p>
                <p>- Azt hiszi, hogy olyan csúnya kislány voltam?</p>
                <p>- Nem. De a vidéki színészek már sok kislány életét mentették meg egy jó nappali
                    szerep kedvéért.</p>
                <p>- No, nem úgy volt - felelte elmosolyodva az asszony. - A levelet átadtam egy kis
                    barátnőm­nek, aki a posta felé lakott. Őt kértem meg, hogy dobja be a
                    szekrénybe... az én utamon nem volt postaszekrény. Aznap éjjel természetesen le
                    nem húnytam a szemem. Másnap már lázam volt... És harmadnap hideglelősen
                    vacogott a fogam, alig támolyogtam ideges erőtlenségem­ben, de mégis elmentem a
                    találka helyére. Vártam, vártam... vacogott a fogam, ugrált a szívem és
                    ájuldoztam az izgalomtól, félelemtől és vágyakozástól, hogy bárcsak el se
                    jönne...</p>
                <p>- De azért mégsem futott el.</p>
                <p>- Nem. Ott vártam... dideregtem... ájuldoztam egy teljes óra hosszat. És a
                    színész nem jött... Egyáltalán nem jött. Híre-hamva sem volt. Sem akkor, sem
                    máskor... Többet nem is láttam. Pedig még három hónapig ott játszott. Aztán
                    elsodorta őt a sors... Eddig van...</p>
                <p>- Eddig volt tegnapig, - mondta kissé kesernyésen a férfi. - De tegnap...</p>
                <p>- Tegnap igen, tegnap találkoztam azzal a barátnőmmel, akit megkértem, hogy dobja
                    bele a postaszekrénybe a levelem. És képzelje... de kérem, higyje el, így
                    történt... ha nekem monda­nák, nem is hinném... Nos, a barátnőm nevetve meséli,
                    hogy régi lim-lomja között megtalálta az én levelemet... Elfeledte bedobni a
                    szekrénybe... Nos, nem nagyszerű ez? Ezt írja meg, barátom...</p>
                <p>Az asszony még sokáig csevegett, lázasan kipirulva, lihegve esküdözött, hogy így
                    volt és még voltak egyéb telepátikus epizódjai is ennek a kis szűzi, szép
                    gyermekleány-regénynek, de a férfi csak hallgatott és szomorúan nézte az
                    egzaltált asszony ujjongását egy régi emlék édes mámorában.</p>
                <p>- Nos, úgy-e gyönyörű téma? - ismételgette az asszony, aki hirtelen elszégyelve
                    magát, valahogy objektív irodalmi kérdéssé akarta átjátszani a saját nagy
                    elérzékenyedését.</p>
                <p>Az író még mindig hallgatott.</p>
                <p>- Nos, nem találja érdekesnek? - kérdezte végül kissé félénken és fanyarul az
                    asszony.</p>
                <p>- Ezért még nem - felelte a férfi szárazan. - De az már jobban érdekelne, hogy mi
                    történt volna, ha a levélke véletlenül mégis belekerül a postaszekrénybe?</p>
                <p>Az asszony egész a nyakáig vérvörös lett és méltatlankodva kérdezte:</p>
                <p>- Ezzel maga el is ítél engem?</p>
                <p>- Nem. Majdnem mindegyik leány életében van egy romantikus korszak, a mikor csak
                    a vélet­lenen múlik, hogy...</p>
                <p>- Nem igaz! - pattant fel az asszony. - Ez rosszhiszeműség. Ez durva
                    férfipesszimizmus. A rossz asszonyok között sokat élt és sokat csalódott férfiak
                    pesszimizmusa. Magával nem történt meg még az, hogy egy ábrándos lelkű,
                    gyermeteg kedélyű és naív leánygyermek szerelmet vallott?</p>
                <p>- Megtörtént, - válaszolta Benedek és a telefonbeszélgetésekre gondolt.</p>
                <p>- És elítélte őt?</p>
                <p>- Nem. De nem is történt semmi. A leány megtalálta élete komoly és
                    rendeltetésszerű célját: menyasszony lett és beszüntette a velem való lelki
                    kacérkodást.</p>
                <p>- No látja. Ez nem a véletlen dolga.</p>
                <p>A vörös úr éppen hevesen magyarázta:</p>
                <p>- A jó dráma olyan, mint egy chémiai kísérlet. Adva van egy rész érzelmesség, két
                    rész érzéki­ség: ez renaissance-tragédia. Két rész érzelmesség, egy rész
                    szenvedély: ez rokoko-vígjáték. Mert az élet: temperamentum, a cselekvés: a
                    tettekben kirobbanó jellem. Pszicholó­gia a kulcs, amellyel minden történés
                    képletét le lehet vezetni. Fátum, véletlen sors...: ez csak a tehet­ség­telenség
                    mankója.</p>
                <p>A szépkezű asszony szelíden közbeszólt:</p>
                <p>- Én pedig torkig vagyok a lélektani levezetésekkel. Az élet véletlenekkel
                    dolgozik. Például egy férfi nagyon szeret egy asszonyt... úgy-e, ehhez sok
                    minden kell? - de mindenekelőtt és legfőképpen az kell, hogy megismerjék
                    egymást.</p>
                <p>- Ezzel nem mondott sokat.</p>
                <p>- Nem sokat, de mindent. Sok ember teljesen értetlenül áll a nagy szerelmi
                    szenvedélyek, a tragédiák és hősköltemények és a furcsaságok előtt; nem is érti,
                    hogy egy ember nem tud egy másik nélkül élni; hogy egy élet minden kigondolható
                    szenvedését inkább elviseli, mintsem hogy lemondjon szerelme tárgyáról; ezek az
                    emberek a szerelmet hajlandók az elmebaj egy nemének vagy valami bűnös és
                    megátalkodott rögeszmének nézni. No, mi az oka annak, hogy a szerelemnek ilyen
                    nagy tagadói is vannak?</p>
                <p>- Az az oka, hogy az illetők sohasem voltak szerelmesek - felelt a vörös úr.</p>
                <p>- És miért nem voltak azok?</p>
                <p>- Temperamentum... közöny... nem értek rá... magasabb ambíciók, - dörmögte
                    fölényesen a vörös úr és a vállát vonogatta.</p>
                <p>- Dehogy is! - legyintett az asszony. - Azért nem voltak szerelmesek, mert a
                    véletlen sohasem hozta őket össze azzal a másikkal, aki bennök az igazi nagy
                    szerelmi szenvedélyt életre tudta volna hívni. Röviden és egyszerűen: nem
                    találkozott össze a párjával. Megengedem azonban, hogy ezt csak azok tudják
                    megérteni, akik valaha is rábukkantak arra, úgyebár? - fordult kacéran a
                    vőlegény felé.</p>
                <p>Az író kissé bizonytalanul felelt:</p>
                <p>- Én azt hiszem, hogy a szerelmi szenvedély kilobbanása inkább a véletlen dolga.
                    De hogy a szerelem tartós legyen, ez már a felek jellemétől s attól függ, hogy
                    mennyire egymáshoz valók. Két ember néha véletlenül kerül egymás mellé, de nem
                    véletlen dolga, hogy együtt is marad. A szerelem néha téved; az lehet lélektani
                    tévedés és a lélektan törvényei magyarázzák azt, hogy ezt a tévedést
                    korrigálják-e, vagy makacsul megmaradnak a tévedés mellett.</p>
                <p>- Ebben körülbelül megegyezhetünk - állapította meg előzékenyen a vörös úr és
                    kiment a kártyaszobába.</p>
                <p>Az asszony, akinek olyan szép keze volt, az író felé hajolt.</p>
                <p>- Örülök, hogy így gondolkozik. Véletlen nincs is. Például mi történt volna, ha
                    én avval a színésszel megismerkedem? Bizonyosan semmi! Az első találkozás alatt
                    kiábrándultam volna őkelméből.</p>
                <p>- De lehet, hogy már későn.</p>
                <p>Az asszony elpirult.</p>
                <p>- Goromba. Hát csak ennyit tart a jellememről?</p>
                <p>- Én ismerem a maga jellemét. Maga mindig tudta, hogy kinek tartogassa magát.</p>
                <p>Az asszony kiengesztelődve nézett Benedek szemébe.</p>
                <p>- Ezen az alapon mi is kibékülhetünk. Tehát véletlen nincs; a szerelem nem vak;
                    az élet nem kockajáték; az asszony nem prédája az ostoba sors szeszélyeinek.</p>
                <p>A társaságban még sokáig beszélgettek a véletlen szerepéről az ember életében.
                    Benedeknek közben őszintén fájt, hogy vége a telefonálások édes, buta, gyermekes
                    szépségének. De hiába! A véletlenre nem lehet építeni semmit. Abból, hogy egy
                    telefonszámot tévesen kapcsolnak, nem születhet meg két ember boldogsága, de -
                    hála Isten - boldogtalansága sem. És eszébe jutott, hogy ő egy időben
                    szenvedélyes kártyás volt és majdnem kitörte a nyakát ebben a csúnya
                    szenvedélyben. De félben tudta hagyni. Így volt éppen az a kis Klárika is, aki
                    hóna­pokon keresztül a lelkével, a nyugalmával, a tisztességével, az életével
                    hazardírozott: de ő is meg tudott állni, mihelyt valami komoly mementó szólt
                    bele a játékba. Igen, ez a jellem. Véletlen: az nincs. Csak jellem van és az
                    ember cselekvéseit lélektani alapon előre ki lehet számítani, mint egy számtani
                    képletből le lehet vezetni az ismeretlen x-et.</p>
                <p>Benedek is bement a szomszéd kis szalónba a kártyások közé.</p>
                <p>E pillanatban új vendégek léptek a szalónba. Rickenburg Lujza császári és királyi
                    alapítványi hölgy, Kutassy György földbirtokos neje és Klárika, a leánya.</p>
                <p>Bemutatások, csodálkozások, kézfogások, hűvös fejbiccentések, ruhasusogás,
                    széktologatá­sok, - Lujza néni úgy ment a szalónon keresztül, mint egy árverési
                    becsüs vagy építészmérnök, aki a szemével felméri a szobák hosszát, magasságát
                    és szélességét és négyszögölekben számítja ki a beépített telek értékét. Nem
                    nézett sem jobbra, sem balra. A férfiaknak csak úgy szórakozottan, automatikusan
                    nyujtotta kézcsókra a kezét és a házi kisasszonynak jól meg­veregette a sápadt,
                    sovány arcát.</p>
                <p>- Gratulálok leányom.</p>
                <p>- Kezét csókolom.</p>
                <p>- Hallom, hogy jó pártiet csinálsz.</p>
                <p>- Boldog vagyok.</p>
                <p>- Aztán, csak szedd ráncba az ipszét.</p>
                <p>Mindenki mosolygott és sokan arra gondoltak, hogy az estélyen még nem látták a
                    vőlegényt a menyasszonyhoz öt lépésnél kisebb távolságra... Mindenki tudta, hogy
                    a legtisztább érdek­házasság, de ezen senki sem ütközött meg. A vőlegény sem
                    szegény, sőt a nagy nevével és rokonszenves egyéniségével talán még több értéket
                    hoz ebbe a házasságba, mint a dúsgazdag Várossy-leány. Lenkét mindenki
                    irígyelte, pedig Lenke egész éjszakákat átsírt amiatt, hogy a vőlegényét nem
                    tudja átmelegíteni.</p>
                <p>Az új vendégek leültek és kezükbe vettek egy-egy csésze teát. Klárika felfedezett
                    egy kis­leányt, akivel együtt érettségizett s azzal vidám beszélgetésbe kezdett.
                    A császári és királyi alapítványi hölgy egy ablakmélyedésbe húzta a háziasszonyt
                    és azzal sugdosni kezdett. De ez a suttogás végigbúgott az egész szobán és a
                    vendégek csicsergéséből és nevetgéléséből egyedül csak Lujza tante suttogását
                    lehetett tisztán megérteni.</p>
                <p>A férfiak a kártyaszobában nem vettek tudomást az új vendégekről. Benedek Gábor
                    egy chemin-asztal mögött állt és unatkozva nézte, hogy a bankár már nyolcat
                    ütött. Véletlen, véletlen, - ez járt az eszében, az egész élet tulajdonképpen
                    egy nagy chemin-asztal, ahol az emberek jó- vagy balsorsa, kis és nagy
                    tragédiája, anyagi vagy erkölcsi egzisztenciája a tét. Egy szó, egy mozdulat,
                    egy hibás lépés, egy elfelejtett szám, egy cigaretta, amely a körmünkre ég, egy
                    ismerős megpillantása, egy szempillantás és az élet egész iránya megváltozik.
                    Hiába minden, mégis csak a véletlenek döntik el az ember életét; a születés is
                    véletlen, a gyermekkor első impressziói is véletleneken múlnak, sőt csak a
                    véletlenek alakítják ki az ember jellemét is és így maga a jellem is véletlenek
                    láncolatából kialakult sajátosság. Minden azon múlik, hogy az embert milyen
                    helyzetek elé állítja a sors; igaz, hogy ezekben a helyzetekben az ember
                    jelleme, a vérmérséklete, az erkölcsi érzése, a meggyőződése szerint dönt, de
                    hogy milyen problémák felett kell döntenie - és mégis ez a legfontosabb - ez a
                    vaksors és a véletlen műve.</p>
                <p>Nézte a kártyásokat és közben a szalónból furcsa, idegen és mégis ismerős, rég
                    nem hallott és emlékszerű hangok ütötték meg a fülét. Édes, zengzetes és hízelgő
                    volt ez a hang, mintha hallotta volna már valahol, igaz, hogy nem ilyen tisztán
                    és csengőn, de a hanghordozás, a szavak kiejtése, a dallamos árnyalása a
                    magánhangzóknak - igen, ezt bizonyára hallotta valahol, csak azt nem tudja, hogy
                    kinek a szájából és mikor.</p>
                <p>Már-már azt hitte, hogy hallucinál. Nem is csodálkozott ezen. Az utóbbi hónapok
                    az ideg­rendszerét nagyon megviselték. De mégis... ez a hang eleven és innen
                    hangzik a szomszéd szalónból. Ejh, ő mégis megnézi, ki beszél ott ezen az édes
                    orgánumon.</p>
                <p>Megfordult és egy lépéssel az ajtó felé közeledett. Őt eltakarta az ajtó
                    függönye, de ő jól látta az egész társaságot. Megpillantotta az új vendégeket és
                    a halkan zümmögő társaságon át ki tudta magának választani a lágyan zengő
                    hangot.</p>
                <p>- Aha, annak a fiatal hölgynek, ott, ni, a narancsszínű selyemruhában, annak van
                    ilyen mennyei zengésű orgánuma... nem is lehet másnak... micsoda tejfehér, édes,
                    érdekes, elbájoló arc, micso­da finom, hosszú és plasztikus lábak, kár, hogy így
                    ülve nem lehet megállapítani a termete arányait... nini, most felemelkedik,
                    odaadja a csészét az inasnak... Benedek Gábor vére az agyára tolult, egy
                    pillanat alatt rájött arra, hogy ennél tökéletesebb, szenzációsabb,
                    lélekzetelállítóbb szépséget még sohasem látott. És e mellett az utólérhetetlen
                    remekmű mellett meglátta a saját menyasszonyát és erre valami kínzó, emésztő,
                    szégyennel és önváddal teljes lelkiismeretfurdalást érzett a lelkében.</p>
                <p>Hogyan, hát én most akarok megházasodni? Most, amikor egy szép, egészséges és
                    kívánatos fiatal leány ilyen brutális hatással van az érzékeimre? Hát nem
                    aljasság és... és... kereste a maga mentségére szolgáló szavakat... és nem
                    tragédia ez?</p>
                <p>Aztán hirtelen eszébe jutott, hogy ő még két hónappal ezelőtt azt hitte, hogy
                    valakibe telefo­non keresztül is bele lehet szeretni, anélkül, hogy annak testi
                    szépségéről tudomást vett volna! Micsoda buta és silány lelki perverzitás,
                    micsoda naív és beteg káprázat, micsoda gyermekes és fantaszta játék volt az! És
                    milyen jó, hogy a saját akaratán kívül vége szakadt annak! Mi történt volna,
                    hogy ha megismeri és kiderül, hogy az égi szerető, az ő titokzatos Beatrice-je
                    olyan sápadt, ványadt, hórihorgas és vizesszemű némber, mint például... például
                    az ő meny­asszonya? Mi? Mi történt volna?</p>
                <p>Gábor keserűen mosolygott magában.</p>
                <p>Milyen jó, hogy a véletlen néha jól elintézi azt, amit mi elrontottunk.</p>
                <p>Ezalatt egy pillanatig sem vette le szemét a gyönyörű látványosságról.</p>
                <p>Ez is tiszta szerencse, hogy ilyent is láttam és hogy éppen most jöttem rá arra,
                    milyen lélek­elborító hatással van rám egy igazán szép leány. Szerencse.
                    Szerencsés véletlen. Talán éppen ez az az impresszió, amelyik megment egy
                    ostoba, elhamarkodott és bűnös lépéstől. Nem. Azt hiszem, hogy nem házasodom
                    meg. Miért? Anyagilag nincs szükségem rá. Még mindig tisztességesen
                    visszavonulhatok. Még megmenthetem a függetlenségemet... hogy egyszer, talán egy
                    ilyen gyönyörű teremtésbe igazán és egy életre szóló tartóssággal
                    beleszerethessek.</p>
                <p>Mindez egy pillanat alatt rohant át Benedek agyán, szinte öntudatlanul, valami
                    csodálatos igézet, valami hipnotikus erő hatása alatt.</p>
                <p>Szerelem? Nem. Azon már régen túl volt, hogy elhigyje: valakit meg lehet szeretni
                    az első látásra, az első benyomás kábulata alatt. Hirtelen eszébe jutott a saját
                    tétele: a véletlen össze­sodor két embert, de hogy ez a két ember egymás mellett
                    is maradjon, az nem a véletlen dolga. Hogy szerelmessé lett volna abba az
                    ismeretlen leányba? Ilyen ostobaságra nem gondol, de az bizonyos, hogy a leány
                    szépsége, üdesége, finom és bájos nőiessége meghozta a kedvét, felvillanyozta és
                    öntudatra ébresztette férfiúi illúzióit. Van még szép és szeretni való nő a
                    világon, érdemes még foglalkozni velük... érezte, hogy fiatal, hogy még tele van
                    illúziókkal, hogy szó sincs csömörről vagy rezignációról, tehát nem szabad
                    könnyelműen eldobni magától az élet szépségeit és halálos bűn volna
                    bebörtönöznie magát egy érdekházasság rabságába.</p>
                <p>Fölébredt és kigyúlt a fantáziája és lángra lobbant benne az élet és a fiatalság
                    pislogó mécsese. Szép az élet, szép a szerelem és ő még nem mond le a
                    boldogságról...</p>
                <p>Ebbe a leányba például szerelmes tudnék lenni és ezért - azt hiszem - fel tudnék
                    áldozni mindent a világon. Ezt érezte Benedek Gábor ott az ajtófüggöny mögött a
                    menyasszony házá­nál, eljegyzése napján. És hozzátette: meg fogom tudni, hogy ki
                    ez a leány.</p>
                <p>Kilépett a függönyök közül és a szalónban az új vendégek felé indult.</p>
                <p>Ebben a pillanatban velőtrázó sikoltással ugrott fel Klárika, aztán visszaroskadt
                    a székre, onnan lecsúszott és elterült a földön.</p>
                <p>Mindenki az ájult leányka felé rohant, az asszonyok orvosért kiabáltak hisztériás
                    rémüle­tük­ben, a férfiak felugráltak a chemin-asztal mellől, egyszerre vad
                    össze-vissza futkosás támadt a termekben.</p>
                <p>Klárika mamája a kezét tördelve zokogott halotthalványan, mozdulatlanul elnyúlt
                    leánya fölött, csak Lujza néni őrizte meg lélekjelenlétét és félrelökve
                    mindenkit Klárika mellől, el­kiáltotta magát:</p>
                <p>- Levegőt! Nyissátok ki az ablakokat.</p>
                <p>Aztán lehajolt, kölnivizes üveget tartott Klárika orra alá és mesterséges
                    lélekzési gyakorlatot végeztetett vele, hogy magához térjen...</p>
                <p>...Így találkoztak először Klárika és Benedek Gábor, akiket tavaly december
                    elején egymáshoz sodort a véletlen - egy téves telefonkapcsolás alkalmával... s
                    akik most másodszor kerültek egymás közelébe a véletlen szeszélyes és vad
                    játékából...</p>
                <p> </p>
            </div>
          <div type="chapter">
                <head>VI.</head>
                <p>Hat hónap mulva Klárika Benedek Gábor drámaíró felesége volt. Lujza tante, a
                    császári és királyi alapítványi hölgy csakugyan hordozhatott a lelkében valami
                    régi, romantikus emléket, amely tele volt szerelemmel és szenvedéssel; máskép
                    érthetetlen lett volna, hogy beleegyezett a házasságba és a végrendeletét sem
                    másította meg. Rickenburg Andor báró is belenyugodott a sors intézkedésébe.
                    Benne maradt a hadsereg kötelékében s most azon gondolkodik, hogy adósságai
                    miatt mégis előbb-utóbb megházasodik. Eleinte bolond tréfának tartotta, de most
                    már nem talál benne semmi lehetetlent, hogy feleségül kéri a dúsgazdag Várossy
                    Lenkét.</p>
                <p>Klárika nem végezte el az egyetemet és nem szerezte meg a tanári diplomát.
                    Beköltözött Gábor garzonlakásába, a szomszédos négy szobát is kibérelték és ott
                    ragyogó művésztanyát rendeztek be a maguk számára. A mézeshetek után sok
                    látogatást tettek és nyilt házat tartot­tak. Péntek volt a fogadónapjuk és
                    ötórai teáikon gyakran megjelent az a szépkezű asszony is, akiről azt suttogták,
                    hogy valamikor Gábor múzsája volt. Klárika is hallott egyetmást erről a
                    regényről, de csak mosolygott az emberek szennyes fantáziáján. Ő nem tudta
                    elképzelni, hogy Gábor valaha is megtudott volna csókolni asszonyszemélyt mást,
                    mint őt. Tudta, hogy az ura elég viharos és tarka-barka legényéletet élt: tudta,
                    de nem hitte el. Gábor olyan komoly és imponáló ember volt, olyan fenséges
                    magasságban állt a többi férfi fölött... olyan hűséges és tiszta volt a
                    szerelmében - igen, Gábor nemcsak az ura, a szerelmese, a párja volt, hanem az
                    édesapja is. Ő úgy rajongott érte, olyan alázatos boldog szerelemmel, mint akkor
                    ott a somlói­úti kis hálószobában, a telefonon át folytatott beszélgetések
                    idején, egy gyermeklélek égő extázisával.</p>
                <p>Huszonkét esztendős nem volt még, amikor Gábor felesége lett s az ura már a
                    negyvenhez volt közel. De Lujza néni, a császári és királyi alapítványi hölgy,
                    azt mondta, hogy ez a kor­különbség az egyetlen enyhítő körülmény Klárika és
                    Gábor házasságában.</p>
                <p>Lujza néni szükségesnek tartotta, hogy a házasságban a férfi necsak férje, de
                    apja is legyen feleségének. Nincs nagyobb szerencsétlenség, - szokta mondogatni
                    - mint amikor két ostoba, izgága, vérmes fantáziájú, türelmetlen és önző
                    szerelmes gyermek kerül össze: abból csak szerelem lehet, de nem lehet
                    boldogság.</p>
                <p>- Pedig a néni azt akarta, hogy Andor felesége legyek, - incselkedett vele
                    Klárika, de Lujza néni nem jött zavarba.</p>
                <p>- Csakhogy ti nem voltatok egymásba szerelmesek. Az más. Szerelem nélkül a
                    fiatalok is jól megférhetnek egymás mellett a házasságban.</p>
                <p>Lujza néninek ilyen különös elvei voltak a szerelem és házasság körül, de lehet,
                    hogy az igazság nem is olyan egyszerű és könnyen felfogható, mint ahogy
                    gondolják.</p>
                <p>Azt azonban Lujza néni is helyesnek találta, hogy a leány, ha már férjhez megy,
                    korán menjen férjhez.</p>
                <p>- Az asszony ugyanis - magyarázgatta - úgyis hamarább öregszik, a férfi pedig
                    ezalatt fantá­ziában egyre fiatalodik. És aztán... valljuk be... a legtöbb
                    asszonynak arra is szüksége van, hogy akit szeret, azt csodálja is és féljen is
                    tőle. Hogy befejezze a nevelésteket azon a téren, amelyen leány-barátnőitek,
                    regényolvasmányaitok és a magatok zabolátlan képzelete kezdi meg a nevelésteket.
                    Kell, hogy a férfi elég bölcs és tapasztalt legyen ahhoz, hogy megértsen
                    benneteket, akkor kisebb a veszedelem, hogy meg nem értett asszony lesz
                    belőletek.</p>
                <p>Gábor és Klárika nagyon boldogok voltak. Klárika kivirult és a városban nem volt
                    vita afelől, hogy ő a társaság legszebb asszonya. Az asszonyok irígyelték,
                    csodálták, utánozták, a férfiak körülrajongták. Gábor is gyönyörű szál ember
                    volt, komoly, okos, nagyszerű férfiú, az iroda­lom­mal, amióta megházasodott,
                    csak mellékesen, pihenés és szórakozásképpen foglalkozott, ellenben megtanult
                    gazdálkodni, és a nyarat Veszprém megyében töltötte, ahol a birtoka volt.
                    Klárikát napról-napra szenvedélyesebben szerette, de már kezdettől fogva nagyon
                    féltékeny volt és ezt nem is tagadta. Ha Klárika megkérdezte tőle, hogy milyen
                    alapon féltékenykedik, tréfásan így felelt:</p>
                <p>- Hátha egyszer rosszul kapcsolják a telefonodat.</p>
                <p>És ezt oly melegen és tiszta gyengédséggel, olyan forró és mély szerelemmel
                    mondta, hogy nem is lehetett rá megneheztelni.</p>
                <p>De adott ő komolyabb válaszokat is. Nyugodtan, de ellenmondást nem tűrő hangon
                    kifejtette, hogy igenis féltékeny, először, mert határtalanul szerelmes,
                    másodszor, mert ismeri az asszo­nyokat és tudja, hogy az asszonyra magára nézve
                    is milyen veszedelmes kísértő az, hogy szép, és harmadszor, mert Klárika is szép
                    és Klárika is asszony.</p>
                <p>Klárika azért sem haragudott, amiért esküvő után meg kellett igérnie, hogy
                    Rickenburg Andor bárót, a volt vőlegényét, következetesen távol fogja magától
                    tartani, sőt egy kicsit hízelgett is a hiúságának, hogy a büszke, vakmerő, sőt
                    gőgös Gábor vele szemben nem szégyenli a félté­kenységét. Klárika magáról tudta,
                    hogy ez azért van, mert nagyon szereti őt. A szerelem ott kezdődik, ahol a
                    féltékenység, a bizalom pedig ott, ahol ezt a férfi be meri vallani.</p>
                <p>Az első esztendőben mindez azonban csak elméleti értékű eszmecsere volt. Boldogok
                    voltak és egyikük sem tudta elképzelni, hogy ez másként is lehet. Gábor sokat
                    utazott, sokat dolgo­zott. Klárika sokat volt egyedül s ugyanúgy élt, mint a
                    többi gazdag, fiatal és ünnepelt dáma: táncolt, autózott, sportolt, gyereke nem
                    volt, nagyon szerette Gábort, büszke volt rá és nagyon félt tőle... ez volt az
                    élete, és a bárót az egész esztendőben nem látta sehol.</p>
                <p>Négyszemközt, esténként, vagy reggelizés alatt - ezek voltak a legmeghittebb és
                    legédesebb percek életükben - sokszor beszélgettek arról, hogy az ő életükben
                    milyen nagy szerepe van a véletlennek.</p>
                <p>- Én azt hiszem - mondta egyszer Klárika -, hogy minden a véletlenen múlik. Nem
                    is a nagy, életbevágó, sorsdöntő szükségszerűségeket értem, amelyek az ember
                    születését, gazdag vagy szegény voltát, szépségét vagy csunyaságát döntik el
                    akaratunkon kívül álló végzetes bele­avatkozásukkal. Ez az isteni Gondviselés
                    dolga. Én csak az igazi véletlenekre gondolok, amelyek lépten-nyomon, szinte
                    észrevétlenül befolyásolják az emberi élet menetét s amelyek egymásba
                    kapaszkodva, vagy egyik a másikat lerontva, tragédiákat vagy komédiákat iktatnak
                    sorsunkba.</p>
                <p>Gábor más véleményen volt.</p>
                <p>- A véletlen: ez az országút, amelyen valamennyien járunk; de hogy mekkora utat
                    teszünk meg és hova lyukadunk ki: ez a jellem dolga.</p>
                <p>Klárika erre tréfás kérdéseket tett fel és valóságos játékot talált fel, amelynek
                    ez volt a neve: Mi lett volna, ha...?</p>
                <p>És hamarjában egész tömegét zúdította Gáborra a »Mi lett volna, ha?«-kérdéseknek.
                    Mi lett volna, ha a telefonközpont nem velem, hanem egy öreg kisasszonnyal,
                    mondjuk, Rickenburg Lujza császári és királyi alapítványi hölggyel kapcsol össze
                    téged ama nevezetes napon?</p>
                <p>- Mi lett volna, ha én leteszem a kagylót?</p>
                <p>- Mi lett volna, ha nem betegszik meg Lujza néni és nem kívánja a házasságot
                    Rickenburg Andorral?</p>
                <p>- Mi lett volna, ha nem levélben, hanem telefonon búcsúzom el tőled?</p>
                <p>- Mi lett volna, ha... igaz, ezt már sokszor meg akartam kérdezni tőled... mondd
                    csak, hogy találtad el te olyan pontosan, hogy karácsony előtt beszéltünk
                    egymással utoljára...</p>
                <p>Gábor nem is tudta, hogy miről van szó.</p>
                <p>- Hát Andor, amikor a lovagias ügyeteket elsimítottátok, megkérdezte tőled, hogy
                    mikor sza­kí­tottam félbe a mi telefonismeretségünket. És te azt mondtad, hogy
                    karácsonykor, pedig mi még a nagyhéten is sokszor beszélgettünk. Ez már nem is
                    véletlen, de valóságos csoda volt a mi életünkben. Ha akkor az igazat mondod,
                    Andor inzultál és megverekszik veled, vagy engem öl meg felháborodásában...
                    Akkor egyikünk már talán nem is élne...</p>
                <p>Klárika majdnem sírva fakadt erre a feltevésre, de Gábor jóízűen elnevette
                    magát.</p>
                <p>- No, csodáról, sőt ez esetben még véletlenről sem lehet beszélni. A báró
                    segédeitől, amikor a darab témája miatt kérdőre vontam, megkérdeztem, hogy ezt
                    milyen címen teszik. Ők azt válaszolták, hogy te karácsony óta a báró
                    mennyasszonya vagy... Tudomásul vettem... Mikor aztán a báró megkérdezte tőlem,
                    hogy mikor szakítottál velem... no, annyi írói fantáziám csak van, hogy
                    kitaláljam, mit kell mondanom, hogy a bárót megnyugtassam!</p>
                <p>Klárika Gábor nyakába borult és meghatva súgta a fülébe:</p>
                <p>- Igazad van. És mégsem véletlen... Úgy van. Minket a véletlennél nagyobb és
                    szentebb erő hozott össze.</p>
                <p>A második esztendő tavaszán Klárika egy csekély kis légcsőhurutot kapott s az
                    orvosai tengert ajánlottak. Elhatározták, hogy Klárika lemegy Nizzába. Gábor nem
                    mehetett vele. Akkor írták ki a választásokat és a miniszterelnök azt akarta,
                    hogy Benedek Gábor, az író is vállaljon mandátumot. No jó, hát akkor a mama
                    kíséri el Klárit.</p>
                <p>Klárika mamája nagynehezen rászánta magát, hogy a papát a birtokon hagyja. Keddre
                    tűzték ki az indulás napját. Előtte való vasárnap azonban a papa is rászánta
                    magát, hogy szintén fellép képviselőnek. Azt meg a vasmegyei főispán
                    erőszakolta. Erre Lujza néni vállalkozott, hogy Klárikát leviszi a tengerpartra,
                    de ő utálja Nizzát, ő csak Abbáziába megy, mert fiatal korában tíz tavaszt
                    töltött ott s most legalább még egyszer körül akar nézni a régi emlékek
                    színhelyén.</p>
                <p>Így történt, hogy Klárika február végén Nizzába akart utazni az édesanyjával és
                    ehelyett március 12-én Rickenburg Lujza alapítványi dámával Abbáziában szállt ki
                    a hajóból.</p>
                <p>Gábor pedig ezalatt programbeszédeket írt a budai választók meghódítására.</p>
                <p> </p>
            </div>
          <div type="chapter">
                <head>VII.</head>
                <p>Gábor a programbeszédén dolgozott. Délután hat órakor belépett az inas és egy
                    névjegyet nyujtott át neki.</p>
                <p>Gábor ingerülten vette kezébe a kártyát. Szinai Szinay Gyuláné, Havass
                    Eveline.</p>
                <p>Felszisszent. A kártyás Szinay képviselő felesége volt. Az a szép, fehérkezű
                    asszony, akivel Várossyék estélyén, azon a nagy, nevezetes, gyönyörű napon a
                    véletlen és a jellem szerepéről beszélgetett. Az asszony meglátogatja őt és a
                    névjegyét küldi be, mint egy félénk vidéki asszonyság, aki valami protekcióért
                    jött... Úristen, mi történhetett vele?</p>
                <p>Gábor felugrott és kisietett az előszobába.</p>
                <p>- Eveline, az istenért, micsoda dolog ez? - kérdezte izgatottan, ahogy az asszony
                    dúlt arcát megpillantotta. - Klári, sajnos nincsen itthon, de ha velem is
                    megelégszik...</p>
                <p>- Csak magához jöttem - suttogta az asszony és besietett a dolgozószobába.</p>
                <p>Eveline még mindig szép volt és hódító. Merészen, divatosan, kissé feltűnően és
                    fiatalosan öltözködött és egész lényéből valami bódító és tudatos kacérság
                    áradt. Elegáns volt tetőtől-talpig, valóságos nagyvilági dáma, bár senki sem
                    tudta, hogy miből öltözködik ilyen drágán és előkelően. Az ura képviselő volt,
                    éppen abban a kerületben, amelyben most Klárika papája próbálkozik, hogy
                    megmentse a kormánypárti zászlót. Szinay Gyula végképpen lejárta magát.
                    Eszeveszett kártyázásai tönkrejuttatták, most fűnek-fának tartozik és a birtokát
                    elárverezték. Ez volt az a Szinay, akivel Gábor azon a napon találkozott a
                    Kossuth Lajos-utca sarkán, amikor Klárikával először beszélt telefonon. Gábor
                    azért titokban mindig hálával gondol Szinayra. Ő volt az, akinek példáján
                    megundorodott a játéktól. Ő volt az, akivel a kaszinóba megüzente, hogy többé
                    nem vesz kártyát a kezébe. Ha ezzel a szerencsétlen, elzüllött kártyás­sal aznap
                    nem találkozik, ki tudja, nem megy-e el éjjel a kaszinóba és nem vesz-e egészen
                    más irányt az egész élete? De éppen vele kellett akkor találkoznia... Mi lett
                    volna, ha?... jutott eszébe Klárika játékos kérdése és erre majdnem
                    elmosolyodott. De Szinay Gyuláné váratlan és furcsa megjelenése nagyon
                    nyugtalanította. Ebbe az asszonyba, valamikor azt hitte, hogy igazán szerelmes s
                    ez az asszony is mély vonzalmat mutatott iránta. Azóta sok év telt el és
                    Szinayról nem a legjobb hírek keringtek a társaságban. Bizonyosat senki sem
                    tudott s azért mindenhol befogadták. Az ő szalónjának is gyakran volt vendége és
                    azt is tudnia kellett az asszonynak, hogy Klári elutazott. És most mégis
                    beállít, mégpedig ilyen teatrális pózzal, bejelentetve magát, mint egy
                    színésznő, aki az Udvari Színházba akarja magát beprotegáltatni, vagy szerepet
                    akar íratni az ő mellőzött tehetségének... Mi ez? Csak nem olyan szándékkal jött
                    ide, hogy még egyszer kipróbálja a maga egyéni varázsát egy olyan emberen, aki
                    először jutott a szalmaözvegység állapotába?</p>
                <p>Gábor minden eshetőségre felvértezte magát. Leültette az asszonyt és maga is
                    helyet foglalt egy karosszékben.</p>
                <p>Az asszony arca komoly volt és szép keze reszketett az ölében. Eleinte alig bírt
                    beszélni a felindulástól. De aztán láthatólag összeszedte magát és egy vakmerő
                    elhatározással a közepén kezdte a mondanivalóját.</p>
                <p>- Gábor! Tízezer pengőre van szükségem, azért jöttem el magához, az egyetlen igaz
                    barátom­hoz.</p>
                <p>Benedeket annyira meglepte ez a kijelentés, hogy némán, mereven bámult az asszony
                    arcába.</p>
                <p>Szinayné is maga elé meredt és hogy minél előbb túlessék a gyötrelmes témán,
                    szinte hadarva mondta el a dolgot. Az ura becsületszóra vesztett tízezer pengőt
                    s a pénzt holnap este kell átadni a nyertes megbízottjának. Ha nem tudja átadni,
                    akkor főbelövi magát. Érte talán nem kár - tette hozzá mély szomorúsággal - de a
                    két kis lányom... azokért megszakad a szívem.</p>
                <p>Gábor egy szempillantás alatt határozott. Közölte az asszonnyal, hogy ilyen
                    tekintélyes összegű készpénz nincs a fiókjában, de holnap reggel 11 órára
                    előteremti és elküldi neki.</p>
                <p>Nem beszéltek többet. Az asszony sírt, megszorította a kezét és eltávozott.</p>
                <p>Gábor magára maradt. Lelke mélyéig megrendítette a szegény asszony sorsa. És
                    amellett eszébe jutott, hogy Klárika helyeselné-e, hogy ilyen nagy összeget
                    áldoz egy elzüllött ember kaszinói becsületének megmentésére? Bizonyára ő sem
                    ellenezné, csak eszébe jutna, hogy Szinaynéról vele kapcsolatban sokat beszélnek
                    a társaságban és ez nagy fájdalmat okozna neki.</p>
                <p>Úgy határozott, hogy éppen erre való tekintettel titokban tartja az egészet.</p>
                <p>Másnap a bankjából kivette a pénzt és hazavitte. Becsomagolta és megcímezte
                    Szinay Gyulá­né nevére. Magam viszem el szegény teremtésnek, - gondolta hirtelen
                    elérzékenyedésében, - hadd lássa, hogy tisztelem benne az úri dámát és a
                    boldogtalan anyát. De előbb levelet írok Klárikának.</p>
                <p>Mindennap írt neki.</p>
                <p>Megírta a levelet s aztán felhörpintett egy csésze teát. Ezalatt meggondolta a
                    dolgot, hogy nem, mégsem maga viszi el Szinaynak a pénzt. Kínos volna ez a
                    közvetlen jótékonykodás mind a kettőjük részére. Inkább elküldi az inasával. De
                    akkor néhány sort is kell írni a külde­mény mellé. Leült és elővett még egy
                    levélpapírt:</p>
                <p>»Drága Barátnőm, kimondhatatlan fájdalommal és részvéttel érzem én is a maga
                    szeren­­csétlenségét. Az Isten óvja meg minden további megpróbáltatástól. Ha
                    rajtam múlnék, ha tehetném, magát is, a drága kis gyermekeit is egész életére
                    szeretném biztosítani, de hiába, csak ezzel a csekélységgel bírok pillanatnyilag
                    a segítségére sietni. De mindig számíthat rám. Köszönöm, hogy ilyen nyilt
                    lélekkel jött hozzám s hogy még mindig a barátjának tekint. A mellékelt
                    csomagban tízezer pengő van, boldog volnék, ha nem ilyen kegyetlen véletlen
                    folytán lett volna alkalmam megmutatni szolgálat­készsé­gemet és hódolatomat.
                    Mindig a maga igaz, jóbarátja Gábor.«</p>
                <p>Még egyszer átfutotta a sorokat s úgy találta, hogy elég meleg és baráti hangon
                    próbálta enyhíteni az ajándékozás megalázó és keserves tényét.</p>
                <p>Borítékért nyúlt, kivett a mappából kettőt, egyet megcímezett Klárikának, egyet
                    pedig Szinaynak. Aztán a leveleket leragasztotta és becsengette az inast.</p>
                <p>- Az egyiket postára adod... éppen útba esik... a másikat pedig elviszed ezzel a
                    csomaggal együtt. Vigyázz, pénz van a csomagban. Csak magának a címzettnek add
                    át a csomagot.</p>
                <p>Az inas elment. Gábor is fogta a kalapját és botját, lement az utcára,
                    megállított egy arra cirkáló gépkocsit és felment a miniszterelnökségre, hogy a
                    választás ügyében az államtitkárral tanácskozzék. Onnan az államtitkárral együtt
                    elment ebédelni és csak este tíz órakor ért vissza haza.</p>
                <p>Az inas jelentette, hogy Szinay Gyuláné nagyságos asszony már több ízben kereste
                    telefonon.</p>
                <p>Felhívta az asszonyt. Az asszony megköszönte a pénzt, de azt is közölte vele,
                    hogy a csomaggal egybekötött borítékban - bizonyára tévedésből - egy Klárikának
                    szóló levelet talált. Küldjön el érte.</p>
                <p>Gábor szíve körül megállott a vér. A leveleket fölcserélve tette a borítékba! De
                    hiszen ez őrjítő, égbekiáltó, pokoli szerencsétlenség!</p>
                <p>Nyomban elküldte az inast a postára. Telefonált a postaigazgatóságnak, a
                    kereskedelemügyi államtitkárnak, a vasúti pályaudvar főnökségének, hogyan
                    lehetne útjában elcsípni Klárika levelét, amelybe a Szinaynéhoz intézett levél
                    csúszott bele?</p>
                <p>Sehogy sem.</p>
                <p>A levelet a gyorsvonat már délután három órakor elvitte Fiúme felé...</p>
                <p>Gábor nyomban elhatározta, hogy ő is elutazik és felkeresi Klárát. A legközelebbi
                    vonat csak holnap délután három órakor indul és holnapután reggel lesz
                    Fiúméban.</p>
                <p> </p>
            </div>
          <div type="chapter">
                <head>VIII.</head>
                <p>Gábor három napig maradt Abbáziában. Amikor elbúcsúzott, mind a ketten úgy
                    érezték, hogy nem tudnak egymás nélkül élni. Klárika félénken és könnyes szemmel
                    nézett Rickenburg Lujza császári és királyi alapítványi hölgy szigorú
                    arcába.</p>
                <p>- Édes Lujza néni, szeretne maga engem boldoggá tenni?</p>
                <p>- Nos? - kérdezte az alapítványi hölgy. - Félek, hogy abból megint valami
                    ostobaság sül ki.</p>
                <p>- Igen, - felelte Klárika alázatosan.</p>
                <p>- Kivele!</p>
                <p>- Énnekem már nincs semmi bajom - szepegte Klárika ijedten.</p>
                <p>- Nem is volt, - harsogott a dáma.</p>
                <p>- Na látja, akkor igazán semmi sem akadályozza, hogy boldoggá tegyen.</p>
                <p>- Haza akarsz menni, - jelentette ki Lujza tante lenézéssel. - Ismerlek. Gábor
                    után szaladsz. Eredj. Mind a ketten ostobák vagytok.</p>
                <p>...Így ért véget Klárika abbáziai kúrája. Egy óra mulva már a hajón ültek és
                    délután három órakor már a gyorsvonat fülkéjében beszélgettek arról, hogy többé
                    egy napra sem hagyják el egymást.</p>
                <p>- Látod, a véletlen, amely annyi boldogságot adott nekem, most majdnem mindent
                    visszavett egy durva szeszélyével, - szaladt ki a száján a fülkében.</p>
                <p>Gábor mosolygott.</p>
                <p>- És mégsem véletlen...</p>
                <p>Klárika arca hirtelen elkomorodott.</p>
                <p>- Nemcsak a Szinayné leveléről van szó. A véletlen nagy, hatalmas, gonosz, őrült
                    szerepe már korábban megkezdődött.</p>
                <p>Gábor meglepődve nézett az asszony könnyes szemébe.</p>
                <p>- Mi az, te sírsz?</p>
                <p>- Nem sírok... de valamit el kell mondanom.</p>
                <p>- Nos?</p>
                <p>- De félek.</p>
                <p>- Mitől?</p>
                <p>- Hogy megharagszol rám!</p>
                <p>Gábor homloka mély ráncokba borult.</p>
                <p>- Vétkeztél ellenem?</p>
                <p>Klárika a fejét rázta és megragadta Gábor kezét.</p>
                <p>- Szeretsz? - kérdezte esengve.</p>
                <p>- Most nem arról van szó. Beszélj.</p>
                <p>Klárika egészen odabújt az ura mellére és elkezdett beszélni:</p>
                <p>- Tudod-e, hogy itt Abbáziában kivel találkoztam?</p>
                <p>- Tudom - felelt komoran a férfi.</p>
                <p>Klárika nem csodálkozott azon, hogy Gábor kitalálta. Sőt örült neki. Valamivel
                    vidámabban folytatta:</p>
                <p>- És nem gondolsz rólam rosszat?</p>
                <p>- Nem.</p>
                <p>- Miért nem? - kérdezte gyerekes kacérsággal.</p>
                <p>- Mert ha gondolnék, akkor már kidobtalak volna a kocsi ablakából.</p>
                <p>Klárika boldogan nevetett.</p>
                <p>- De most hallgasd végig. Az ember életét mégis a véletlen kormányozza.</p>
                <p>- Nem.</p>
                <p>- De igen. Hát így volt. A Stefánia-szálló halljában, ahogy megérkeztünk, éppen
                    egy magas, karcsú, sportruhás gentleman osztotta a borravalókat s így a
                    személyzet alig hederített ránk. Ő volt. Igen. A báró. Éppen Fiúméba készült,
                    hogy Bécsbe utazzék. Észrevett, köszönt s el­mondta, hogy két napja lopja itt a
                    napot, halálra únta magát s most dühösen összecsomagolt, hogy itthagyja ezt a
                    szörnyű homoksivatagot.</p>
                <p>- És neked nem jutott eszedbe, hogy én megtiltottam? - kérdezte a férfi.</p>
                <p>Klárika megszeppent.</p>
                <p>- De igen. Csakhogy ez nem rajtam múlt. Nem is volt módomban ezt a találkozást
                    elhárítani. Megvallom, hogy a szívem összeszorult. Milyen szerencse, hogy ez a
                    fickó éppen indulóban van! Mi történt volna, hogyha ez itt lakik s kénytelen
                    vagyok megírni neked, hogy ki van a társaságomban? Vagy talán eltitkoltam volna?
                    Olyan ijedtség fogott el erre a gondolatra, hogy a lélekzetem elállt.</p>
                <p>- De azért szóba álltál vele.</p>
                <p>- A báró köszönt, mi felmentünk a lakosztályunkba.</p>
                <p>- És mikor láttad újra?</p>
                <p>- Este vacsoránál vakító eleganciával, nevetve, rózsásan, fiatalos hetykeséggel
                    megjelent az asztalunknál. Ő. Igen. A báró. Engem kellemetlenül lepett meg a
                    dolog. Nem is tudtam el­titkolni, hogy a jelenléte idegessé tesz. Megkérdeztem
                    tőle: Mi az, hát maga nem utazott el? - Nem vagyok őrült, - kacagott léhán és
                    mégis gyermekes kedvességgel. - Most már ez a föld­kerekség leggyönyörűbb
                    pontja.</p>
                <p>- És maga? - kérdezte a férj most már rideg magázással.</p>
                <p>- Éreztem, hogy tennem kellene valamit. Talán meg kellett volna kérnem, hogy
                    éppen énrám való tekintettel utazzék tovább. Tanácsot kértem Lujza nénitől. Ő
                    császári és királyi alapít­vá­nyi hölgy, komoly és erkölcsös és szigorú ítéletű.
                    A tante tiltakozott az ellen, hogy elküldjem a bárót. - Ezzel - mondta - csak
                    magadat aláznád meg, mert beismernéd, hogy hitvesi hűséged a báró mellett nincs
                    biztonságban, másrészt pedig Gábort is nevetségessé tennéd a félté­keny­ségével.
                    - Tehát mit tegyek? - kérdeztem a nénit. - Semmit. - Megírjam Gábornak? -
                    Felesle­ges aggodalmakat okoznál neki. - De ha a báró tolakodó lesz? - Majd
                    elvesszük a kedvét őkelmének.</p>
                <p>Gábor arca fokonként halványabbá lett.</p>
                <p>- El tudták venni? - kérdezte gépiesen.</p>
                <p>- Nem tudtuk elvenni. Olyan zárkózottak és ridegek voltunk, mint amilyen csak egy
                    császári és királyi alapítványi dáma tud lenni. Hiába. A báró szeretetreméltó és
                    szemtelen volt és folyton körülöttünk csapta a szelet.</p>
                <p>- És egyéb semmi?</p>
                <p>Klárika vakmerően nézett Gábor szemébe.</p>
                <p>- Két nap mulva már levelet kaptam tőle, amelyben leánykori nevemen szólított és
                    arra kért, hogy függetlenítsem valahogy magam a vén Stiftsdámától. (Így írta és
                    én ezért nem mertem szólni a levélről.) Másnap éreztettem vele, hogy neheztelek
                    rá. Egy pillanatra négyszemközt maradtunk. Majdnem sírva fakadt és úgy kért
                    bocsánatot. Egyébként kilátásba helyezte, hogy főbelövi magát. - Azt ne tegye, -
                    mondtam én, - de utazzék el innen. Megigérte. De nem ment. Ellenben többé soha
                    nem csatlakozott hozzánk, csak a távolból kísért szüntelen epedő
                    tekin­tetével.</p>
                <p>- És énrám nem gondoltál? - kérdezte Gábor kissé megenyhülve.</p>
                <p>- Tőled mindennap kaptam levelet. Rövid, komor, majdnem rideg levelek voltak,
                    távirati stílus­ban tartott jelentések apa, anya és a saját egészségedről, és
                    arról, hogy egy nagyobb bérlet megszerzésén fáradozol, amely óriási jövedelemmel
                    kecsegtet. Az egyik leveledben azt írtad, hogy húszéves bérlet után reményed van
                    arra, hogy a nyolcezer holdas uradalmat kész­pénzen megvásároljad. Te akkor már
                    hatvanéves leszel, de én csak negyvennégy, te csak az én kedvemért verejtékezel
                    és a gyermekeinkért, ha az Isten teljesítené a leghőbb vágyadat. Ilyen hangja
                    volt a leveleidnek, csak a befejezés árulta el a szerelmes férfit: Nem tudok
                    nélküled élni, Gyönyörűm!</p>
                <p>Gábor elpirult, Klárika észrevette ezt és megcsókolta Gábort. Aztán
                    folytatta:</p>
                <p>- Nagyon boldoggá tettek ezek a levelek, de a hatodik levél olyan volt, hogy
                    megállt tőle a szívem dobogása.</p>
                <p>Gábor ijedten közbeszólt.</p>
                <p>- Erről ne beszéljünk.</p>
                <p>- Pedig beszélnünk kell - nevetett Klárika. - Lujzának nem mertem szólni.
                    Szégyeltem ma­gam. Azt hittem, hogy az egész világ nevetni fog rajtam, a
                    meggyalázott, nyomorult asszo­nyon. Végigvágtam magam az ágyamon és keservesen
                    sírtam. Nem. Zokogtam és sikoltoztam. Átkoztam magamat és téged. Még a szegény
                    szüleimet is megátkoztam, hogy miért erőltettek hozzád és miért nem engedték
                    meg, hogy a báró felesége legyek.</p>
                <p>- A báró! - szólalt meg Gábor.</p>
                <p>- Igen. A báró. Elvakult dühömben felhördültem erre a gondolatra. A báró! A báró
                    szeret és boldog lenne, ha el tudna választani tőled és el tudna venni
                    feleségül. Oh Istenem, milyen hatalmas bosszú, milyen édes elégtétel volna és
                    milyen rettentő büntetés neked.</p>
                <p>- Elment az eszed? - riadt fel Gábor és karjával ellökte magától Klárikát.</p>
                <p>Klárika is indulatba jött. Felizgatta a fájdalom emléke.</p>
                <p>- Nem gondolkodtam egy pillanatig sem. Levélpapirt, tollat! Leültem és írtam: -
                    Andor! A magáé vagyok. Gábor ellen megindítom a válópört és a felesége leszek!
                    Gyűlölöm Gábort és szeretem magát. - Itt egy kicsit meghűlt bennem a vér.
                    Istenem, mi lesz, ha erre a levélre Andor felrohan hozzám és... hiszen még Gábor
                    felesége vagyok és irtózom a házasságtöréstől! És én nem a szeretője, de a
                    felesége akarok lenni a bárónak... Néhány percig küzdöttem ma­gammal, aztán így
                    folytattam: - Andor! A hírnevemre azonban vigyáznom kell, most még jobban mint
                    eddig. Ezért arra kérem, azonnal hagyja el Abbáziát, hogy ne kompromittáljon.
                    Menjen haza Bécsbe, ott már várni fogja a második levelem.</p>
                <p>Gábor halálsápadtan nézett a feleségére.</p>
                <p>- És elküldted neki?</p>
                <p>- Igen, ez így kifogástalan - gondoltam magamban s a levelet elküldtem a szálloda
                    groomjával. Aztán újra végigvágódtam az ágyon és keservesen sírtam.</p>
                <p>- Szerencsétlen gyermek! Te gyalázatba döntötted magadat - hördült fel a
                    férj.</p>
                <p>Klárika izgatottan folytatta a vallomást:</p>
                <p>- Egy óra mulva megszólalt a telefon. A báró volt. Azt mondta, hogy úgy tesz,
                    ahogy én kívá­nom. Már be is csomagolt, az autó itt várja a szálloda előtt, ha
                    boldoggá akarom tenni, álljak az ablakhoz és lobogtassam meg a fátylamat...</p>
                <p>- És te válaszoltál.</p>
                <p>- Én semmit sem tudtam válaszolni. A torkomat elszorította valami rettenetes
                    érzés: a fájdalom, a bosszúvágy és a lelkiismeretfurdalás kétségbeesése.</p>
                <p>- Nem csaptad földhöz a telefonkagylót?</p>
                <p>- A báró könyörgött, hogy feleljek valamit, én pedig belezokogtam a telefonba és
                    letettem a kagylót.</p>
                <p>- Gyalázat!</p>
                <p>- A báró elutazott.</p>
                <p>- És?</p>
                <p>- Egy óra mulva pedig megérkeztél te.</p>
                <p>- Igen.</p>
                <p>- Ahogy komoly, szomorú és férfias arcodat megláttam, egyszerre elérzékenyültem.
                    Retten­tően fáj, kimondhatatlanul szenvedek azóta... Emlékszel, ez volt a
                    köszöntésed és láttam, hogy szemed sarkából egy könnycsepp gurult alá. Irtózatos
                    az, amikor egy meglett, erős férfi könnye­zik. Egyszerre elmúlt minden haragom
                    és minden bosszúvágyam. Abban a pillanatban mintha az Isten kicserélte volna a
                    lelkemet. Aztán te elmondtad a dolgot... és minden rend­bejött. A válladra
                    borultam és sírtam, mint egy gyerek. Este együtt mentünk le az étkezőbe. A
                    lépcsőn megjegyezted: Tudod-e szívem, hogy én ma vagy holnap mindenképpen
                    megleptelek volna? Hirtelen valami bizonytalan, sejtésszerű félelem fogott el s
                    hebegve kérdeztem: Hát nem a levél miatt jöttél?</p>
                <p>- Nem emlékszem rá.</p>
                <p>- Csak azt mondtad, hogy hát igen... azért rohantam az első vonattal, hogy
                    megnyugtassalak... de egyébként is szándékomban volt... talán holnap... vagy
                    legkésőbb holnapután...</p>
                <p>- Igaz.</p>
                <p>- Egyszerre eszembe jutott, hogy tegyük fel: te nem cseréled ki a leveleket... a
                    báró itt setten­kedik körülöttem, te meglepetésszerűen bejössz és meglátod a
                    bárót... szentséges Ég! Azt hihetted volna, hogy Andort én hívtam ide... akkor
                    egy nyomorult véletlen folytán örökre vége lett volna a boldogságomnak. Nem
                    igaz, Gábor?</p>
                <p>Gábor nem felelt. Klárika izgatottan mesélte tovább:</p>
                <p>- Akkor aztán hálát adtam az Istennek azért a másik véletlenért, hogy te
                    kicserélted a két levelet. Ennek a véletlennek köszönhetem, hogy te Andort nem
                    találtad itt. Ezek egy pillanat alatt jutottak eszembe s közben belekapaszkodtam
                    a karodba, hogy le ne szédüljek a lépcsőn.</p>
                <p>- És a báró levele?</p>
                <p>- Várj csak, hadd mondjam el sorjába a dolgot. Mikor leértünk a hallba s a portás
                    megpillan­tott, a kulcsos rekeszemből két levelet vett ki s alázatos
                    meggörnyedéssel nyujtotta felém.</p>
                <p>- Láttam - szólt közbe Gábor.</p>
                <p>- Tudom. Észrevettem. És egyetlen szempillantással megismertem a felső levél
                    nagy, kusza, hegyes betűit. Igen, a felső volt a báró levele, bizonyos, hogy
                    abban részletesen válaszol az enyémre. Tisztán láttam, hogy két levél van a
                    portás kezében, két egyforma, nagyalakú borí­ték, olyanforma, mint a tied,
                    Gábor. Lehet, - gondoltam - hogy az alsó csakugyan tőled van. De mindez a
                    legirtózatosabb borzalom, kétségbeesés és önutálat halálos dermedtségén
                    keresz­tül cikázott át a lelkemen és öntudatlanul, mintegy az életösztön
                    reflexével, a leveleket gyor­san becsúsztattam a retikülömbe.</p>
                <p>- Láttam - ismételte Gábor gépiesen.</p>
                <p>- Tudom.</p>
                <p>- Ebéd alatt megkérdeztem tőled, hogy kitől van leveled.</p>
                <p>- Igen. Nekem akkor már körülbelül mindegy volt, hogy mi történik velem.
                    Csendesen vártam, hogy mi következik. Egyszerre csak, nem tudom mi sugallta,
                    milyen megszállottság hatása alatt jutott az eszembe, de bátran és egykedvűen
                    azt feleltem: tőled.</p>
                <p>- És meg is mutattad.</p>
                <p>- Igen. Belenyúltam a retikülömbe. Nem emlékszem rá, hogy a két levelet hogyan
                    dugtam a tás­kámba, címzéssel felül, vagy megfordítva. Kinyitni nem mertem, mert
                    féltem, hogy oda­pillantasz és meglátod az idegen írást. Lehúnytam a szemem és
                    vaktában kihúztam az egyik levelet. Aztán elfordítottam az arcomat és a levelet
                    odatettem eléd. Nem csodáltam volna, ha ez alatt a pillanat alatt megőszülök.
                    Nem csodáltam, sőt nem is bántam volna, ha agyvérzést kapok és holtan esem le a
                    székről. Ez volt az a pillanat, amikor robogó vonat száguld keresz­tül az ember
                    testén és az illető tudja, hogy a vonat kerekei halálra gázolják.</p>
                <p>- Csakugyan az én levelem volt.</p>
                <p>- Igen, a te leveled volt. Azt hittem, hogy meg kell halnom s most egy csoda
                    hirtelen vissza­adta az életemet. És azt hittem, hogy abba a boldogságba is
                    rögtön belehalok. De nem. Egy­szerre visszanyertem az öntudatomat és egy
                    pillanat alatt a magam ura voltam. Az ember nyomban természetesnek találja,
                    hogyha szerencséje van.</p>
                <p>Klárika zokogva borult az ura vállára.</p>
                <p>- No, most meggyóntam neked. Most olyan könnyű a szívem és olyan boldog vagyok.
                    Szeretsz? - kérdezte a könnyein keresztül.</p>
                <p>Gábor megsimogatta az asszony könnyektől nedves, forró arcát.</p>
                <p>- Várj csak. Ezt nevezed te véletlennek?</p>
                <p>- Hát mi ez, ha nem az?</p>
                <p>- Igaz, véletlen, apró kis játéka a sorsnak. De a véletlen még nem elég ahhoz,
                    hogy tiszták maradjunk és boldogok legyünk.</p>
                <p>Klárika kérdőleg nézett az ura komoly szemei közé.</p>
                <p>- Hogy érted ezt, Gábor?</p>
                <p>Gábor aggodalmas hangon kérdezte:</p>
                <p>- Megvan a levél?</p>
                <p>- Meg.</p>
                <p>- Mutasd.</p>
                <p>Klári odaadta Gábornak a báró levelét. Gábor megkönnyebbülten, diadalmasan,
                    boldogan felujjongott.</p>
                <p>- Látod, és mégsem a véletlen kormányozza a mi életünket.</p>
                <p>- Miért mondod ezt?</p>
                <p>- Mert a levelet nem bontottad fel. Ez már nem a véletlen műve. Ez azt mutatja,
                    hogy először is nem voltál kíváncsi arra, hogy mit ír a báró, másodszor, mert
                    nem volt félni valód olyan célzásoktól, amelyek miatt nekem meg kellett volna
                    hogy gyűlöljelek téged. Ez mégsem véletlen, - ismételte boldogan Gábor és
                    felszakította a báró levelét.</p>
                <p>- Olvasd.</p>
                <p>Klári felbontotta. Együgyű és bárgyú védekezés volt a házasság ellen... Egyéb
                    semmi. És a levél hangja is olyan, amelyből kiviláglik, hogy Klárika nem
                    vétkezett a hűség és a tisztaság ellen...</p>
                <p>- Ez mégsem a véletlen műve volt - mondta csendesen a férfi és karjaiba zárta
                    könnyező, nevető-síró szerelmes asszonyát.</p>
            </div>
        </body>
    </text>
</TEI>