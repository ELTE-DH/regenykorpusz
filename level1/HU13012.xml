<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13012" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Andráscsik örököse</title>
				<author>
					<persName>
						<surname>Krúdy</surname>
						<forename>Gyula</forename>
					</persName>
					<date from="1878" to="1933">1878-1933</date>
					<idno type="VIAF">22810</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">33483</measure>
				<measure unit="pages">75</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Andráscsik örököse</title>
					<date>2014-06-20</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/13000/13012"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szabó Attila</name>
						<name>Mészáros Atilla</name>
					</respStmt>
					<bibl type="digitalSource">
						<title>Andráscsik örököse</title>
						<date>2014-06-20</date>
						<ref target="https://mek.oszk.hu/13000/13012"/>
					</bibl>
					<bibl type="printSource">
						<title>Andráscsik örököse</title>
						<author>Krúdy Gyula</author>
						<pubPlace>Budapest</pubPlace>
						<publisher>Singer és Wolfner</publisher>
						<date>1911</date>
						<ref target="https://mek.oszk.hu/13000/13012/pdf/"/>
					</bibl>
				</bibl>
				<bibl type="firstEdition">
					<title>Andráscsik örököse</title>
					<author>Krúdy Gyula</author>
					<date>1909</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-24"/>
			<change when="2020-12-19"/>
		</revisionDesc>
	</teiHeader>
	<text>
		<body>
			<div type="chapter">
				<head>
               I.
            </head>
				<p>
               Húsz-huszonöt esztendő előtt történt, hogy Nagy-Kállón, Szabolcs
                  vármegyében, hirtelen halállal eltávozott az élők sorából Andráscsik Sámuel, az
                  igazi Andráscsikok közül. Ezt nem azért jegyzem meg, mintha másféle Andráscsikok
                  lettek volna a világon, mint igaziak; tisztán a megholtnak volt ez a szólása, ha
                  véletlenül idegen embereknek bemutatkozott. Volt ugyanis valahol Pesten egy
                  testvéröccse, akit mindenféle bűnökért a familia kitaszított sorából. A rossz
                  nyelvek szerint ez az Andráscsik börtönviselt ember volt és amikor ebbe a hibába
                  esett, a rokonság kitalálta, hogy nem is igazi Andráscsik-származás a Guszti. (Ha
                  püspök lett volna, sohse jutott volna eszébe egyiknek se megtagadni.) A kállói
                  Andráscsik azért emlegette mindíg, hogy ő az igaziak közül való.
            </p>
				<p>
               Más ember is meghalt már Kállón, nemcsak Andráscsik, de az ő halála
                  azért nevezetes, mert összefüggésben van az alábbi történettel. Ha Andráscsik
                  Sámuel nem hal meg, vagy legalább a halál előre bejelenti nála látogatását és nem
                  hirtelen ragadja el az élők sorából, sok minden megfordítva történik ezen a
                  világon. Andráscsik Sámuel egész életében jelentéktelen ember volt, habár eleget
                  megtett, hogy némileg kiemelkedjen a közönséges halandók sorából. Gyüléseken,
                  választásokon öblös hangjával tüntetett; a torokat, keresztelőket szorgalmasan
                  látogatta és volt legalább tíz olyan pohárköszöntője, amelyet könyv nélkül tudott.
                  De a nevezetesség mégis makacsul elkerülte. A megyei urak szóba se állottak vele,
                  már pedig az igazi népszerűség ott kezdődik az alispáni parolánál. Közönséges
                  kupecembernek nézték Andráscsikot minden jó tulajdonsága mellett, amely jó
                  tulajdonságok között nem utolsó volt az, hogy a szólásmondás szerint, még a bőre
                  alatt is pénze volt és akármikor meg lehetett szorítani egy kis kölcsönért. Igaz,
                  hogy Andráscsik uramhoz csak azok a kétségbeesett exisztenciák fordultak
                  kölcsönért, akinek már a zsidó sem adott; de hát minek is mentek volna
                  Andráscsikhoz, amikor ő becsületes tíz percentre dolgozott és csak akkor adott
                  pénzt, ha előbb a hiúságának hizelegtek? Úgy kellett neki udvarolni, mint valami
                  rátartós menyecskének. Vadászatra, lakomára kellett meghívni, brúdert inni vele és
                  tűrni, hogy úton-útfélen megszorongassa az adósa kezét a nagy zsíros tenyerével!
                  Hiába, Andráscsik Sámuel sem annak született, mint ami lett belőle. Szívesen
                  elengedett esztendős kamatot, ha egyik-másik adósa meginvitálta egy pohár borra az
                  Arany-Griffbe. Ilyenkor kidüllesztett mellel ült a megyei urak között és
                  rémségesen hazudott az őseiről, pedig - mint a dölyfös Gaál Simon megjegyezte, -
                  még az se teljesen bizonyos, hogy nagyapja volt valamikor. Minél lenézőbben bántak
                  vele, annál inkább adta a pénzt. A kisebbik Zathureczkynek abban az időben már
                  semmije sem volt, csupán a macskanadrágja, meg a dölyfössége. Andráscsik Sámuel
                  azonban mindíg leszámítolta a váltóit.
            </p>
				<p>
               - Hadd lássa a büszke ember, hogy engem se a gólya költött, -
                  mondogatta.
            </p>
				<p>
               Persze, Zathureczky kutyába se vette Andráscsik uramat. Mert ha csak
                  egyetlen-egyszer engedett volna merev magatartásából, a pénzforrás örökre bedugult
                  volna. De volt esze, hogy ne engedjen. Nem is pörölte Andráscsik soha váltóit,
                  holott sok pajtásává, komájává, cimborájává lett adósa alól ellicitáltatta a
                  derékaljat. A jeles Homonnai Gyulának is megvolnának még mindíg hires agarai, ha
                  egyszer boros fővel pertu poharat nem iszik Andráscsikkal. Harmadnapra már pörölte
                  Andráscsik a követelését. Homonnai ekkor még jobban elrontotta a dolgát: a
                  helyett, hogy leszidta volna Andráscsikot, mint megérdemelte volna a gaz uzsorás,
                  kérlelő szóval kereste föl:
            </p>
				<p>
               - De, bruderkám, ezt már csak nem fogod megtenni a legjobb
                  barátoddal?
            </p>
				<p>
               Andráscsik rövid nyakát válla közé húzta és onnan nézett hideg
                  nyugalommal Homonnaira. A két kezét pedig eldugta a háta mögé.
            </p>
				<p>
               - Én csak uraknak állok a rendelkezésére. Az én legjobb barátaim
                  olyan emberek, akik nem érnek egy huszast sem, - felelt egykedvűen. - No de az úr
                  se többet, - tette hozzá szemtelen vigyorgással.
            </p>
				<p>
               Bizony eladta a híres agarakat, csak a legkisebbet, a számos
                  billikomot nyert Lepkét tartotta meg magának. Azt rugdosta aztán a csizmasarkával,
                  ha az urak elzavarták ismét asztaluk mellől.
            </p>
				<p>
               - Te is olyan urifajta vagy, - mondta a Lepkének fogcsikorgatva, hogy
                  a következő pillanatban aztán lekapja kalapját az agár előtt: - Bocsánatot kérek,
                  tekintetes úr.
            </p>
				<p>
               Mert a híres Lepke valóban úgy viselkedett ezzel a kupec-lélekkel
                  szemben, mint igazi úrhoz illik, mintha a gazdája hibáját akarta volna jóvátenni:
                  nyugodtan, megszökés nélkül tűrte sorsát és a kupec kedveskedését, hizelkedését
                  észre sem vette. Mint egy balsorsba jutott nemeshez illik, soha se feledkezett meg
                  magáról annyira, hogy a legkisebb barátkozási hajlamot elárulta volna a kupec vagy
                  a hozzátartozói irányába. Ha régi gazdáját meglátta olykor az utcán, elfordította
                  a fejét. Tán azért, hogy ne lássa annak könnybeborult szemét.
            </p>
				<p>
               - Lelke van annak a kutyának! - ordított elkeseredve Homonnai Gyula.
                  - Meglássátok, elpusztul hamarosan.
            </p>
				<p>
               Agártartó, állatszerető urak gyakran akarták megvenni a Lepkét
                  Andráscsik Sámueltől. A kupec nevetve ellenkezett:
            </p>
				<p>
               - Pénzért nem eladó. Csak azóta érzem magam igazán úrnak, hogy amikor
                  rossz kedvem van, a Lepkét rugdoshatom. A híres Lepkét.
            </p>
				<p>
               Délutánonként a zsinegen vezette magával az Arany Griff
                  kártyaszobájába, ahol a környékbeli ügynökök, kalmárok köpdöstek és pipáztak. Amíg
                  egyszer eltűnt a Lepke mellőle. Hová lett, mit csinált vele, senkinek se mondta
                  meg. Lehet, hogy rossz kedvében, talán ép olyankor, amikor az urak ismét kidobták
                  maguk közül valami mulatságból, agyonlőtte az agarat.
            </p>
				<p>
               Pedig nagyon kevesen voltak már a környékbeli urak között, akik
                  pertuk ne lettek volna Andráscsikkal. A vagyona folyton növekedett és folytonosan
                  nőtt az elbizakodottsága. Kölcsönt már csak úgy adott a megszorult uraknak, - a mi
                  uraink pedig abban az időben szörnyen meg voltak szorulva, - ha a házánál
                  fölkeresték és legalább ebédet vagy vacsorát ettek nála. A megszorult ember
                  mindenre képes. A legelső familiák sarjadékai elmentek szépen sorjába az
                  Andráscsik vöröstéglás házába, oda a Szentannára. Kezet csókoltak az asszonynak,
                  egy tavaszamúlt, korán elhervadt, vékony asszonykának, aki a világon talán senkit
                  se utált úgy, mint az urát. Aztán bókokat mondtak a hajadon leányának,
                  Juliskának... No hát ez az utóbbi már nem volt olyan lehetetlen dolog. Juliska
                  szépség, kedvesség dolgában akármelyik kisasszonnyal felvette volna a versenyt, ha
                  nem Andráscsik uram az apja. De az apja miatt még a szeme sem volt olyan ragyogó,
                  büvölően sötét, mint amilyen volt. Szőke vénuszfeje alkalmatos lett volna arra,
                  hogy elbolondítsa egy országrész gavallérjait. A termete nyulánk, karcsú, mint a
                  fiatal pálma. Csak finom metszetű ajkán borongott valami méla szomorúság, amely
                  szomorúságot szinte fokozni látszott mélycsengésű, komoly hangja, amely soha sem
                  csapott kacagásba. Talán észre sem vette senki a Juliska rendkívüli szépségét,
                  mert akik abban a házban megfordulni szoktak, azok nem az eleven angyalokra voltak
                  kíváncsiak, hanem azokra a föstött angyalokra, amelyek a bankókon vannak. Azok a
                  föstött angyalok! Andráscsik uramnak szokása volt vadonatúj bankókat tartani
                  odahaza. Pestről hozta őket kötegszámra, ahol gyakran megfordult.
            </p>
				<p>
               - Megyek friss angyalokért, - mondta odahaza és hetekre
                  elutazott.
            </p>
				<p>
               Valami árverésen antik velencei pénzesládához jutott, abban
                  tartogatta a bankókat, selyembe burkolva.
            </p>
				<p>
               - A mennyországból jöttem, - mondta, amikor hazaért és gyönyörködve
                  rakosgatta el a ropogós pénzt a ládába.
            </p>
				<p>
               Akkor is, amikor egy biztosan találó, alapos gutaütés elszólította a
                  világból éppen Pestre volt készülőben. Az Arany-Griffben rendelkezett egynémely
                  dolga iránt, a kocsi odakünn állt a fogadó előtt, vállán volt már százgalléros
                  köpenyege, amelyet soha sem hagyott el és kezében a kis utitáska. Mindenki tudta,
                  hogy ebben a táskában Andráscsik uram csak egy pár rongyos papucsot hord, a pénzét
                  másfelé tartogatja. Hubák Jánosnak, a fiskálisának adott némely utasításokat, hogy
                  távollétében mi történjék az adósaival.
            </p>
				<p>
               - Szokoli Sándort kíméletlenül el kell árverezni. Három esztendő
                  előtt még a cselédeivel veretett meg, az idén pedig már keresztkomának kért föl!
                  Ellenben a fiatal Zathureczky tekintetes úrnak adni kell pénzt, ha megszorul.
                  Megértette?
            </p>
				<p>
               A köpcös Hubák elkeseredve dörzsölgette magas homlokát, amelyből
                  kétarasznyi távolságban mutatkozott csak haj. Az igaz, hogy olyan, mint a
                  drótszeg. Kemény, egyenesen álló hajzat, mint egy kerítés a fejtetőn. Utálta
                  Andráscsik uramat, de megélt belőle.
            </p>
				<p>
               - Értem, te gonosztevő. Megint egy jó pajtásodat teszed földönfutóvá.
                  Szép ajándékot adsz a keresztfiadnak.
            </p>
				<p>
               - Hátha még azt is tudnád, fiskális uram, - nevetett kezét
                  dörzsölgetve Andráscsik, - hogy mekkora csókot kaptam a mult héten a
                  komámasszonytól! Úgy-e szép menyecske a Szokoliné, eszem a zuzáját? De nekem épen
                  elég volt már az asszonyokból. Torkig vagyok velük!...
            </p>
				<p>
               Az ügyvéd mormogott valamit vastag bajusza alatt. Andráscsik Sámuel
                  azonban már azt nem hallotta. A torkához kapott, mintha csakugyan az asszonyok
                  fojtogatnák! Az arca elkékült, a szeme kimeredt. Egy keskeny fekete kendő volt a
                  nyakára csavarva, azt akarta lebontani remegő ujjaival. De a kendő ahelyett, hogy
                  engedett volna, mintha mindíg jobban összeszorult volna nyakán. Tántorogva dőlt a
                  falnak. Hubák egykedvűen nézte.
            </p>
				<p>
               - Úgy látszik, egy kicsit megfulladsz, Andráscsik.
            </p>
				<p>
               Andráscsik nem is igen soká kínlódott már. Eldőlt mint egy darab fa.
                  Estében megcsörrent a százgalléros bélésébe varrt aranypénz.
            </p>
				<p>
               S ekkor lett Andráscsik Sámuelből igazán nevezetes ember.
            </p>
				<p>
               Eltemették Andráscsikot is, mint már annyi sokakat előtte; akadt
                  olyan jólelkű öreg asszony, aki sírva fakadt a temetésén, nem annyira Andráscsik,
                  mint inkább a temetés miatt. A temetés napján éppen agarászbál volt a Griffben. Az
                  a selyma Zathureczky (az idősebbik) megcsinálta azt a tréfát, hogy a vacsoránál,
                  amikor legvidámabb volt a hangulat, hirtelen az ajtó felé fordult.
            </p>
				<p>
               - Csak jőjjön, jőjjön kedves Andráscsik, szívesen látjuk.
            </p>
				<p>
               A megyei urak ijedten fordultak az ajtó felé és azon csakugyan
                  belépett Andráscsik Sámuel, nyakában a százgalléros, fején a vidrabőr kucsma,
                  szakálla, bajusza a régi.
            </p>
				<p>
               - A gazember visszajött! - hördült fel Szokoli Sándor és pisztolyt
                  rántott elő a zsebéből.
            </p>
				<p>
               Zathureczky elkapta a Szokoli kezét:
            </p>
				<p>
               - Ne bolondozz Sándor, csak tréfa az egész. Kellemfi úr, vegye le a
                  szakállát.
            </p>
				<p>
               A következő percben ott állt a társaság előtt egy borotvált arcú
                  fiatalember. Zathureczky csípte valahol a vándorkomédiást, akit az Andráscsik
                  maszkjába öltöztetett.
            </p>
				<p>
               Egy hét mulva Hubák János ügyvéd lepecsételt levéllel állított be a
                  megyeházra. Az Andráscsik végrendeletét hozta.
            </p>
				<p>
               - Valami két esztendő előtt bízta rám, - mondotta az ügyvéd. - Rossz
                  sejtései voltak akkoriban.
            </p>
				<p>
               Az alispán átvette a levelet és ezzel megindult a hivatalos eljárás.
                  Összehívták az örökösöket. Kitűnt, hogy annyi Andráscsik van a világon, amennyiről
                  fogalma sem volt senkinek. Még a kitagadott Guszti is ott termett egyszerre.
                  Vánnyadt, kopott emberke volt, de a fején büszkén viselt egy ócska cilindert.
            </p>
				<p>
               - Nagy gazember volt szegény bátyám, - mondogatta. - Épen ezért nem
                  lehet tudni: jutottam-e eszébe?
            </p>
				<p>
               A többi Andráscsikok, - még a dunántúlról is került egy csizmadia, -
                  nagy zajgással voltak egymás között. Mindegyik magának vitatta a megholt
                  jóakaratát, barátságát. A csizmadia váltig azt erősítgette, hogy fiatal korában az
                  ő
               csizmáit hordta Sámuel. Sőt adós is maradt a csizmák árával. A
                  csizmadiát ezért, vagy másért, megverte a többi Andráscsik.
            </p>
				<p>
               Felbontották a végrendeletet. A papir zizegett a jegyző kezében, a
                  hivatalos szobában olyan csend volt, hogy hallani lehetett az udvaron lévő kerekes
                  kút csikorgását. A jegyző olvasta:
            </p>
				<p>
               „Én, Andráscsik Sámuel (az igaziakból), ép elmével, szabad
                  akaratomból minden ingó és ingatlan vagyonomat hagyományozom kizárólagosan,
                  szeretett gyermekemnek, Andráscsik Zsuzsánnának...”
            </p>
				<p>
               - Juliánnának! - szólt közbe, csendesen köhintve Hubák János.
            </p>
				<p>
               A jegyző szótagonként olvasta ismét a nevet a végrendeletből:
            </p>
				<p>
               - Zsuzsánnának, világosan ez van írva.
            </p>
				<p>
               Hubák János a fején lévő drótsövénybe kapott.
            </p>
				<p>
               - Érthetetlen tévedés, - mormogta. - Andráscsik Zsuzsánna nem
                  létezik.
            </p>
				<p>
               - De igenis létezik, - szólalt meg ekkor egy recsegő kemény hang a
                  hivatalos szoba hátteréből. Itt is vagyok a képviseletében. A nevem Boronkay és az
                  örökösnő nagybátyja vagyok.
            </p>
				<p>
               S ekkor egy különös öreg úr lépett elő a sarokból, ahol eddig
                  észrevétlenül meghúzódott, a mindenféle Andráscsikok háta mögött. Mintha valami
                  ötven esztendős divatlapból vágták volna ki. Pitykés kék frakkja, vadgalambszínü
                  szűk nadrágja, hegyesorru félcipője egy cseppet sem volt kopott a használattól. Az
                  öreg úr csak ritkán öltözködik föl. Lengő fehér szakálla, torzonborz bajusza
                  valami nyugalombavonult cirkuszigazgatóhoz tették hasonlatossá. Egészben véve
                  sajátszerű benyomást tett itt a vitézkötéses, dolmányos, csizmás Andráscsikok
                  között. Hubák János tetőtől-talpig végignézte.
            </p>
				<p>
               - Melyik állatseregletből tetszett megszökni? - kérdezte epés
                  gúnnyal.
            </p>
				<p>
               A fehérszakállas a sarkára emelkedett.
            </p>
				<p>
               - Torkára forrasztom a szót, - recsegte vérvörösre vált arccal. - Én
                  Andráscsik Zsuzsika nevében vagyok itt.
            </p>
				<p>
               Egy csomó elsárgult papirost vett elő a kabátja zsebéből.
            </p>
				<p>
               - Itt van a meghatalmazásom, itt vannak okmányaim. Átvenni jöttem az
                  Andráscsik-örökséget.
            </p>
				<p>
               - De már abból nem eszik - rikkantotta el magát a csizmadia és
                  harcias állásba helyezkedett. - Pörölünk körömszakadásig. Nem hagyjuk a jussunkat
                  ilyen jött-mentnek.
            </p>
				<p>
               Az Andráscsik-had felzúgott, mint egy méhkas. Öklök emelkedtek a
                  levegőbe, botok kopogtak a szoba padlóján. Özvegy Andráscsikné halálsápadtan
                  állott a gyászfátyol alatt.
            </p>
				<p>
               Boronkay ügyet sem vetett a háborgó örökösökre. Könnyed ruganyos
                  lépésekkel tartott az ajtó felé. Ott megállott egy pillanatra és gúnyos mosollyal
                  nézett vissza:
            </p>
				<p>
               - Akinek valami dolga van velem, engem és kardomat mindíg
                  megtalálhat.
            </p>
				<p>
               A jegyző, Vizy Imre fejcsóválva nézett az írásokra:
            </p>
				<p>
               - A végrendelet pedig hiteles, amint látszik. Épen Hubák ügyvéd úr
                  szerepel egyik tanúként.
            </p>
				<p>
               A dróthajú fiskális az írásba bámult, majd a homlokához nyúlt:
            </p>
				<p>
               - Persze az én aláírásom... De hát a macska vette észre azt a fatális
                  névcserét.
            </p>
			</div>
			<div type="chapter">
				<head>
               II.
            </head>
				<p>
               Ha valamely áldásos, jótékony intézményre hagyja Andráscsik Sámuel
                  minden vagyonát, akkor kevésbbé törődtek volna vele az emberek, mint most, hogy
                  egy senki által nem ismert lénynek hagyományozta. A Griffben, a vármegyeházán
                  hetekig egyébről sem folyt a szó, mint a különös végrendeletről, de talán még
               a szomszéd megyében is nevettek a fölsült Andráscsikokon. A
                  nevetésben ott volt a kíváncsi kérdés, hogy tulajdonképen hát kicsoda is az az
                  Andráscsik Zsuzsánna, akiért családját, rokonságát kitagadta az öreg
                  Andráscsik?
            </p>
				<p>
               Boronkay Gábor, a lengőszakállú, ódivatú külsejű öreg két napig várta
                  a Griffben az Andráscsikokat. Ezen idő alatt halálra rémítgette a fogadói
                  cselédséget azzal, hogy ingujjra vetkezve egy szál karddal pozdorjává szabta a
                  szalmazsákot, másrészt pisztolyával a falra szögezett töktízes gömböcskéit
                  lyukasztotta ki. Ezen közben, ha az ajtaja előtt lépéseket hallott, nyomban
                  feltárta az ajtót és vérszomjas hangon kiáltotta:
            </p>
				<p>
               - Ha Boronkayt keresi valaki, csak ide kell utasítani. Mindenkinek
                  szívesen állok a rendelkezésére.
            </p>
				<p>
               Zathureczky (az idősebb), aki eleinte néhány tréfája célpontjának
                  szemelte ki a sajátságos öreg urat, lemondott arról, hogy véle megismerkedjen,
                  csak épen azt engedte meg magának, hogy berendelte a falujából Siska Jánost, a
                  környék megtermett kanászát és azzal küldötte a Boronkay nyakára, hogy hajlandó
                  vele verekedni. A sajátságos öreg dúlt-fúlt mérgében, aztán mert a kanászon kívül
                  senki se ajánlkozott, elutazott Kállóról. De előbb megbízta az örökség ügyével
                  Bajsa Gábort, egy fiatal, kezdő fiskálist.
            </p>
				<p>
               - Azért választom magát öcsém, - mondotta Boronkay, - mert még
                  fiatalember és talán megéri a pör végét. Magyarországon az örökségi pörök
                  emberöltőig tartanak.
            </p>
				<p>
               Bajsa Gábor persze megnyugtatta az öreget, hogy manapság már másképen
                  van az. Boronkay különös mosollyal hallgatta:
            </p>
				<p>
               - Lehet, - mormogta. - Ámbár nékem már ötven esztendeje folyik egy
                  pöröm.
            </p>
				<p>
               Bajsa Gábor lett tehát a titokzatos Andráscsik árva ügyvédje. Hej,
                  hogy felszállt egyszerre az ázsiója a fiatal fiskálisnak. Különösen arra a hírre,
                  hogy az ügyvéd személyesen megismerkedett Andráscsik Zsuzsánnával. Ebédre,
                  vacsorára hivogatták mindenfelé, a megyei kaszinóban abban marad a tarokkpárti,
                  amikor Bajsa a szobába lépett.
            </p>
				<p>
               - Nos? Milyen? Micsodás? Kiféle - repkedett feléje a sok kérdés.
            </p>
				<p>
               Bajsa rejtélyes mosollyal tért ki a felelet elől:
            </p>
				<p>
               - Regénybe való história ez, urak. Ha száraz hivatalos írások nem
                  bizonyítanák, magam se hinném.
            </p>
				<p>
               Mikor aztán a szép özvegy Telekdi Irma is elszalasztotta a
                  szobaleányát Bajsa Gáborhoz, hogy szívesen látja uzsonnára, az ügyvéd letette a
                  rejtélyes mosolyt. Megcsippentette a cicus arcát:
            </p>
				<p>
               - Hát aztán még kik lesznek azon az uzsonnán?
            </p>
				<p>
               - Senki más, csak a tekintetes úr.
            </p>
				<p>
               Bajsának lángba borult az arca. Kissé reszketett a hangja, amikor
                  megismételte a kérdést:
            </p>
				<p>
               - Senki más?
            </p>
				<p>
               - Senki, mert a tekintetes asszony legelőször szeretne hallani arról
                  a bizonyos Zsuzsánnáról, - felelt a szobaleány bizalmaskodva.
            </p>
				<p>
               Bajsa révetegen nézett maga elé. Persze, mind ilyenek az asszonyok. A
                  kíváncsiság a leggyöngébb oldaluk. Hiába küldte már hónapok óta a virágbokrétákat
                  a szép özvegynek. Kárba vesztek az ablakalatti séták. Hatástalanok voltak a
                  legtüzesebb pillantások, a legmélyebb sóhajtások. Telekdiné csak nevetett, hogy
                  két pajkos gödröcske támadt a rózsaszínű arcán.
            </p>
				<p>
               - Ezek a férfiak! Hogy szinészkednek!
            </p>
				<p>
               Vajjon ezt fogja-e ma is mondani? Ma sem engedi rózsaszínű ujjahegyét
                  megcsókolni?
            </p>
				<p>
               Észre sem vette, hogy a kaszinóban duzzogva fordítanak neki hátat a
                  legjobb barátai a titkolódzás miatt. A furfangos Zathureczky (az idősebb) mindjárt
                  ki is kezdte:
            </p>
				<p>
               - Nem lehet valami tiszta dolog ez az örökösödés. Kár volna, ha
                  gonosz dologba ártanád magad, Gábor. Kár volna a karriéredért... Az ember
                  gentleman lehet még akkor is, ha pörösködés a mestersége.
            </p>
				<p>
               Bajsa csak mosolygott csendesen:
            </p>
				<p>
               - Ne félts te engem, Zathureczky.
            </p>
				<p>
               Olyan biztosan, nyugodtan mondta ezt, hogy a furfangos Zathureczky
                  abba hagyta az ostromot. Bizonyos tisztelettel nézegettek rá. Az öreg Sári Pál, a
                  megyei fiskus megveregette a vállát széles tenyerével.
            </p>
				<p>
               - Terringettét, szerencsés fickó vagy. Nagy örökség, hosszú pör, még
                  hosszabb számla. Hej, ha én így kezdtem volna!
            </p>
				<p>
               Bajsa az óráját nézte.
            </p>
				<p>
               - Nagyon rövid eset a pör. Zsuzsánnát illeti meg az örökség. Azaz
                  hogy...
            </p>
				<p>
               Sári Pál tarkás szemével álmosan hunyorgatott. Közömbösen
                  mormogta:
            </p>
				<p>
               - Persze védenced érdekében mindent el fogsz követni. De vajjon a
                  bíróság hogyan fogja föl majd az esetet?
            </p>
				<p>
               Bajsa szórakozottan nézett az órájára. Jaj, be nehezen lesz már öt
                  óra. Mintha láthatatlan ördögkarocskák kapaszkodnának az óramutatóra és húznák
                  visszafelé...
            </p>
				<p>
               - A bíróság gyakran meglepő fölfogást tanusít - mormogta tunyán a vén
                  megyei fiskus és álmos szemében türelmetlenség fénye villant meg.
            </p>
				<p>
               - A törvény világosan intézkedik. Az Andráscsik második házassága nem
                  érvényes, - mondotta bizonyos idegességgel Bajsa Gábor.
            </p>
				<p>
               - Fékomadta. Bigámiában élt volna a huncut? - kiáltott föl Sári
                  Pál.
            </p>
				<p>
               Bajsa zavarodottan dadogott valamit. Észre sem vette, hogy elszólta
                  magát. A vén megyei ügyész csendesen nevetett. Ismét megveregette a fiatal
                  fiskális vállát.
            </p>
				<p>
               - No hát csak menj. A szép asszony türelmetlenül vár.
            </p>
				<p>
               Bajsa elvörösödött.
            </p>
				<p>
               - Én mindent tudok, öcsém, - folytatta Sári. - Csak arra kérlek, hogy
                  onnan egyenesen gyere föl hozzám. Megbeszéljük, megtanácskozzuk a dolgot. Több
                  szem többet lát. Két koponya mindíg két koponya marad, még ha az egyik olyan vén
                  is már, mint az enyém...
            </p>
				<p>
               Két perc sem telt bele, Bajsa Gábor már ott volt a Szent
                  Márton-utcában, ahol egy üde zöldre festett kis kapú előtt állott (a vaskosaras
                  ablakokból fehér őszi rózsák hajoltak ki), megpödörte a bajuszát, mielőtt a
                  kilincsre tette a kezét. A szíve ugyancsak dobogott, hiába erősítette magát:
                  csigavér, Gábris, nem szigorlatra megyünk! - De hát ki parancsolhatna annak a
                  bolond szívnek, ha egyszer mintha a torkában dobogna az embernek, a következő
                  percben a hátában? Benyitott a kapun. A kert még zöld volt, kert volt az egész
                  udvar. A vadszőlővel befutott verandán megvillant egy kis darab fehérség, egy
                  fehér női kar tolta félre a sárguló leveleket és kedvesen duzzogó hang
                  hallatszott:
            </p>
				<p>
               - No maga ugyan szépen megváratott. Nem tudott mindjárt jönni az
                  üzenetem után?
            </p>
				<p>
               - Bocsánat... Uzsonnára méltóztatott...
            </p>
				<p>
               - Menjen maga, csacsi. Csak nem üzenhetem, hogy nyomban jöjjön?
                  Milyenek ezek a férfiak! Nem tudnak semmit sem megérteni.
            </p>
				<p>
               Már ki is nyílott a veranda fehér ajtaja és Bajsa Gábor ott állott a
                  fehérpongyolás, junói termetű szép asszony előtt. Telt, rózsaszínű nyakából talán
                  több is látszott annál a bizonyos vonalnál, a karjáról minden mozdulatnál
                  fölcsúszott a bő ruhaujj, a szemében valami zavart, téveteg mosoly...
            </p>
				<p>
               - Annyira türelmetlen voltam, - mondja szemlesütve, - hogy
                  szobaleányomat másodszor is elküldtem magáért. Ki tudja, mikor kerül elő az az
                  ostoba leány? Pedig maga bizonnyal éhes. Meg kell elégednie azzal, hogy én
                  szolgálom ki.
            </p>
				<p>
               - Ó, nagyságos asszony...
            </p>
				<p>
               A veranda széltőlmentes sarkára volt állítva a kis uzsonnázó
                  asztalka. Kettőnél többen nem is férnek el mellette. Ketten is csak úgy, ha szűken
                  ülnek. Bajsa mosolyogva nézi a halványsárga abroszt, az abroszon a jóféle
                  csemegéket. Az asszony a fal mellett jelölt ki számára helyet.
            </p>
				<p>
               - Ez lesz a vallató-pad - mondja nevetve. - Figyelmeztetem, hogy
                  semmit sem szabad elhallgatnia.
            </p>
				<p>
               - Nem fogok semmit elhallgatni, - mondja nagy elhatározással Bajsa,
                  de ebben a percben eszébe se jut, hogy Andráscsik uram valamikor a világon is
                  volt.
            </p>
				<p>
               A szép asszony mosolyogva kínálja:
            </p>
				<p>
               - No erősítse meg magát. Igyon legelőször ebből a borból. Valódi
                  görög bor. Tavaly hozta a nagybácsim, Ferenczy Gazsi, Kréta szigetéről.
            </p>
				<p>
               Bajsa a rubintszínű borba néz a poháron keresztül. Megkockáztatta a
                  véleményt:
            </p>
				<p>
               - Olyan színe van, mint az ajkának.
            </p>
				<p>
               Az asszony az asztalra könyököl, megvillan a szeme:
            </p>
				<p>
               - Hát igaz volna? Csakugyan olyan szép?
            </p>
				<p>
               - Kicsoda?
            </p>
				<p>
               - Az a Zsuzsánna. Annak az ajkáról beszél.
            </p>
				<p>
               Bajsa fanyarul mosolyog.
            </p>
				<p>
               - Van eszemben... Habár az a Zsuzsánna se csúnya.
            </p>
				<p>
               Az asszony mohón figyel; Bajsa elhallgat, azért az asszony
                  célravezetőnek tartja azt a kérdést föltenni:
            </p>
				<p>
               - Van olyan szép, mint én?
            </p>
				<p>
               - Macskát! Van is magánál szebb ezen a világon. Nincs szebb, de nincs
                  kegyetlenebb se.
            </p>
				<p>
               - Hát mégis, milyen?
            </p>
				<p>
               - Hogy is mondjam? Nem szép, de nem is csúnya. Nem hasonlít az
                  idevaló lányokhoz. Először annyit tud, mint egy professzor. Különben van tanári
                  oklevele is. Latinul úgy beszél, mint egy pap. A törvénykönyvet jobban ismeri,
                  mint én. Azaz, hogy ez nem egészen bizonyos. Aztán lovagol, vív, célba lő, de a
                  himzéshez, varráshoz is ért. Az előbbit, véleményem szerint Boronkay úrtól
                  tanulta, aki afféle cirkusz-művész lehetett fiatal korában; a himzést, varrást
                  önmagától tanulta meg.
            </p>
				<p>
               - Szóval, amolyan emancipált hölgy, akiket a színpadon látunk,
                  akikről a regényekben olvasunk?
            </p>
				<p>
               Bajsa Gábor bólintott:
            </p>
				<p>
               - Igen különös teremtés. Amikor legelőször találkoztam vele
                  Budapesten az Angolkirálynő szállodában, egy teljes óráig vallatott az apjáról, a
                  megboldogult Andráscsikról. Nem igen ismerte az öreget, vagy ha ismerte is,
                  egészen más oldalról, mint mi itthon...
            </p>
				<p>
               - Várjon csak, - szólt közbe a szép asszony. - Milyen ruha volt
                  rajta?
            </p>
				<p>
               - Lovaglóruha.
            </p>
				<p>
               - Megbolondult? Csak nem jár lovaglóruhában?
            </p>
				<p>
               - Még cilindert is tett a fejére, amikor elbúcsúztunk. Tudniilik csak
                  a találkozásunk idejére béreltek szobát a hotelben, egyébkor falusi lakásukban
                  élnek a főváros szomszédságában. Az utcán két lovász és két paripa várta őket.
                  Nyeregbe ugrottak és elügettek.
            </p>
				<p>
               A szép asszony hunyorított a szemével:
            </p>
				<p>
               - És magának persze szörnyen tetszett a lovas hölgy?
            </p>
				<p>
               Az ügyvéd ennél a pontnál nem engedett:
            </p>
				<p>
               - Már sokszor mondottam, hogy nekem csak kegyed tetszik. Senki más a
                  világon.
            </p>
				<p>
               Az asszony elgondolkozva nézett maga elé, mintha nem is hallotta
                  volna az ügyvéd legutolsó szavait. Furcsa is volna, ha annak a bizonyos
                  Zsuzsánnának egyszer eszébe jutna Kállóba jönni. Nagy fölfordulást okozna itt
                  különcségével. Talán még a férfiakat is megbolondítaná. Eddig messzi környéken a
                  legszebb asszonynak özvegy Telekdinét ismerték. Évek óta nem akadt versenytársa.
                  Asszony, leány nem versenyezhetett vele.
            </p>
				<p>
               Az asszony tunyán behúnyta a szemét, magában pedig azt gondolta:
                  vigyázat, veszedelem mutatkozik. Álmosan kérdezte:
            </p>
				<p>
               - Nos és kije, mije Andráscsiknak az a hölgy?
            </p>
				<p>
               - A törvényes leánya. Az öreg úr elkövette azt a baklövést, hogy
                  kétszer nősült. Másodszor akkor, amikor az első felesége még életben volt s attól
                  el sem vált. A második házassága tehát érvénytelen.
            </p>
				<p>
               - Nem értem az egész dolgot, - mormogta az asszony. - Ezeken a
                  férfiakon sohase lehet eligazodni. Az öreg Andráscsik épen olyan huncut lett
                  volna, mint a többiek?
            </p>
				<p>
               - Még huncutabb. Ő volt csak igazán huncut. Jól kieszelte annak a
                  módját, hogy soha életében ki ne derüljön a csalafintasága. De hát ez nagyon
                  homályos ügy. Nem asszonynak való.
            </p>
				<p>
               Telekdinének egy pillanatra felnyílt a szeme, hogy aztán újra
                  lecsukódjon. A kezét szórakozottan nyújtotta előre, addig, amíg elérte vele a
                  Bajsa kezét. Akkor hirtelen vissza akarta vonni, de persze Bajsa elkapta és
                  megcsókolta.
            </p>
				<p>
               - Hogy is van az a homályos ügy? kérdezte Telekdiné csendesen és a
                  kezét a Bajsa kezében felejtette.
            </p>
				<p>
               - Szerfölött homályos dolog ez; - mondotta Bajsa Gábor és simogatni
                  kezdte a szép asszony bársonypuhaságú kezét, - a leghomályosabb az benne, hogy az
                  öreg Andráscsik azzal a madárijesztő külsejével valamikor délceg, ifjú legény
                  volt, hadnagy a Sándor-huszároknál, amely ezred épen Olaszországban tanyázott. Nem
                  nagyon hittem a szememnek, amikor Zsuzsánna kisasszony megmutatta a nyakán függő
                  amulettben az édesapja fiatalkori arcképét. A mi bozontos, elvadult külsejü,
                  kopott ruházatú Andráscsikunk lett volna az a pörgebajuszú, merésztekintetű
                  gavallér, aki az amulettből rám meresztette a szemét?... Hát Andráscsik volt,
                  csakhogy a bajuszt, azt a szürke, bozontos bajuszt, elhanyagolt szakállt kellett
                  hozzáképzelni; meg azt a megtört tekintetet, amilyen azoknak az embereknek a
                  tekintete, akiket sokat üldözött a sors. Azt az amulettet a Zsuzsa anyja,
                  született Boronkay Krisztina viselte valamikor a nyakán.
            </p>
				<p>
               Boronkay Lőrinc volt a Sándor-huszárok ezredese, amikor az ezred
                  Milanóban feküdt. Erről a Boronkay Lőrincről csak annyit tudunk, hogy sok
                  érdemrend díszítette a mellét és testestől-lelkestől katona volt. Büszkébben nem
                  csörgette senki a kardját az osztrák ármádiában, mint Boronkay ezredes Milanó
                  utcáin. De, ha nem is lett volna büszke érdemrendeire, büszke volt leányára,
                  Krisztinára, aki özvegyi életét felvidította, Krisztina helyőrségről-helyőrségre
                  követte atyját. Épen úgy az ezredhez tartozott, mint a trombitás. Igazi
                  katonaleány volt, aki gyermekkorától hozzászokott a szubordinációhoz. Bízvást
                  elfoglalhatta volna akármelyik öreg kapitány helyét az ezredben; a katonai
                  rendtartás a kisujjában volt. S erre volt legbüszkébb az apja. Ezzel a
                  fegyelmezett, katona-leánnyal esett meg az a szerencsétlenség, hogy beleszeretett
                  Andráscsik hadnagyba, ott messzi Milanóban. Hiszen ez nem lett volna még olyan
                  nagy baj, ha Andráscsik igazi hadnagy lett volna. A közlegénységen kezdte és úgy
                  vitte föl az aranycsillagig. Az ezredben mindíg csak őrmester maradt Andráscsik
                  uram. Parádénál otthon hagyták, lakomáknál az asztal végére ültették. Ebbe a
                  „pickauf” hadnagyba szeretett bele az ezred büszkesége, Krisztina. Hja, a
                  szerelemnek nincs köze a hadiiskolához, se a származáshoz. Még csak nemes ember
                  sem volt Andráscsik. Az ördög elcsavarja néha a leányok fejét. Az ördög meg
                  Milanóban is ördög. Krisztina ismerte a szubordinációt, azért érzelmeit titokban
                  tartotta. Nem is tudott arról senki más, csak Andráscsik. Mert amikor az
                  ezredesnek tudomására jutott a dolog, akkor már minden későn volt. Többé nem
                  lehetett segíteni az ügyek állapotán.
            </p>
				<p>
               A gőgös katona iszonyú haragra gerjedt. Legszívesebben felakasztatta
                  volna Andráscsikot, s csupán a Krisztina könnyeinek engedett, amidőn nyomban
                  elégtételt nem vett a csábitón.
            </p>
				<p>
               - Helyes, - mondotta. - Légy a felesége. De csak azon föltétel alatt,
                  hogy nyomban elváltok az esküvő után. Különben majd gondoskodom én arról, ne
                  sokáig legyen Andráscsik hadnagy a férjed.
            </p>
				<p>
               Az esküvőt csendben, titokban megtartották egy milanói kolostorban. A
                  két legidősebb törzstiszt volt a tanu, ugyancsak két tiszt vette őrizet alá az
                  esküvő után Andráscsik hadnagyot.
            </p>
				<p>
               - A leányomhoz addig semmi köze, amíg velem el nem intézte a dolgát,
                  hadnagy úr - mondotta sötéten az ezredes. - Becstelen férfit nem tűrök meg a
                  családomban.
            </p>
				<p>
               Andráscsik uram csak nagyot nézett.
            </p>
				<p>
               - Mi dolga volna velem, ezredes úrnak?
            </p>
				<p>
               - Azt majd az a golyó fogja megmondani, amit a koponyádba eresztek,
                  te semmirevaló! - ordított magánkívül Boronkay. - A leányom becsületét
                  kireperálhattad, de nem az enyémet.
            </p>
				<p>
               Szólt és arcul legyintette a keztyűjével a hadnagyot.
            </p>
				<p>
               Andráscsik uram még akkor is vonakodott megverekedni a tulajdon
                  apósával. A törzstisztek erre kijelentették, hogy ott helyben lekaszabolják, ha
                  tovább is vonakodik. A kolostor szomszédságában volt a huszárkaszárnya. A tágas
                  tiszti étkezőben folyt le a különös párbaj. Az ezredes golyója célt tévesztett, de
                  annál biztosabban talált az Andráscsik golyója. Boronkay nyomban összeesett. Még
                  csak annyi ideje maradt, hogy a Krisztina sorsáról rendelkezzék. Sohase legyen
                  Krisztina az Andráscsik hitvese és ennek keresztülvitelével Gáspár öccsét bízta
                  meg, aki a párbajnál is segédkezett. A haldokló katona megeskette az öccsét, hogy
                  végakaratát teljesíteni fogja - és így nem lett semmi az Andráscsik első
                  házasságából.
            </p>
				<p>
               Andráscsik természetesen megszökött Milanóból és sokféle hányattatás
                  után Kállóra került. Próbált-e közeledni Krisztinához azon idő alatt, nem
                  kívánta-e gyermekét látni, amely az esküvő után nemsokára született, ki tudná? Sok
                  rejtélyt vitt magával a föld alá Andráscsik Sámuel, amelyről most már csak a
                  másvilági bírónak számol be. Így örökös rejtély az ő második házassága is, amelyet
                  akkor kötött Kállón, amikor első felesége még élt és tőle el nem vált. Nem tudom,
                  hogy valami halálosan szerette volna a második feleségét, született Harang Annát.
                  Csak annyi bizonyos, hogy a Harang Anna hozományával kezdte el legelőször a
                  mesterségét, a pénzkölcsönzést. Pénzes gazdag ember akart lenni mindenáron. S
                  miután ezt tisztességes úton el nem érhette, a görbe útat választotta. Az
                  Andráscsik vagyon több százezer forintra rúg jelenleg, nem számítva a künnlevő
                  követeléseket. A második házassága boldogtalanságában talán csak az vigasztalta,
                  hogy elérte célját. Pénzes-zsákja napról-napra jobban megduzzadt, és a pénze
                  fölbátorította arra, hogy évek multán keresni kezdje Boronkay Krisztinát.
            </p>
				<p>
               A szerencsétlen asszonynak szomorú élete volt. Gáspár úrnak, a
                  nagybátyjának valami kalandja miatt ott kellett hagynia ezredét és más hiányában
                  fölcsapott „művésznek”. Kitünő lovas volt, pompás lövő, vívó. Ezzel a tudománnyal
                  végigvándorolta egész Európát. Vívómester volt, majd cirkuszi lovas. Orfeumokban
                  produkálta magát és a játékbarlangok törzsvendége volt. Az élet árja hol a
                  felszínre sodorta, hol a mélybe vetette. Boronkay Gáspár minden körülmények között
                  megtartotta haldokló bátyjának tett fogadalmát. Krisztinát és gyermekét nem hagyta
                  el. Krisztina maga is megkedvelte a vándoréletet és ha Gáspárt történetesen
                  üldözőbe vette a balsors és a kártyaasztal molochja nyelte el jövedelmét,
                  Krisztina maga vette kezébe az életföntartás dolgát és lovagolt a cirkusz
                  porondján. Mint afféle vérbeli huszárlány, korán megtanulta a lovaglás művészetét.
                  Dehogy is gondolt volna arra kisleány korában, amikor az ezred vén őrmestere amúgy
                  huszármódra a paripa szőrén tanította lovagolni, hogy valamikor kenyeret fog neki
                  szerezni tudománya. Gáspár úr elkeseredve szidta olyankor a sorsot, amikor csupán
                  a Krisztina keresménye tartotta a lelket a háztartásban, és alig várta, hogy a
                  föstött kártyalapok jobb idők jöttét jelentsék. Krisztina visszavonult a
                  magánéletbe és Boronkay Gáspár megint nyugodt lélekkel mondhatta:
            </p>
				<p>
               - Ne féljetek addig, amíg ezt a deres szakállt látjátok.
            </p>
				<p>
               Az esztendők elröpültek és a várva várt millió, amelyre pedig Gáspár
                  úr teljes biztonsággal számított, nem érkezett meg. Jött mind sűrűbben a
                  nyomorúság és Krisztina lassan-lassan betegeskedni kezdett. Párisban laktak,
                  amikor a kegyelmes halál elszólította abból a boldogtalan életből, amelynek
                  keresztjét mindvégig türelmesen viselte. Nem hagyhatott egyebet hatesztendős
                  leánykájára, mint azt az amulettet, benne a képpel. Azt a nyakába akasztotta a
                  gyermeknek, miután megcsókolta. Szemét az örök álomra lehúnyta és abban az órában
                  toppant be a kis padlásszobába Andráscsik Sámuel. Gáspár urat a nyomorúság és
                  Krisztina halála annyira megtörte, hogy nem utasíthatta vissza elég erélyesen
                  Andráscsik uramat a halott koporsójától. Sőt eltűrte még azt is, hogy a gyermekét
                  ölébe vegye.
            </p>
				<p>
               Andráscsik ettől az időtől fogva mind sűrűbben kereste fel a
                  gyermekét. Gáspár úr bősz haragja is lecsillapodott lassan, amikor az a kötnivaló
                  Andráscsik minden alkalommal megtöltötte a tárcáját. Utóvégre a gyermek most már
                  egyedül az apjáé volt, el is vehette volna Gáspár úrtól anélkül, hogy egyetlen
                  körmöci aranyat adott volna érte. Gáspár úr tehát belenyugodott a sorsba és a
                  kötnivaló Andráscsikkal lassan megbarátkozott. Elvezette azokra a helyekre, ahol ő
                  otthonos volt: a játékbarlangokba, éjjeli mulatókba, kéteshírű lebujokba.
                  Andráscsiknak a háta borzongott azokon a helyeken és hamarosan kiszámította
                  magában, hogyha három vármegyét összerabol Magyarországon, Boronkay Gáspárnak az
                  mind kevés lesz Párisban. Mindenféle furfanggal, rábeszéléssel Magyarországba
                  hozta Boronkayt, ahol a leányával együtt egy felvidéki kastélyban helyezte el, és
                  itt a leányka felnövekedett. Később a főváros közelében talált rejtekhelyet a
                  Zsuzsika részére. Odahaza mint sertéskereskedő szerepelt, akinek örökösen útban
                  kell lennie a mesterségénél fogva. Gáspár úr csak nagyon sokára tudta meg a valót:
                  azt, hogy Andráscsiknak felesége, gyermeke van. Első haragjában el akart
                  vándorolni az országból, de utóvégre csak beletörődött a megváltozhatatlanba. Öreg
                  legény volt már ahhoz, hogy előlről kezdje a bolyongást, meg nagyon is megszokta a
                  gondatlan életet. Különösen amióta Budapest közelében laktak, elég sűrűn
                  föltalálhatta a fővárosi éjszakában azokat a hangulatokat, amelyek régente
                  hevítették.
            </p>
				<p>
               - Megérdemelte volna Andráscsik, hogy fölakasszák, - mondotta
                  mostanában. - Csak az enyhíti vétkét, hogy olyan nagyon szereti Zsuzsikát.
            </p>
				<p>
               Az utóbbi időben Andráscsik azon mesterkedett, hogy férjhez adja a
                  leányát, de a sors nem engedte, hogy szépen, símán kigombolyítsa azt a fonalat,
                  amelyet, összebogozott. A halál közbelépett és az Andráscsik története csak most
                  kezdődik igazán, amikor már meghalt...
            </p>
				<p>
               Bajsa Gábor, amikor már befejezte elbeszélését, kérdően nézett
                  Telekdinére. A szép asszony hűvösen viszonozta lángoló pillantását.
            </p>
				<p>
               - Azt hittem, hogy valami asszonyhistória lappang a megholt
                  Andráscsik mögött.
            </p>
				<p>
               - Nem elég asszonyhistória ez? - kérdezte Bajsa.
            </p>
				<p>
               A szép asszony csalódottan legyintett:
            </p>
				<p>
               - Menjen azzal az utálatos Andráscsikkal. Hiszen az szerelmes se volt
                  igazán! Melyik asszonyt szerette? az elsőt vagy a másodikat? Csupa olyan kérdés,
                  amelyre nem felelt meg a halott egyetlen egyszer se életében.
            </p>
				<p>
               Bajsa megpödörgette a bajuszát és elmosolyodott:
            </p>
				<p>
               - Ha az ön asszonyi logikája nem találja el az igazságot, talán segít
                  az én jogászlogikám. Andráscsik tulajdonképen egyik asszonyt sem szerette. Az
                  elsőtől visszatartotta az a véres árnyék, amely tiltólag emelte fel karját. A
                  második asszonytól elidegenítette az a gyermek, aki nem tőle származott, hanem az
                  elsőtől. Andráscsik tulajdonképen leányába volt szerelmes egész életén át, a
                  Zsuzsikába. Akit rejtegetni kellet, aki árva volt, aki nélküle elpusztult volna,
                  mint egy verébfióka...
            </p>
				<p>
               A szép asszony fölemelkedett:
            </p>
				<p>
               - Bolondok mind a férfiak. Jó éjszakát, Bajsa.
            </p>
				<p>
               Az ügyvéd zavarodottan harapdálta az ajkát.
            </p>
				<p>
               - Azt hittem, hogy örömet szerzek önnek, ha elmondom hitelesen az
                  Andráscsik esetét... Volna pedig valami mondanivalóm még.
            </p>
				<p>
               Telekdiné a szép asszonyok sztereotip mosolygásával nézett
                  Bajsára:
            </p>
				<p>
               - Hagyjuk talán máskorra, édes Gábor. Nagyon köszönöm, hogy figyelmes
                  volt hozzám. Talán megálmodom az éjjel, - mert bizonyosan Andráscsikkal álmodom, -
                  hogy kit is szeretett ő igazán. Ha délelőtt az ablakom alatt elsétál,
                  megmondom...
            </p>
				<p>
               Megnyomta az asztalon álló harangot. A fitos szobacica olyan ártatlan
                  arccal lépett be a verandára, mintha nem ott hallgatózott volna egész idő
                  alatt.
            </p>
				<p>
               - Ida, takarítsa le az asztalt!
            </p>
				<p>
               Odakünn már leereszkedett az alkonyat. Bajsa még visszanézett a
                  félhomályos verandára. A Telekdiné fehér pongyolája volt az egyetlen világosság a
                  homályban. Árnyékként tünt el a fehérség a ház belsejében. Bajsa haragosan ütötte
                  le botjával egy nyurga őszirózsa fejét. Rátaposott kétszer is a virágra, maga sem
                  tudta, miért. Aztán kilépett a házból és lehajtott fővel bandukolt tova az
                  akácfás, sötét kisvárosi utcán. Az ódon házak között kísértetiesen kopogtak léptei
                  a gránitköveken és roppant elhagyottnak, szomorúnak érezte magát. Egy pillanatig
                  arra gondolt, hogy megfordul és visszamegy a Telekdiné ablakai alá és ott fog
                  strázsálni. De most a távolban felvillant az Arany Griff kivilágított kávéházi
                  ablaka és az esti szél valami muzsikahangot sodort felé. Arra irányozta tehát
                  lépteit. Midőn közelebb ért, észrevette, hogy a fogadó emeletén, az erkélyes
                  szobában lámpafény van. Ezt a szobát, a legszebbet, csak a megye főispánjának
                  nyitják fel vagy Blahánénak.
            </p>
				<p>
               Mikor a fogadó kapuján befordult, kisvárosias érdeklődéssel kérdezte
                  meg az aranysapkás portást:
            </p>
				<p>
               - Mikor jött meg a méltóságos úr?
            </p>
				<p>
               - Nem a méltóságos úr jött meg. A numeró egyben Andráscsik Zsuzsánna
                  ő nagysága szállott meg, az Andráscsik örökösnő.
            </p>
				<p>
               Olyan hangon mondta ezt az aranysapkás férfiú, mintha legalább is azt
                  jelentette volna be, hogy egy vérbeli főhercegnő érkezett meg. Az
                  Andráscsik-vagyon akkorára már milliókra nőtt az emberek képzeletében.
            </p>
				<p>
               Bajsa Gábor kettesével ugrotta a lépcsőket, amint felszaladt az
                  emeletre. Magában bizonyos epés kárörömmel gondolta, hogy a kíváncsi Telekdiné
                  bizonnyal nem aludna olyan nyugodtan, ha tudná, hogy milyen érdekes vendég
                  érkezett a városba.
            </p>
			</div>
			<div type="chapter">
				<head>
               III.
            </head>
				<p>
               Kállóban már sok nevezetes esemény történt.
            </p>
				<p>
               Háromszor felgyujtották részeg kortesek a megyeházát, majd mikor ez a
                  „kortes-fogás” sem használt, egyszerűen a fél várost égették fel a választás
                  tiszteletére. A régi tisztújítások egy-egy háborút jelentettek és a csata
                  színhelye Kálló volt. Utóvégre a király nem csinált háborút, csinált magának
                  háborút a vármegye. A békességben eltompul a vér, ellustulnak az izmok; az emberek
                  már nem is haltak meg egyébben, csak gutaütésben. Másféle betegséget nem ismertek
                  azon a környéken. Szükség volt tehát a régi tisztújításokra, hogy meghiggadjon
                  kissé a nemesség sűrű vére. Kálló minden ötödik esztendőben az ostromlott város
                  állapotába helyezkedett. Amelyik párt odabenn volt, az nem engedte be a másikat.
                  Persze ezt nem szép szóval intézték el egymás között a pártok, hanem
                  fölelevenítették a régi törökvilágbeli harcmodort. Nagy hajrázások között rohanta
                  meg a várost az ostromló fél; a híres Kállay Sámuel és Kállay György között
                  megesett választásnál még ágyúkat is felvontattak a város ellen. Hecc volt az
                  egész, nemes urak tréfája, de a vér patakokban ömlött és sok jó vitéz a fűbe
                  harapott.
            </p>
				<p>
               Eltekintve ezektől a megszokott nevezetességektől (olyanok voltak
                  azok, mint a kalendáriumban a sátoros ünnepek, előre készültek reá), mindíg akadt
                  valami, ami az emlékezetes dátumok számát gyarapította. Egyszer a muszka generális
                  halt meg a város falai között, máskor a hóbortos Zathureczky (az idősebbik)
                  rendezett agarászatot a határban, a hol a nyúl kergette az agarat (tudniillik
                  nyúlbőrt húzott az agárkutyájára). Ugyancsak Zathureczky (az idősebbik) hívta fel
                  egy éjjelen a kállói dombokon ékes pohárköszöntőben Zabolch vezért, hogy
                  koccintana vele poharat. A régen halottnak hitt ősmagyar megmozdult cölöp-sirjában
                  és kidörzsölve szeméből az ezeresztendős álmot, kakasszóig poharazott az
                  úritársasággal. Folyton azt kérdezgette: hogy miért nincs ott Várday? Míg valaki a
                  társaságból felvilágosította a tudatlan ősmagyart, hogy Várday Ferinek nem szabad
                  éjjel elmaradni a háztól, mert a felesége nem engedi. (Várdaynak még az unokái is
                  fogcsikorgatva fognak visszagondolni a kíváncsiskodó Zabolch vezérre.)
            </p>
				<p>
               Voltak, voltak szenzációk, ha más nem volt, meghalt valami kiváló
                  személyiség (például a mult karácsonykor is Piros Pista, az utolsó futóbetyár,
                  vénségére megyei hajdu), de minden újabbkori szenzáció eltörpült az Andráscsik
                  örökösnő megérkezése mellett. Amíg nem látták, haragosan, bizonyos gyűlölettel
                  beszéltek róla:
            </p>
				<p>
               - Ejnye, be szörnyen sietett az örökségéért! Pedig beletelik abba sok
                  derék esztendő, amíg átveheti. Ha ugyan átveszi. Mert az Andráscsikok nem hagyják
                  a jussukat!
            </p>
				<p>
               Mások még gyanúsabb föltevésekben voltak:
            </p>
				<p>
               - Attól fél, hogy néhány elsikkad az Andráscsik-féle váltók közül,
                  vagy nem óvatolják meg idejében.
            </p>
				<p>
               A Griffben, ahol a megyei aranyifjúság tanyázott, valakinek az a
                  bolond gondolata támadt, hogy litániába kellene szedni azoknak a névsorát, akiket
                  a néhai Andráscsik tönkretett.
            </p>
				<p>
               Nohát annak a névsornak az összeállítása nem nagy munkába került.
                  Végzett földesúrral volt tele az egész Kálló, az Arany Griff. Csak körül kellett
                  nézni. Nem akadt ott olyan ember, aki már réges-régen el ne készült volna. Mit
                  csinál a magyar nemes ember, ha befejezte hivatásos pályáját, az úri életet?
                  Uraskodik tovább. Csak nem esett a feje lágyára, hogy mást csináljon, amikor úgyis
                  mindegy? Úr korában kártyázott, ivott, mulatott. A kártyát nem viheti el a
                  végrehajtó, az megmarad. Bor van a korcsmáros pincéjében. A cigány se felejtette
                  el a régi nótákat. Ott ültek a Griffben esztendőszámra a vármegye letört
                  gavallérjai. Néha egyik-másik eltünt közülük: a temetőbe ment vagy Amerikába. De
                  jöttek újak a régiek helyébe. A cinikus Zathureczky (az idősebb) azt szokta
                  mondogatni:
            </p>
				<p>
               - A nagyváradi káptalan elég nagy földes-uraság, de ha ebben az
                  „azilum”-ban végignézek, kétakkora káptalan is kitelhetett volna. De megélt volna
                  belőletek egy trafikos is, ha ugyanegynél vásároljátok a váltó-papirost.
            </p>
				<p>
               A litánia elkészült, éjfélkor már fújta az egész kompánia.
            </p>
				<p>
               - Kereskényi, Zokoli! - fújta a legélesebb hangú ifjú.
            </p>
				<p>
               A kar rámondta:
            </p>
				<p>
               - Szent Andráscsik segíts!
            </p>
				<p>
               Mikor a névsornak vége volt (jó hosszúra nyúlt az), a kar mondókája
                  megváltozott:
            </p>
				<p>
               - Andráscsik segített!
            </p>
				<p>
               Fújták-fújták a litániát a Griff-kávéházban, azzal a célzatossággal,
                  hátha meghallja odafönt a szobájában az a dáma. (Süketnek kellett volna lennie,
                  hogy meg ne hallja.) Az éjjeli bakterok, akik ősi szokás szerint, ott
                  virrasztottak a kávéház ajtajában, hogyha valakit netán hazáig kellene kísérni,
                  kéznél legyenek, aminek fejében megfelelő mennyiségű italban részesedtek, éjfél
                  után már azt ordították bele a piac csöndességébe:
            </p>
				<p>
               Éljen Andráscsik Sámuel!
            </p>
				<p>
               A jó emberek bizonyosan azt hitték, hogy a megholt Andráscsik
                  tiszteletére van a szokottnál zajosabb mulatság.
            </p>
				<p>
               Zathureczky (az idősebb), aki addig nem tudott aludni, amíg tizenkét
                  játszma piquettet nem játszott, (különben gyalázatos álmai voltak), hazafelé menve
                  odaszólt az éneklő társaság leghangosabb tagjához, a harcsabajuszú
                  Vidonicshoz:
            </p>
				<p>
               - Hogy el ne felejtsem... Az én pisztolyaim már rosszak. Az a sok
                  kenyérgombóc, amit kilődöztetek belőle, tönkretette.
            </p>
				<p>
               Vidonics elvörösödött:
            </p>
				<p>
               - Engedelmet Zathureczky, én nem szoktam kenyérgombóccal
                  párbajozni.
            </p>
				<p>
               - Te azt nem tudhatod - felelt enyelegve Zathureczky. - Az a segédeid
                  dolga. A mi párbajsegédeink pedig nagyon féltik a barátaik életét. De nem hiszem,
                  hogy Boronkayval meg lehetne ezt a tréfát csinálni: Az komolyan veszi a
                  párbajt.
            </p>
				<p>
               Vidonics fölemelkedett az asztaltól:
            </p>
				<p>
               - Miféle párbajról beszélsz?
            </p>
				<p>
               - Arról, amelyet veletek megvív Boronkay őrnagy, az Andráscsik
                  Zsuzsika nagybátyja. Itt van ő is a fogadóban. Valószínűleg nagyon mélyen alszik,
                  hogy eddig még itt nem termett köztetek. Azért jó lett volna kellő pisztolyokról
                  előre gondoskodni. A kapitány bizonyosan hozott magával pisztolyt. Azt a fórt nem
                  adhatjuk neki, hogy a saját jól ismert pisztolyait használja.
            </p>
				<p>
               Vidonics teli hangon kacagott föl:
            </p>
				<p>
               - Eh, hisz az egy komédiás.
            </p>
				<p>
               Zathureczky aggodalmas arcot vágott.
            </p>
				<p>
               - Kellemetlen komédiás. No de megyek. Szervusztok.
            </p>
				<p>
               Amikor az utcára ért, már világos volt a torony bádogteteje a piac
                  közepén. A két bakter ott aludta a küszöbön az igazak álmát. Zathureczky megállt,
                  hallgatózott.
            </p>
				<p>
               - Ejnye, máris vége volna! - kiáltott föl, amikor a litániát nem
                  hallotta többé.
            </p>
				<p>
               Pedig még tartott az, csakhogy a résztvevők száma hirtelen apadni
                  kezdett. A kávéház ajtaja kinyílott és Vidonics lépett ki rajta. Szinte
                  lábujjhegyen sompolygott el a fogadói erkély alatt, amikor már túl volt az
                  erkélyen, oda visszanézett, vajjon nem látta-e meg valaki onnan? Aztán csakhamar
                  eltünt a mellékutca sötétségében.
            </p>
				<p>
               A kávéház ajtaja most már sűrű egymásutánba nyílott föl. Egyenkint,
                  kettesével oszladozott az imént még oly duhaj kedvű társaság. Zathureczky azt a
                  megfigyelést tette, hogy a legtöbben fölpillantanak az elmenők közül arra az
                  erkélyes ablakra ott a fogadó homlokzatán. Mintha attól tartottak volna, hogy
                  valaki onnan számon tartja őket.
            </p>
				<p>
               Eloszlottak, hazamentek. Zathureczkynek potyogtak a könnyei a
                  kacagástól. Legutolsónak a híres Bóthy Gyurka tántorgott ki az ajtón. Nagy,
                  mohamed ember volt, rengeteg vagyonának nyakára hágva, még az a pech is érte, hogy
                  írógörcs fészkelődött a jobb kezébe s így még irnok sem lehetett a vármegyén.
                  Leginkább ezen kesergett Bóthy Gyurka, ezen sopánkodott, efölötti bánatában ivott.
                  Az elvert vagyont sohasem emlegette. Mintha az nem is lett volna.
            </p>
				<p>
               Miután ő volt a legutolsó, őt kísérték haza a cigányok. Gyurka a
                  cigányoknak nagyon magyarázott valamit. Megállt, épen az erkély alatt, és
                  egyszerre teli tüdőből kezdett el kiabálni:
            </p>
				<p>
               - Itt vagyok, te híres Boronkay. Gyere le, ha mersz. Velem nem lehet
                  ám párbajozni, nekem görcs van a jobb kezemben. De parasztosan tudok még
                  verekedni!
            </p>
				<p>
               A két alvó bakter fölriadt a kávéház küszöbén. Az egyik karonfogta
                  Bóthy Gyurkát.
            </p>
				<p>
               - Itt vagyunk, tekintetes úr, itt vagyunk.
            </p>
				<p>
               Bóthy a bakter arcába nézett, megismerte és rezignáltan
                  mondotta:
            </p>
				<p>
               - Kend az, Miska bácsi? No, akkor csak menjünk.
            </p>
				<p>
               És hagyta magát szép csendesen hazafelé vezetni a baktertől.
                  Zathureczky ott a farakás mögött erre már nem nevetett. A rövidke somfabotjával a
                  levegőbe suhintott:
            </p>
				<p>
               - Ez volna a legkülönb legény közöttük - mormogta - és ennek is
                  írógörcse van.
            </p>
				<p>
               Az Arany Griffben eloltották a lámpákat.
            </p>
				<p>
               *
            </p>
				<p>
               A bírósági épület ott húzódott meg a vár alatt, mintha annak volna
                  valami tartozéka. A bíróság előtt volt egy kis piac, itt tanyáztak a pörös felek,
                  fiskálisok. A macska tudná miért, rengeteg sok pör volt akkoriban a megyében. A
                  fiskálisok gomba-módra szaporodtak el, de a pörök nem fogytak. A szegényedő, tönk
                  felé haladó emberek kenyere a pörösködés. Sok olyan ember van, aki vagyona romjait
                  költi el a bélyeges papirosra. Azon a kis piacon ült valamikor az öreg Andráscsik
                  Sámuel is százgallérosában. Részint a maga pörei, részint a mások pörei miatt
                  tanyázott itt. Sok pörösködő nem győzte a bélyegeket, a fiskálisokat fizetni. A
                  pör költség hiján magától megszünt volna. Arra való volt Andráscsik uram, hogy az
                  ilyen végelgyengülésben szenvedő pöröket megvásárolja. Odajárultak hozzá a pörösök
                  az írásaikkal és Andráscsik kilószámra vette meg a sok papirost. Valami csodálatos
                  ösztönnel mindíg eltalálta, hogy melyik pört kell megvenni. A híres Csákány kontra
                  Pruzsinyi pör iratait szénásszekéren vitték a kis piacra, ahol Andráscsik
                  gunnyasztott.
            </p>
				<p>
               - Ez aztán a pör! - kiáltott föl nyelvcsettintve Andráscsik. Föltette
                  a pápaszemét s találomra kihúzott egy köteget az írások közül. Azt lapozgatta nagy
                  figyelemmel és megalkudott a pörre. Később meg is nyerte. Ilyenformán is
                  szaporodott a vagyona.
            </p>
				<p>
               A pörös emberek csoportjában, a gyászruhás öreg asszonyok, kopottas
                  férfiak, fiskálisok között azon a délelőttön új személyiség jelent meg: Andráscsik
                  Zsuzsánna. Bajsa Gábor kísérte a bírósághoz. Boronkay őrnagy ódivatu köpönyegében
                  mögöttük ballagott és egy pillanatra se vette le szemét a leányról.
            </p>
				<p>
               Az Andráscsik örökösnő megjelenése nagy kavarodást idézett elő a
                  különben csöndes kis piacon, ahol máskor zajtalan, álmos élet vagyon, mint a pörök
                  folyása. Mindenki látni akarta a híres örökösnőt. Még az öreg Bruszkai is
                  megmozdult azon a kis falócán, ahol üldögélni szokott, pedig az ő elborult elméjét
                  már nem érdekelte semmi, csak a pöre, amelyet harminc esztendő óta folytatott.
                  Fölemelkedett az öreg és megigazította rongyos dolmányát.
            </p>
				<p>
               - Be kár érte - mormogta félhangon, amikor Zsuzsánnát megpillantotta.
                  - Kár ezért a nagy szépségéért, kár ezért a szép szemeiért.
            </p>
				<p>
               Többet nem szólt az öreg ember, de minek is szólt volna, senki sem
                  hallgatott rá. Mindenki csak Zsuzsánnát nézte és a szemek kimeredtek, hangos
                  fölkiáltások hallatszottak. Andráscsik Zsuzsánna egyszeriben meghódította a kis
                  piacot, ahol pedig nem törődtek egyébbel, mint a bélyeges papirossal.
            </p>
				<p>
               - Tudja, ügyvéd úr - mondotta Zsuzsika Bajsának - azt szeretném
                  megtudni, hogy körülbelül mennyi is az én örökségem. Gazsi bácsi milliókról
                  beszél, dehát ő mindenben szeret túlozni.
            </p>
				<p>
               Bajsa büszkén lépegetett kitünő ügyfele mellett. Nem volt ilyen
                  kliens három vármegyében. Nemcsak a vagyona miatt, hanem a szépségéért sem.
                  Zsuzsika valóban nagyon szép leány volt. Már nem gyermek többé, huszonöt esztendő
                  észrevétlenül pergett le fölötte, anélkül, hogy nyomot hagytak volna rajta az
                  esztendők. Külsejében, magaviseletében azokhoz a kevésszámú nőkhöz tartozott, akik
                  azt a benyomást keltik az emberben, hogy csak pusztán véletlen műve, hogy nem
                  hercegi bölcsőben látták meg a napvilágot. A kisváros göröngyös utcáin épen olyan
                  könnyedséggel mozgott, mintha bálterem parkettjén járna. Nem törődött az
                  emberekkel, akik nem titkolt kíváncsisággal bámulták meg. Nem látszott örülni
                  váratlan nagy örökségének és természetesnek találta Bajsa doktor elfogultságát,
                  amidőn az keresett udvariassággal vette körül. Hollószínü haja egyszerű kontyba
                  volt tűzve és komoly barna szeme nyugodtan nézett a világba. Az arca tündöklő
                  fehérségét fekete fátyollal borította be és egyszerű gyászöltözetének rendkívüli
                  izlésességét és finomságát Kállón nem igen tudta méltányolni senki. A kállói
                  úriasszonyok akkoriban nem adták alább bombassin-selyemnél. Csak a Zsuzsika
                  lényéből kiáradó előkelőség, finomság volt az, ami nem maradt hatástalanul
                  senkire, aki hozzá közeledett, aki látta. A főrangú nők különös kifürkészhetetlen
                  rendkívülisége, varázsa volt az, ami Zsuzsika alakját körülfogta. Bajsa Gábor nem
                  is nagyon sokára kitalálta azt, amit Zsuzsikának megismerkedésük percétől mondani
                  akart:
            </p>
				<p>
               - Mindíg azon törtem a fejemet - szólt a bírósági épület felé haladva
                  - hogy hol is találkoztam én már magával valamikor, Zsuzsika kisasszony, mert azt
                  nyomban tudtam, hogy valahol, valamikor mi már találkoztunk.
            </p>
				<p>
               Zsuzsika komolyan nézett az ügyvédre:
            </p>
				<p>
               - Az utóbbi időben gyakran megfordultunk a fővárosban.
            </p>
				<p>
               Bajsa a fejét rázta:
            </p>
				<p>
               - Nem ott láttam. Az éjjel eszembe jutott, hogy hol találkoztunk
                  össze. Sehol másutt, mint az öreganyám meséiben. Az öreganyám mesélt nekem
                  valamikor gyermekkoromban titokzatos kastélyokban lakó várkisasszonyokról. Ha
                  visszaemlékezem pontosan, ilyeneknek képzeltem a fantáziámmal a
                  várkisasszonyokat.
            </p>
				<p>
               Zsuzsánna elmosolyodott:
            </p>
				<p>
               - Én meg azt tapasztalom, hogy önnek, Bajsa úr, költőnek kellett
                  volna lennie, nem fiskálisnak. Költőknek valók az ilyen gondolatok.
            </p>
				<p>
               Bajsa kötelességszerűleg megkérdezte:
            </p>
				<p>
               - Nos és szereti a költőket?
            </p>
				<p>
               - Ahogy vesszük. A szerelemről nyögdécselő poétákat ki nem állhatom,
                  de például Flammariont nagyon szeretem.
            </p>
				<p>
               Így beszélgetve haladtak végig a kis piacon, a sárga bírósági épület
                  dohos folyosóján amely ebben az időben tele van pörösködőkkel, akik útat nyitottak
                  a leány fejedelmi alakjának. Halkan összesúgtak mögötte. Nozdor Pál, az örökségi
                  bíró minden egyéb dolgát abbahagyta, sietett az Andráscsik örökösnő szolgálatára.
                  Nagyfejű, kopasz ember volt a bíró, aki megúnta az életét a dohos épületben és
                  boldog volt, ha bélyeges papiroknál egyebet is látott.
            </p>
				<p>
               - Most még homályos a dolog, - mondotta kezét dörzsölgetve. - Annyit
                  Bajsa öcsém is megmondhatott volna, hogy körülbelül egy millióról van szó. Egy
                  milliónál oda se nézünk egypár ezer forintocskának.
            </p>
				<p>
               Zsuzsánna, az ő lekötelező modorában, megköszönte Nozdor uramnak a
                  fölvilágosítását. A kopasz ember gyönyörködve nézte a szép leányt. Hogy
                  marasztalja egy percig, megszólalt:
            </p>
				<p>
               - Attól tartok, hogy nem fog símán menni az örökségátvétel. Az
                  Andráscsikok ugyancsak fenik a fogukat. Mozgásba hoztak egy tucat prókátort.
            </p>
				<p>
               Ekkor tette Zsuzsánna azt a különös nyilatkozatot:
            </p>
				<p>
               - Hiszen nekem nem is kell az a millió egészen.
            </p>
				<p>
               Olyan könnyedén, nyugodtan mondotta, mintha egy megúnt ruhadarabról
                  lett volna szó. Egy millió, vagy egy ócska szalmakalap ebben a pillanatban
                  körülbelül egyenértékűnek látszott.
            </p>
				<p>
               Boronkay őrnagy, aki oly merev és méltóságos mozdulatlanságot
                  tanusított az egész idő alatt, amint az egy milliós kisasszony nagybátyához illik,
                  komolyan biccentett a fejével és recsegő hangon megszólalt:
            </p>
				<p>
               - Zsuzsánna nagykorú. Mindent belátása szerint tesz. Csak arra vagyok
                  kíváncsi, hogy minek azoknak az Andráscsikoknak a millió? Véleményem
                  szerint...
            </p>
				<p>
               - Gazsi bácsi, már megállapodtunk ugy-e, hogy senkit se rövidítünk
                  meg? - szólt közbe kérő hangon Zsuzsánna.
            </p>
				<p>
               - Véleményem szerint, - ismétlé kérlelhetetlenül az őrnagy, - épen
                  elég volna egy pár új csizma mindegyik Andráscsiknak.
            </p>
				<p>
               - Úgy van, - segített Bajsa az őrnagynak, - mert van ám olyan
                  ellenfelünk is, akinek a lábán még életében nem volt csizma.
            </p>
				<p>
               Zsuzsánna fölemelkedett:
            </p>
				<p>
               - Épen ezért méltányos, hogy a nagy vagyonban részesedjenek.
            </p>
				<p>
               Nozdor Pál a tarkóját vakargatta:
            </p>
				<p>
               - Gyönyörű nyilatkozatot tett nagysád. Érdemes volna a bírósági szoba
                  menyezetére fölírni. Ha minden pörlekedő így gondolkozna, magam is többet
                  vadászhatnék... Én azonban úgy ismerem az Andráscsikokat, hogy nekik az egész
                  millió kell. Még pedig mindegyiknek az egész millió. Meg aztán a pörösködés se
                  utolsó élvezet!...
            </p>
				<p>
               - Ugy-e megmondottam, Zsuzsika, - kiáltott föl diadalmasan Boronkay.
                  - Magam se nagyon szeretem a gyávákhoz illő békességet... Legyen harc, ám derüljön
                  ki az igazság.
            </p>
				<p>
               Amikor az Arany Griffbe visszamentek, már az utcán volt az egész
                  kisváros. Az asszonyok az ablakokból leselkedtek a híres örökösnőre; délben a
                  Griff éttermében minden asztalt elfoglaltak a kiváncsiak. Várták, türelmetlenül
                  várták a híres leány megérkezését, aki a millióival úgy dobálózik, mint a
                  szalmakalappal. De Zsuzsánna a szobájába hozatta az ebédet. Csak az őrnagy lengő
                  szakálla tűnt föl egy pillanatra, akinek csak úgy ízlett az ebédelőtti sör, ha
                  megfelelő sörházszag is járult hozzá. Zathureczky (az idősebb) az ő könnyed, vidám
                  modorával már korán reggel barátságot kötött Boronkayval, amikor az a cukrásznál
                  pálinkázott.
            </p>
				<p>
               (A Zathureczky sajátságai közé tartozik, hogy akárkivel ki tudta
                  sütni az atyafiságot, ha épen kedve tartotta hozzá: „Nincs Magyarországon olyan
                  úriember, aki ne az én rokonom volna”, mondotta.) A sörházban nyomban az
                  asztalához invitálta az őrnagyot.
            </p>
				<p>
               - Én azt hiszem, hogy akkor volna legjobban elintézve az ügy, ha az
                  Andráscsikokat sorba fölakasztanák. Addig nem lehet békesség.
            </p>
				<p>
               Boronkay gyanakodva fürkészte a Zathureczky arcát. De az ártatlanul
                  nézett szelid kék szemével.
            </p>
				<p>
               - Mond valamit, öcsém, - szólt gondolkozva az őrnagy, - de a
                  fiskálisokat sem szabad kifelejteni.
            </p>
				<p>
               Zathureczky kicsinylőleg legyintett:
            </p>
				<p>
               - Andráscsik-pör kell ahhoz, hogy a fiskálisokat fölakasszák?
                  Megérdemlik anélkül is.
            </p>
				<p>
               Szólt és ezzel sírig tartó barátságot kötött Boronkayval.
            </p>
			</div>
			<div type="chapter">
				<head>
               IV.
            </head>
				<p>
               Az Andráscsik-vagyon tartozéka volt a törökfái Benedikty-kastély. Ide
                  költözött Andráscsik Zsuzsánna a nagybátyjával.
            </p>
				<p>
               A törökfái Benediktyek kriptáján régen megfordították a címert. Az
                  ócska kastélyban, amelyet valami érthetetlen szeszélyből vásárolt meg egyszer
                  Andráscsik Sámuel, csupán egy vén kulcsár lakott. Olyan mohós fedelű, fakó külsejű
                  kastély volt ez, ahonnan már az egerek is régen elköltöztek. A nagy fák túlnőttek
                  a tetőn és a kert vadonhoz hasonlított. Andráscsik Zsuzsánnának, amikor Bajsa
                  Gábor társaságában bejárta azokat a helyeket, amerre az apai örökség feküdt,
                  nyomban megtetszett a törökfái kastély.
            </p>
				<p>
               - Itt szeretnék lakni, - mondotta. - Itt nem háborgat senki.
            </p>
				<p>
               Bajsa nyomban ajánlkozott, hogy majd gondoskodik kőmívesekről, akik
                  rendbehozzák az elhanyagolt épületet, de Zsuzsánna ellentmondott:
            </p>
				<p>
               - Maradjon csak minden így, ahogy van. Hiszen ha megépítenék a
                  kastélyt, nem is volna benne érdemes lakni.
            </p>
				<p>
               Regényesebb, bánatosabb hely nem is találódott az Andráscsik-féle
                  birtokon. Félórányira volt a falu a tiszai kiöntések között, a kastélyhoz vezető
                  dülő-útat benőtte a dudva. A sűrű tölgyesben harkályok kopogtattak és Buzinkai, a
                  vén kulcsár emberemlékezet óta ugyanazt a macskabőr-bekecset hordta, amelyet
                  valamelyik régi Benedikty varratott neki. Szótalan, rosszkedvű vén ember volt a
                  kulcsár, aki mindössze annyit tett meg az új tulajdonos tiszteletére, hogy
                  fölhúzta a kastély homlokzatán lévő nagy órát. Maga is gyönyörködött abban, hogy a
                  nagy vasmutatók tovaballagnak az esőtől, széltől megbarnult óralapon és amíg a
                  dohos szobákat sorba fölnyitogatta, rövid, félig elharapott szavakkal beszélt
                  egyik-másik olajfestménynek a megholt eredetijéről. Andráscsik uram sohasem volt
                  kíváncsi a kastély belsejére. Megvette, mert olcsón kínálták. Aminthogy mindent
                  megvett jókedvében. Egyszer-kétszer megnézte kívülről a kastélyt. Olyankor a
                  kulcsár házában aludt és egyszer így szólt Buzinkaihoz:
            </p>
				<p>
               - Ha az lakhatna itt, akit én szeretnék, az egész falut megvenném a
                  kastélyhoz.
            </p>
				<p>
               Zsuzsánna ebben célzást látott magára és nyomban egy ropogós bankót
                  nyomott a vén ember kezébe.
            </p>
				<p>
               - Hát még mit mondott? - kérdezte.
            </p>
				<p>
               A kulcsár meglepetten bámulta a bankót.
            </p>
				<p>
               - Egyebet nem igen szokott mondani.
            </p>
				<p>
               Zsuzsánna, amint a verandán üldögélt, vagy a nagy fák alatt sétált,
                  sűrűn foglalkozott gondolataiban az apjával. Bajsa Gábor, aki a törökfái
                  kastélynak gyakran volt vendége az Andráscsik-pör miatt, ezeket hallotta
                  Zsuzsánnától:
            </p>
				<p>
               - A világon senki se tudja azt, hogy ki volt az én apám, egyedül csak
                  én. A világ rossznak, önzőnek ismerte, holott ő volt a legjobb, legnemesebb ember
                  a világon. Amióta az eszemet tudom, mindíg úgy emlékszem reá, mint az
                  ezeregyéjszakai jó szellemre, aki, ha megjelent, boldogságot, örömet árasztott
                  maga körül. Amíg kisleány voltam, éjjel-nappal az apámat vártam. Számontartottam a
                  napokat és mindíg pontosan megérkezett arra a napra, amelyre megigérte. Volt aztán
                  öröm... Amikor itt sétálgatok, néha úgy érzem, hogy váratlanul találkozom vele a
                  sűrű bokrok között. Százgallérosa a nyakában, a szemében az ő áldott, jóságos
                  mosolya és az ajkán a gyöngéd, kedves szavak áradata. A százgallérosban mindíg
                  akadt valami ajándék. Néha egy aranylánc, máskor egy szál virág. Egyforma
                  kedvességgel adta át mindakettőt, olyan hódolattal, mint egy középkori lovag.
            </p>
				<p>
               Bajsa mosolyogva hallgatta Zsuzsánna szavait, magában pedig
                  elgondolkozott a rabló Andráscsikon, akinek gránitkeménységű szíve íme néha
                  megpuhult, amikor senki se látta, csak a leánya.
            </p>
				<p>
               Boronkay őrnagy, aki eleinte pokolba kívánta az egész törökfái
                  kastélyt, csakhamar megbarátkozott a kastéllyal, amikor Zathureczky egyszer
                  meglátogatta ismeretes homokfutóján és hóka lovaival. A kastélyba már akkor
                  megérkeztek a régi cselédek, akik előbbeni lakóhelyükön szolgálták Zsuzsánnát.
                  Megjött Madame Tareau, Zsuzsánna egykori nevelőnője, később társalkodónője és
                  Rovás Pál, egykori Sándor-ezredbeli huszár, akit Andráscsik uram fedezett föl még
                  annak idején, átvette a szolgálatot. Ez az őszfejű szolga tudta egyedül a
                  Zsuzsánna származásának a történetét, de régi, katonaviselt cselédek szokása
                  szerint, hűségesen hallgatott. Zathureczky mindsűrűbben kereste föl barátját és
                  bolondos tréfáival, mulatságos ötleteivel csakhamar kedvence lett a háznak.
                  Zathureczky előadásából csakhamar megismerkedtek az egész vármegyével, sőt még a
                  halottakkal is, mert Zathureczky mindenkiről tudott valami jellemző apróságot.
                  Amikor leesett az első hó és Boronkay Gáspár célzásokat tett arra, hogy
                  elhalaszthatatlan dolgai Pestre szólítják, Zsuzsánna bizalmasan szólította meg
                  Zathureczkyt.
            </p>
				<p>
               - Szeretném, ha visszatartaná Gáspár bácsit. Én már ismerem az ő
                  elhalaszthatatlan dolgait. Abból sohasem került ki semmi jó, ha ő felügyelet
                  nélkül Pestre ment.
            </p>
				<p>
               Zathureczky megértőleg bólintott.
            </p>
				<p>
               - Magam is úgy vettem észre, hogy Gazsi barátomban sok fiatalos hév
                  rejtőzik. Ilyenek a régi urak mind. Jó vér, nemes vér.
            </p>
				<p>
               Zsuzsánna rámosolygott Zathureczkyre.
            </p>
				<p>
               - Ön jó barátunknak mutatkozott eddig. Tartsa itthon a bátyámat.
                  Férfi nélkül nem maradhat a ház.
            </p>
				<p>
               Zathureczkyt cserbenhagyta a ravaszsága.
            </p>
				<p>
               Zsuzsánna kérése elől nem lehetett kitérni. Pedig épen az ő ötlete
                  volt a pesti kirándulás, amelyet titkon tervezett Gáspár úrral („A jó pap holtig
                  tanul” - mondogatta Zathureczky a pesti kirándulásról. „Gyermekkoromban papnak
                  neveltek, véletlen, hogy nem lettem pappá. De azért tanulni kell: már pedig
                  egyedül csak a fővárosban lehet tanulni új dolgokat.”) A kirándulásból nem lett
                  semmi. Zathureczky kicsomagolta frakkját és a báli cipőjét, közben nem mulasztotta
                  el színlelt haraggal dörmögni:
            </p>
				<p>
               - Az életben minden jó szándékomban az asszonyok akasztottak meg. Ki
                  tudja? Talán egri püspök lennék régen, ha asszonyok nincsenek a világon! Nem
                  megyünk Pestre, Gazsi bátyám, de elmegyünk Bujiba, a Gaálok közé. Hadd lássa
                  Zsuzsika, hogy nem tud rajtunk kifogni.
            </p>
				<p>
               Boronkay uram, aki Zathureczky kedvéért mindenre hajlandó volt,
                  megjegyezte:
            </p>
				<p>
               - Helyes, úgy is túlságosan okosnak tartja magát már az a
               leány.
            </p>
				<p>
               Zsuzsika Bujiba se nagyon szívesen eresztette Gáspár bácsit. Ki
                  tudja, miféle veszedelmek rejtőznek ott? De Zathureczky bevágta az útját a
                  kifogásoknak:
            </p>
				<p>
               - Én is ott leszek - mondotta önérzettel és megsodorta vörhenyeges,
                  szürkülő bajuszát. - Semmi veszedelemtől ne tartson, Zsuzsika nagysád. Mikor az én
                  hóka lovaimat meglátják Bujiban, a régi törökvilág éled fel: A fehérnépet a
                  vermekbe bujtatják.
            </p>
				<p>
               Ezen aztán legjobban Boronkay őrnagy nevetett és jókedvében megölelte
                  a selyma Zathureczkyt.
            </p>
				<p>
               - Hány esztendős vagy, pajtás?
            </p>
				<p>
               - Harminc, meg egynehány - felelt komolyan Zathureczky.
            </p>
				<p>
               Madame Tareau, aki a beszélgetésnek tanuja volt, csodálkozva
                  emelkedett fel székéből és ijedten súgta franciául Zsuzsánna fülébe:
            </p>
				<p>
               - Eddig azt hittem, hogy ez a mi barátunk Zathureczky úr mindíg
                  igazat mond. Csak most látom, hogy gorombán hazudik.
            </p>
				<p>
               Zsuzsika mosolyogva intett:
            </p>
				<p>
               - Mindnyájan egyformán vagyunk az életkorunkkal, madame. Maholnap én
                  is letagadom, hogy húszesztendős már régen elmultam.
            </p>
				<p>
               A jó madame beleegyezőleg bólintott:
            </p>
				<p>
               - A hölgyeknek szabad. De férfiuhoz igazmondás illik.
            </p>
				<p>
               Így szólt és Zathureczkynek egy figyelmes hallgatójával kevesebbje
                  lett. Ha Zathureczky későbben mesélni kezdett, madame Tareau valami ürügy alatt
                  mindíg elhagyta a szobát. Zathureczky nevetve mentegetődzött Zsuzsika előtt.
            </p>
				<p>
               - Akkor haragudna ám igazán a madame, ha mindíg csak igazat mondanék.
                  Az igazság a legkellemetlenebb valami. Különösen a tisztesebb koru hölgyek
                  szempontjából.
            </p>
				<p>
               Zsuzsánna védte Tareau asszonyt.
            </p>
				<p>
               - Nincs igaza, Zathureczky. Lássa, Bajsa, az ügyvédünk soha sem mond
                  nem igazat, még se kellemetlen ember.
            </p>
				<p>
               Zathureczky ravaszkodva nevetett:
            </p>
				<p>
               - Könnyű neki itt igazat mondani, de bezzeg özvegy Telekdinének
                  mondja meg az igazságot, ha meri!
            </p>
				<p>
               Zathureczky hiába várta, hogy Zsuzsánna majd megkérdezi tőle, hogy
                  tulajdonképen ki az a bizonyos Telekdiné, Zsuzsánna más irányba terelte a
                  beszélgetést, talán attól tartott, hogy valami pajkosság sül ki a dologból.
            </p>
				<p>
               De nemsokára ezután, amikor Bajsa Gábor látogatást tett a törökfái
                  kastélyban, Zsuzsánna miután figyelmesen meghallgatta az ügyvéd pörre vonatkozó
                  előterjesztéseit, odavetőleg megkérdezte:
            </p>
				<p>
               - Mondja, ügyvéd úr, mit csinál Telekdiné?
            </p>
				<p>
               Bajsa zavarodottan nevetett:
            </p>
				<p>
               - Hogy mit csinál? Bizony én nem igen tudom. Azt gondolom, hogy
                  jelenleg minden gondja az, milyen ruhában jelenjen meg a januári megyebálon.
            </p>
				<p>
               Zsuzsánna fürkészve nézett az ügyvéd szemébe:
            </p>
				<p>
               - Csupán csak ez a gondja? Remélem maga segít neki a toalett
                  megválasztásának gondjaiban?
            </p>
				<p>
               - Megvallom, hogy nem értek ilyesmihez. Habár Telekdiné az én
                  tanácsomat is kikérte. Ennek a szép asszonynak ugyanis nincsen egyéb vágya, mint
                  mindenkinek tetszeni.
            </p>
				<p>
               Zsuzsánna elmosolyodott.
            </p>
				<p>
               - És nem csupán egynek, mint ahogyan ön szeretné... De hát hagyjuk
                  Telekdinét. Annyi sok szépet, jót hallottam már róla, hogy untig elég. Nem
                  szeretem azokat az asszonyokat, akik mindenkinek tetszenek.
            </p>
				<p>
               A gyakori érintkezés folyamán valami különös barátság támadt Bajsa
                  Gábor és ügyfele között. Ez a barátság azon alapult, hogy Bajsa az első perctől
                  kezdve megérezte e leány rendkívüli szellemi kiválóságát. Érezte, hogy olyan nővel
                  áll szemben, amilyennel még eddig nem találkozott az életben. A leány komoly
                  okossága, derűs nyugalma és széleskörű műveltsége csakhamar elhallgattatták
                  nyelvén az üres és léha bókokat, amelyek a hozzá hasonló fiatalembereknél mindíg
                  készenlétben vannak. Ha a pörbeli dolgokon kívül egyébre fordult a társalgás
                  közöttük, a leány annyi tiszta látást, nyugodt judiciumot árult el, hogy Bajsa
                  kénytelen volt meghajolni fensőbbsége előtt. Olykor meglepetten kiáltott fel:
            </p>
				<p>
               - Teringettét! Ugyancsak legénynek kell lenni annak a talpán, akit
                  egyszer maga a férjének választ.
            </p>
				<p>
               Zsuzsánna nyugodtan felelt:
            </p>
				<p>
               - Nem szándékozom sohasem férjhez menni. Nem azért, mintha nem
                  érezném magamban azokat a tulajdonságokat, amelyek ahhoz szükségesek, hogy jó
                  feleség legyen belőlem, hanem a függetlenségemet nem adom oda. Gyermekkoromtól
                  fogva megszoktam az önállóságot. Megtanultam úgy cselekedni, ahogy azt én jónak
                  találtam. A szegény édesapám csupán annyiban járult hozzá a nevelésemhez, hogy
                  kitünő iskolákba járatott. Gazsi bácsitól pedig legfeljebb azt tanultam meg, hogy
                  melyik szárat kell megnyomni lovaglás közben. Különösnek találnám, ha annyi
                  önállóan, szabadon, függetlenül eltöltött idő után, egyszerre oltalmába venne egy
                  bajuszos, szakállas idegen és elkezdene vigyázni, átalakítani, ahogy a kedve
                  tartja. Angyali jóság lakozik a szívemben, de egy férfi talán ördöggé tudna tenni.
                  - S így sohasem gondoltam arra, hogy még férjhez is megyek valamikor.
            </p>
				<p>
               Bajsa szelíden ellenkezett.
            </p>
				<p>
               - Okos leány létére egyszer csak mégis belátja, hogy a nő életének a
                  célja a házasságban összpontosul.
            </p>
				<p>
               Zsuzsánna elnevette magát:
            </p>
				<p>
               - Ezt ugyan sohasem fogom belátni. Nekem más meggyőződéseim vannak az
                  életről. Elsősorban azt vélem, hogy a nő egyenrangú lény a férjével, csak a
                  nevelés, az iskola, a társadalmi rend tette a férfi szolgálójává. Másodszor a
                  házasság csupán csak arra jó, hogy az asszonyok egyénisége eltűnjön,
                  megsemmisüljön. A férfi halovány árnyéka lesz az asszony és ha nem lesz azzá, ott
                  van a törvény, amelyet férfiak alkottak, hogy azzá legyen...
            </p>
				<p>
               Bajsa türelemmel szokta meghallgatni Zsuzsánna föltevéseit és csak
                  akkor, amidőn már kifogyott az argumentumokból, hozakodott elő az öreg
                  ágyúval:
            </p>
				<p>
               - Könnyű addig megvetni a férfinemet, amíg nem ismeri. De, ha egyszer
                  meg találná ismerni, ha egyszer beleszeret valakibe, kártyavárként dől össze
                  eddigi gondolatköre.
            </p>
				<p>
               Zsuzsánna gúnyosan felelt:
            </p>
				<p>
               - Nagyon hosszú terminust szab ügyvéd úr, a maga igazának. Kérem,
                  hogy a pörünkben rövidebb terminushoz ragaszkodjon. Ha már eddig, az első
                  fiatalságon túl elkerült az a szerencsétlenség, hogy szerelmes legyek, valószínű,
                  hogy ezután is megőriz tőle jó csillagom.
            </p>
				<p>
               - Hogy Zathureczky szavaival éljek, - szólt Bajsa évődve, - nem lehet
                  addig hinni az asszonynak, amíg a kocsiúton által tud menni.
            </p>
				<p>
               Zsuzsánna elpirult és kissé haragosan felelt:
            </p>
				<p>
               - Süsse meg Zathureczkyt. Azt nélküle is tudtam. Van nekem annyi
                  eszem, mint az egész vármegyének.
            </p>
				<p>
               Így támadtak apró haragok, villongások Bajsa és Zsuzsánna között.
                  Egy-egy összetűzés után Bajsa ismét fölvette a száraz fiskálisi modort, nyomban
                  előkereste a pöriratokat és órákig magyarázta ügyfelének az Andráscsik-pör
                  anyagát. Zsuzsánna tüntető figyelemmel hallgatta, csak amikor már nagyon
                  fölbosszantotta a Bajsa egyhangú, részletező előadása, szólt közbe:
            </p>
				<p>
               - Ha valami szentimentális lélek volnék, legjobban az haragítana
                  ebben az egész pörben, hogy az Andráscsikok magukban és talán nyiltan is, valami
                  gonosz, kapzsi, lelketlen teremtésnek tartanak, aki azért jött, hogy az ő jussukat
                  elkaparintsa. Szerencsére nem vagyok szentimentális lélek.
            </p>
				<p>
               Bajsa vállat vont.
            </p>
				<p>
               - Az Andráscsikok véleményét akkor se változtatná meg, ha egyszerűen
                  szétosztaná közöttük mindenét. Az Andráscsikoknak elsősorban az igazság kell,
                  aztán a vagyon. Az igazság pedig a mi részünkön van, s az fáj nekik olyan
                  nagyon.
            </p>
				<p>
               - És Andráscsikné, az apám második felesége!
            </p>
				<p>
               - A tekintetes asszony szerfölött mérges. Bár a boldogult Andráscsik
                  Sámuel még életében bőkezűen gondoskodott róla és leányáról, Juliskáról, a nevükre
                  iratván több házat, földeket, és pénzeket, a tekintetes asszony a mult napokban
                  Holéczy Mihály ügyvédtársamat arról faggatta, hogy vajjon nem lehet-e a
                  törvénykönyvben paragrafust találni arra, hogy a megholt urától törvényesen
                  elválhasson? Ő nem akar a kétfeleségű ember özvegye lenni.
            </p>
				<p>
               - Tudomásom szerint ő is a pörös felekhez tartozik?
            </p>
				<p>
               - Még pedig a legelkeseredettebbek közé. A tekintetes asszonynak csak
                  az fáj legjobban, hogy Andráscsik urat már nem lehet a törvény elé idézni. Azon
                  sopánkodik, hogy miért nem tudott csak egy nappal is az ura halála előtt a
                  csalafintaságairól...
            </p>
				<p>
               Zsuzsánnának elborult az arca, mint mindíg, ha az édesapja került
                  szóba. Nyugtalankodva intett hallgatást Bajsának.
            </p>
				<p>
               - Bizonyosan nem érdemelték meg ők sem, hogy az apám kitárja előttük
                  az ő nagy szívét. Gonoszak, önzők voltak, mint a többiek. A gonoszsággal és
                  önzéssel szemben csak egy fegyver használ: még gonoszabbnak lenni.
            </p>
				<p>
               A kastély előtt száncsörgés hallatszott. Zathureczky hókái tűntek föl
                  az úton. Gazsi bácsival jöttek Bujiból, a Gaálok látogatásáról. A nagy
                  farkasbundából csak zuzmarás bajuszuk látszott ki. Az arcuk piros volt. A rudas-ló
                  fején még ott maradt egy darabja valami szalagnak, vagy virágnak, amit a buji
                  Gaál-kisasszonyok kötöttek a népszerű Zathureczky lovára. Vastag hangon beszéltek
                  és sokat káromkodtak, amint Bujiban a Gaáloknál rájuk ragadt. Gazsi bácsi csaknem
                  elbotlott a sarkantyúban, amíg az udvaron végigment. Zsuzsánna összevont
                  szemöldökkel nézte az emeleti ablakból a jelenetet és meg se biccentette a fejét,
                  amikor Zathureczky hetykén felköszönt a szánból. Zathureczky is jobbnak látta
                  megfordulni és elmenni a csengő-bongó szánnal, hiába kiáltozott utána Boronkay
                  uram.
            </p>
				<p>
               - Csak edd meg magad a fekete levest, - dörmögte magában Zathureczky,
                  miután semmi jót nem olvasott ki Zsuzsánna arcából.
            </p>
				<p>
               Gáspár úr üdvösnek vélte, hogy bűnei tudatában meghúzódjék a
                  földszinti szobájában és ott dúdolgatott magában valami furcsa nótát, amit Bujiból
                  hozott. Ijedten és alázatosan nézett Zsuzsánnára, amikor az a szobába lépett.
                  Kezet akart neki csókolni, de Zsuzsánna nem engedte.
            </p>
				<p>
               - Majd ha újra Bujiba megy, Gazsi bácsi, - felelt nevetve, haragudva
                  Zsuzsánna. - Majd sohanapján. Most csak pihenje ki magát. Zathureczkynek pedig
                  hátra kötöm a sarkát.
            </p>
				<p>
               Boronkay őrnagy nemes önfeláldozással felelt:
            </p>
				<p>
               - Zathureczky nem oka semminek, ő már tegnapelőtt haza akart
                  hozni.
            </p>
				<p>
               - Szép. Azért tartott egy hétig a kirándulás?
            </p>
				<p>
               - Te Zsuzsika! - kiáltott fel Gazsi bácsi hirtelen. - Fogadom, ha te
                  ott lettél volna, te se szabadultál volna előbb. Hogy tudnak ott táncolni,
                  énekelni! Én csak sokat megpróbáltam az életben, de olyant még nem is álmodtam.
                  Ördöngös fiú az a Zathureczky.
            </p>
				<p>
               Zsuzsánna nem hallgatta tovább a nagybácsi áradozását. Tudta, hogy
                  hiába intené most a jóra Gazsi bácsit. A Pali huszár segítségével fölrakták a
                  hidegvizes kendőket az öreg úrra, amely kúra minden korhelykedés után kijárt,
                  aztán visszament az emeletre Bajsához.
            </p>
				<p>
               Az ügyvéd az írásait rakosgatta a táskájába.
            </p>
				<p>
               - Maradjon itt vacsorára, Bajsa. A nagybátyám rosszul érzi magát,
                  lefeküdt. Nem szeretek egyedül lenni este. Az éjjelek mostanában holdvilágosak. Ha
                  a farkasoktól félne, odaadom az útra a Winchester-puskámat.
            </p>
				<p>
               Bajsa becsattintotta a táskáját.
            </p>
				<p>
               - Parancsára! Itt maradok.
            </p>
				<p>
               - Remélem, nem fosztom meg valamely esti szórakozástól odabenn,
                  Kállón? - kérdezte Zsuzsánna és ismét azzal a különös tekintettel nézett Bajsa
                  szemébe.
            </p>
				<p>
               - A világért se. A tarokkpárti a kaszinóban nélkülem is megalakul.
                  Úgy rendezkedtünk be, hogyha még meg találna is halni egyik-másik a partnerek
                  közül, a párti akkor is komplett. Kitelik a gibicekből.
            </p>
				<p>
               A nagy ebédlőteremben, amelynek faláról még copfos Benedikty-ősök és
                  puderoshajú nagymamák nézegettek alá (Zsuzsánna nem engedett semmihez sem nyúlni,
                  hátha megharagszik valamelyik régi Benedikty és feljár aztán kísérteni a
                  sírboltból?), a kapunagyságú kandallóban hasábfák izzottak és a Pali huszár
                  sarkantyúja halkan pengett az asztal körül. Madame Tareau, Zathureczky csinytevése
                  miatt, nagy megelégedéssel ült helyén és csak a desszertnél jegyezte meg
                  félhangon:
            </p>
				<p>
               - A nem igazmondó emberek rossz emberek.
            </p>
				<p>
               Bajsa meglepetten vetette föl a fejét a monológizáló öreg hölgyre.
                  Zsuzsánna nevetve vágott közbe.
            </p>
				<p>
               - Nem önről van szó, Bajsa. Zathureczkyről beszél a madame, akivel
                  egy hétig mulatott Bujiban a nagybátyám. Szegény, most őrizheti az ágyat.
            </p>
				<p>
               - Hallatlan! - méltatlankodott Tareau asszony. - Mire képes ez az
                  ember! - (Természetesen Zathureczkyt gondolta.)
            </p>
				<p>
               Bajsa ártatlanul nézett az öreg hölgyre.
            </p>
				<p>
               - Én inkább dícséretesnek tartom ebben a dologban azt, hogy
                  Zathureczky megelégedett már egy héttel a buji-i mulatságokból. Máskor hónapokig
                  is oda szokott lenni.
            </p>
				<p>
               Madame Tareau erre olyan mozdulatot tett, mint aki mindjárt elájul.
                  Fölemelkedett az asztaltól és haragos fejmozdulatok kíséretében hagyta el az
                  ebédlőt.
            </p>
				<p>
               - És még harminc esztendősnek mondja magát! - mormogta az
                  ajtónál.
            </p>
				<p>
               Zsuzsánna bizonyos meghatottsággal nézett a madame után, majd
                  Bajsához fordult.
            </p>
				<p>
               - Igaza van a jó madamenak. Mi különös, mondhatnám puritán világban
                  éltünk eddig. Ilyen Zathureczky-féle embereket sohasem láttunk; azt se tudtuk,
                  hogy a világon vannak. Ha Gazsi bácsi néha-néha kirúgott a hámból, hetekig,
                  hónapokig tartó katzenjammer következett utána. Madame Tareau angol regényeket
                  olvasott esténként a lámpa alatt és Gazsi bácsi azokban az időszakokban még csak
                  nem is dohányozott. Amikor ő már szivarozni kezdett, akkor mindnyájan tudtuk a
                  házban, hogy egy-két napi korhelykedés lesz a vége a dolognak. Most pedig, amióta
                  a selyma Zathureczky barátságába került, állandóan szivarozik, mint egy kémény, a
                  regényeket nem hallgatja és Palinak, öreg huszárunknak arra nézve ad parancsokat,
                  hogy káromkodjon egyet-kettőt a kedvéért. Persze az Palinak szigorúan meg van
                  tiltva.
            </p>
				<p>
               - Hja, a Zathureczky barátsága! - kiáltott föl tréfás komolysággal
                  Bajsa. - Zathureczky a könnyelmű fiatalemberek mentora; ő tanítja meg a
                  kiskorúakat az adósságcsinálásra. Ő a legnagyobb korhely, a legjobb táncos és a
                  legkedvesebb cimbora. Barátnak a legönfeláldozóbb, szeretőnek a leghűségesebb. De
                  hiszen az utóbbiról már csak az öreg asszonyok tudnának beszélni, akik még ma is
                  úgy emlegetik őt: „a gróf”. Nobilis gavallérsága egy grófhoz tette őt
                  hasonlatossá.
            </p>
				<p>
               Zsuzsánnát nem nagyon hatották meg Bajsa szavai.
            </p>
				<p>
               - Helyes, maradjon meg Zathureczky annak, aki, de az én nagybátyámat
                  ne csalogassa Bujiba. Különben is miféle hely az a Buji? Buji! Már a neve is olyan
                  rosszhangzású!
            </p>
				<p>
               - Buji a Zathureczky faluja. Ebben a faluban csak kétféle ember
                  lakik: Zathureczky és Gaál. Azaz, hogy a Gaálok vannak túlsúlyban, de azért a
                  Zathureczkyek az előkelőbbek, épen ezen furfangos atyafijuk révén. Itt húzódik meg
                  Zuthureczky minden esztendőben egy-két hónapig. Itt eszeli ki vármegyére szóló
                  tréfáit, innen intézi hadműveleteit az anyagi eszközök megszerzésére. Buji neki
                  épen olyan, mint a császárnak Bécs, a királynak Budavár. Bujiban Zathureczky a
                  király. Mindenki azt teszi, amit ő kíván. Ha mulatni akar, az egész falu mulat. Ha
                  aludni akar, mindenki a fülére húzza a bundáját. A kurtanemeseknek ezen
                  megmaradott régi fészkében patriarkális élet folyik. Olyan, amilyenről manapság
                  már csupán az ócska kalendáriumokból olvasunk. Itt még ösmerik azt a különös adót,
                  amit azon célból vetnek ki, hogy a cigánybandának piros nadrágja legyen. Együtt
                  szüretel az egész falu és együtt isszák meg a bort. Nem hagyják egymást
                  elpusztulni, valamennyi egyért, és egy valamennyiért: ez az uralkodó elv. És
                  amiről Buji a legnevezetesebb, itt teremnek azok a szépséges Gaál-kisasszonyok,
                  akiknek párja nincsen ebben az országban. Azok a táncos, vidám, fehérarcú,
                  gyujtótekintetű, mulatós kisasszonyok, akik elhitetik az idegennel, hogy
                  tulajdonképen nem is egy rongyos nyirségi faluban van, hanem a mennyországban és
                  Zathureczky az Úristen helytartója. A Gaál-kisasszony olyan, mint a derby-nyertes
                  agár kölyke: lopják, mert másképen nem lehet hozzájutni. De azért hál’Istennek, bő
                  termés van ott még agárban is, leányban is.
            </p>
				<p>
               Zsuzsánna révedezve nézett maga elé Bajsa előadása alatt.
            </p>
				<p>
               - Csodálnám, - mormogta elgondolkozva, - ha a híres Telekdiné nem
                  Bujiba való volna.
            </p>
				<p>
               - Sőt, igazi Gaál-leány! - kiáltott föl az ügyvéd. - Nyaranta otthon
                  szokott lenni a falujában.
            </p>
				<p>
               A leány fölemelkedett. Hidegen nézett maga elé.
            </p>
				<p>
               - Furcsa vármegye ez, - mondotta, - ahol az asszonyok épen úgy
                  származnak egyes helyekről, mint az agarak, vagy a lovak. Azon csodálkozom, hogy
                  nem két milliót szerzett az apám az ilyen léha gondolkozású emberek között. Jó
                  éjszakát, Bajsa.
            </p>
				<p>
               Amíg Bajsa elhelyezkedett a kocsijában, sokáig nézett föl a kastély
                  kivilágított ablakaira. Amikor a kocsi kigördült az udvarból, egy pillanatra úgy
                  rémlett előtte, mintha az ódivatú, rácsos erkélyen valaki megmozdúlt volna. Egy
                  árnyék vagy egy szellem. Az éjszaka hideg volt és a teli hold a havas síkság
                  fölött elmerengve bámult alá a magasból. Törökfái felől tompa kutyaugatás
                  hallatszott. Bajsa kezeügyébe vette a puskáját. Farkas szokott bitangolni itt a
                  réti tájakon. Azután lehúnyta a szemét és ábrándozva gondolt Telekdinére,
                  született Gaál Irmára.
            </p>
				<p>
               - Persze, - mormogta félhangon, - hogyan is értené meg azt egy
                  Andráscsik-leány, hogy az asszonyban épen olyan nemes, telivér fajta van, mint a
                  paripában!
            </p>
				<p>
               Amikor a falu alatt haladt a kocsi, a fehér országúton hirtelen két
                  sötét, fenyegető árnyék jelent meg. A cserjék beárnyékolták az útat és a homályból
                  négy kerek zsarátnok világított zöldes ragyogással. A lovak horkolva hátráltak,
                  csaknem az árokba fordították a kocsit. A két meggörbült hátú, lompos, didergő
                  farkas tompán vonítva állott az út közepén.
            </p>
				<p>
               - Lőjjön, tekintetes úr! - kiáltott a kocsis és a megriadt lovak
                  gyeplőjébe kapaszkodott a két karjával.
            </p>
				<p>
               Bajsa ledobta a válláról a bundát és fölemelte a Zsuzsánna Winchester
                  puskáját. A tiszta téli levegőben éleset dörrent a lövés.
            </p>
				<p>
               Rekedt üvöltéssel nyúlt el a havon az egyik útonálló. Vergődött egy
                  percig. A társa eszeveszetten menekült el a cserjésbe.
            </p>
				<p>
               - Szép lövés volt, - mormogta elégedetten Bajsa.
            </p>
				<p>
               Azután megparancsolta a kocsisnak, hogy a faluba hajtson. A faluba
                  érve, felzörgette a bírót, aki nyomban intézkedett, hogy vasvillás emberek
                  menjenek a farkasért.
            </p>
				<p>
               - Reggel pedig vigyétek a kastélyba a kisasszonynak. Bajsa ügyvéd
                  küldi és köszöni a kölcsönadott fegyvert.
            </p>
			</div>
			<div type="chapter">
				<head>
               V.
            </head>
				<p>
               A kállói megyebálok minden időben két dologról voltak nevezetesek:
                  ezen a bálon találkozott három vármegye legszebb menyecskéje, lánya; boldogult
                  Ali, nagyváradi basa háromszáz esztendővel eltévesztette az időt, most kellett
                  volna megrohanni Kállót. A másik nevezetesség az volt, hogy sohase lehetett
                  megtudni, hogy tulajdonképen mikor is van vége a bálnak. Gyakran előfordult, hogy
                  látszólagosan elcsendesült a vár, ahol a bálokat tartani szokták; a lámpásokat
                  eloltogatták és a kíváncsiak hazamentek. Akkor hirtelen újra megzendül a híres
                  Kacsári hegedűje és mintha a földből nőttek volna ki, ismét együtt volt a bálozó
                  társaság. Néha két napig is elrejtőztek valamerre a báli előkelőségek a cigánnyal
                  és két nap mulva betoppantak a várba. Tovább állt a bál. A zempléni asszonyok,
                  lányok, valahol Tokajnál jártak már, amikor a pósták, sürgönyök utólérték őket:
                  hohó, korán mentetek el, a mulatság még javában tart. Természetesen nyomban
                  visszafordultak. A hintókat, szánokat, amelyek a megyei falvakból szállították be
                  a publikumot, ki sem fogták: fordultak vissza Kálló felé. Egyik-másik hiú asszony
                  fűzőben és a frizura miatt csak karosszékben mert aludni addig, amíg végérvényesen
                  vége nem lett a bálnak. A megyei hivatalokban csak épen látszólagosan munkálkodnak
                  a tisztviselők: hátha minden percben be kell szüntetni a munkát, mert a megyebál
                  még áll. A régi időknek kellemetes hagyománya volt ez a hivatalos bál, amelynek
                  időtartamára felfüggesztették a társadalmi konvenciókat, sőt még a törvényeket is.
                  Egy nagy bálterem volt az egész vármegye. A megye legtávolabb eső falucskájában is
                  összeverték a bokájukat az emberek: ma van a megyebál Kállón. Körülbelül egy
                  királyi koronázás szenzációjával vetélkedett a kállói bál. Azaz, hogy tán még egy
                  koronázás se lett volna olyan nevezetes esemény, mintha egy esztendőben elmarad a
                  megyebál.
            </p>
				<p>
               Minden épkézláb úriember Kállóba sietett ilyenkor. A régi városka
                  göröngyös utcáin különös fogatokat és még különösebb embereket lehetett látni. A
                  halottnak hiresztelt Visky György is ilyenkor bújt elő. (Halott volt már régen,
                  szegény, mindenféle kellemetlen csinytevései miatt, amely csinyek között nem
                  utolsó volt néhány váltóhamisítás. Gőgös familiája elhíresztelte, hogy Visky
                  György agyonlőtte magát, de a bálokra hűségesen bejárt Kállóba. Zathureczky így
                  nyugtatta meg a csodálkozókat: „Az ördögnek is van érzéke, elereszti láncáról
                  Viskyt, mert tudja, hogy az öregasszonyokat nélküle senkisem táncoltatná”.) De
                  előjöttek mások is, akiket normális időkben ritkán vagy egyáltalában nem lehetett
                  látni. Az öreg Goreczky (Süvöltőről) felfüggesztette az embergyűlöletet és Kállóba
                  kocsizott tyúkültetőjén. A híres Mohorai Pál, aki garázda természete miatt csak
                  otthon, belakatolt szobában mert a borral barátkozni, bátran szembeszállott a
                  veszedelmekkel. Tavaszamúlt kisasszonyok, már csupán a legendákban élő
                  öregasszonyok föltámadtak és nekifiatalodva járták a kállai kettőst. Régi
                  gavallérok, akik egykor nyomtalanul eltüntek, hirtelen megelevenedtek. Tönkrement
                  földesurak, akikről a közhiedelem az volt, hogy már csizmájuk se igen van, pompás
                  négyesfogatokon és teli tárcával robogtak elő falujokból. A takarékpénztárnál
                  hihetetlen forgalom keletkezett és a postás-kisasszonyok nem győzték kibontogatni
                  a külföldről érkezett csomagokat. Mások ropogós százasokra váltották be az
                  aprópénzüket (kellett a cigánynak), Zathureczky színházi bankóról gondoskodott,
                  amelyet pazarul osztogatott. A Griffben megújították a kártyakészletet és a vár
                  előtt elsöpörték a havat. Ha napokig tartott a tánc, ott voltak a
                  Gaál-kisasszonyok; azok Zsigmond király óta nem fáradtak még el a táncban. A
                  Gaálok címerében ugyanis egy sarkantyú is van a kard és sólyommadár mellett. Ezt a
                  sarkantyút az asszonyok kapták azért, mert olyan igen jól táncoltak. Ha dalolni
                  kellett, az is kitellett a Gaál-kisasszonyokból. De még kártyázni is kitünően
                  tudtak. Özvegy Gaál Mihályné gyakran adott huszonegyes bankot a megyei uraknak. A
                  kis Szentgönczöli Pista, aki szerelmes volt a menyecskébe, még két disznót is
                  eldobott, csakhogy rámosolyogjon Gaálné azzal az észvesztő, lelketrázó, bolondító
                  mosolygásával. (Habár kártyázni mégis csak Zathureczky tudott legjobban, de ő csak
                  akkor játszott hazárdjátékot, ha valakit meg akart tréfálni. Ilyenkor bűvészi
                  ügyességgel keverte meg a kártyát és rendesen elnyerte annak a pénzét, akinek a
                  rovására a tréfa ment. A játék végén főúri nyugalommal vallotta be, hogy bizony ő
                  hamisan játszott és visszatolta a pénzt a vesztes elébe.)
            </p>
				<p>
               Azon a nevezetes megyebálon, amikor a kállói szólásmondás szerint még
                  a halottak is táncoltak a temetőkben, megtörtént az országraszóló skandalum, hogy
                  a bálnak már hajnalban vége lett: szőrén-szálán eltünt Kacsári a bandájával. A
                  menyecskék csak akkor engedtek volna az unszoló felhívásoknak, a leányok vére
                  táncütemre lüktetett és a hiú Telekdiné még csak egy órája, hogy fölkelt, hogy
                  annál frissebben, üdébben jelenhessen meg a báli teremben. A mellékszobákban épen
                  letelepedtek a kártyázók és a kis Szentgönczöli Pista a második négyest akarta
                  rendezni.
            </p>
				<p>
               - Hová lett Kacsári?
            </p>
				<p>
               Ez a kiáltás hangzott végig a vár ódon folyosóin. Hová lett a híres
                  cigány, akinek már az ősapja ott muzsikált a kállói megyebálokon? A
                  rendező-fiatalság kétségbeesetten futkosott a folyosókon, amelynek falairól régi
                  főispánok, alispánok aranykeretes arcképei mogorván nézegettek alá. A tarsolyos,
                  kardos megyei huszárok fölkutatták még a hivatali szobákat is. (A kacér és
                  vénecske Liptovayné épen a sötét irattárban igazíttatta a fölbomlott cipőszalagját
                  egy fiatal szolgabíróval.) Izgatott kavarodás támadt a mulatók között. Barthos Pál
                  zempléni földesúr teli hangon jelentette ki:
            </p>
				<p>
               - Jövőre majd magunkkal hozzuk Ujhelyből a mi Darázsunkat. Akkor lesz
                  cigány.
            </p>
				<p>
               Csak a két legszebb Gaál-kisasszony nem jött zavarba. Hamarosan
                  előkerítették Vattay Gyulát, a szerelmes megyei mérnököt, aki épen olyan szépen
                  tudott fütyülni, mint Munkácsy Mihály és a benyílóban füttyszó mellett folytatták
                  a táncot az udvarlóikkal.
            </p>
				<p>
               Sári Pál, a megyei ügyész fölhevült, kivörösödött arccal kiáltozta a
                  folyosón:
            </p>
				<p>
               - Karóba huzatom a gazembereket!
            </p>
				<p>
               Amikor hírül hozták, hogy némelyek látni vélték, amikor Zathureczky a
                  hátulsó kapun megszöktette az egész cigánybandát. A haragos arcokról elsímultak a
                  ráncok, a kártyaszobákban nyugodtabban gusztálták tovább a svájci
                  szabadsághősöket, még az asszonyok is elcsöndesedtek:
            </p>
				<p>
               - Hja, Zathureczky! Ugyan micsoda tréfát eszelt ki már megint a
                  hóbortos?
            </p>
				<p>
               Csak a szép Telekdiné szólt oda kedvetlenül a legyezője mögül a
                  mellette ülő Bajsa Gábornak:
            </p>
				<p>
               - Tulajdonképen igen neveletlen fráter ez a mi kedves
                  Zathureczkynk.
            </p>
				<p>
               Csakhamar híre ment annak is, hogy Zathureczky megüzente, hogy
                  nyomban visszajön a cigánybandával, csak a törökfái kastélyba ment egy pillanatra.
                  A még mindíg ágyát őrző Boronkay Gáspárnak akarja elhuzatni a kedves nótáját.
            </p>
				<p>
               Ezt a híradást aztán vegyes érzelmekkel fogadták. Sokan nyomban tudni
                  vélték, hogy a szerenád nem is annyira a betegeskedő őrnagynak, mint inkább az
                  Andráscsik örökösnőnek szól.
            </p>
				<p>
               - A milliós kisasszony duzzog, mert nem hívták meg a bálra -
                  vélekedett Telekdiné. - Fölbujtotta Zathureczkyt, hogy bosszút állhasson.
            </p>
				<p>
               Bajsa nyugodtan felelt:
            </p>
				<p>
               - Nem hiszem, hogy Andráscsik Zsuzsánnának része volna a dologban.
                  Másféle leány az, mint sokan gondolják.
            </p>
				<p>
               Telekdiné fölhúzta gömbölyű vállát. Jaj, de gyönyörű váll volt az.
                  Öreg alispánunk Kállay Emánuel gyakran emlegette, hogyha egyszer összegyűl a
                  költség Mária Terézia arcképére, aki nagy jóakarója volt a szabolcsi uraknak, a
                  piktornak modellt Telekdinéről kell venni. Aztán milyen pajkos gúnnyal tudott
                  végignézni Bajsán! A Gaál-kisasszonyok, akik mint a csirkék, valamennyien ott
                  húzódtak meg szép rokonuk körül, furcsán fintorgatták az orrukat, hogy Telekdinét
                  utánozzák a Bajsa megvetésében.
            </p>
				<p>
               - Másféle leány a Zsuzsika? - kérdezte csípősen a szép asszony. -
                  Talán bizony az uzsorás Andráscsik miatt másféle, mint az idevaló nemes
                  kisasszonyok?
            </p>
				<p>
               A vörös Szekrett báró, aki harminc esztendő óta hűséges udvarlója
                  volt valamennyi Gaál-kisasszonynak, (épen ezért nem tudott volt közülök
                  választani, mert olyan szépek voltak), jóakaratúlag veregette meg a Bajsa
                  vállát.
            </p>
				<p>
               - Én mondom, komám, hogy ha már szép leányról van egyáltalán szó,
                  akkor csak Gaál-leányról beszélhet a krónika.
            </p>
				<p>
               A Gaál-kisasszonyok nevetve bólintgattak, Telekdiné hálás pillantást
                  vetett a báróra. Bajsa megzavarodva, bocsánatkérőleg nézett a szép asszonyra.
            </p>
				<p>
               - Hiszen nem is azt mondtam, hogy szép az Andráscsik-leány! Dehogy is
                  szép. Csak a természete olyan, hogy távol áll tőle mindenféle léhaság.
            </p>
				<p>
               Ennek a beszélgetésnek a következése volt az, hogy Telekdiné a
                  legyezőjével odaintette magához a ragyás Pilisi Gábort, aki épen a kártyaszoba
                  felől jött.
            </p>
				<p>
               - Gáborkám, te kötnivaló, felém se nézel egész este? - kérdezte
                  évődve a szép asszony, mert atyafiságot tartott a fiatalemberrel.
            </p>
				<p>
               Helyet szorított neki maga mellett:
            </p>
				<p>
               - Ülj ide Gáborkám, aztán mondd el, kik kártyáznak odabenn?
            </p>
				<p>
               Pilisi megérintette a Bajsa vállát.
            </p>
				<p>
               - Ha kedved tartja, átveheted odabenn a helyemet. Jó hely, szerencsés
                  hely. Én már eleget nyertem - szólt és letelepedett Telekdiné mellé.
            </p>
				<p>
               A szép asszony úgy ráhajolt meztelen vállával, mintha a nyakába
                  akarna borulni a ragyás Pilisinek. Pedig Bajsa jól hallotta, hogy csak azt
                  kérdezte tőle:
            </p>
				<p>
               - Régen láttam az öreganyádat, mit csinál?
            </p>
				<p>
               Szédülve fordult meg és önkéntelenül a kártyázószoba felé irányította
                  a lépéseit. Sötéten dörmögte magában:
            </p>
				<p>
               - Gáborkám, Gáborkám! Ezt mondotta a ragyásnak...
            </p>
				<p>
               Az ökle összeszorult és a szíve a torkában dobogott. Neki még sohasem
                  mondotta Telekdiné azt, hogy Gáborkám.
            </p>
				<p>
               A ferbli-parti úgynevezett megyebáli dimenziókat öltött. Az
                  ezüstpénzt már régen fölemésztette a pinka, csupa nagy bankó forgott az asztalon.
                  Bajsa letelepedett az asztalhoz támasztott székre és megkopogtatta ujjával a zöld
                  posztót:
            </p>
				<p>
               - Blattot kérek.
            </p>
				<p>
               Egy régen váró gibic megszólalt a háta mögött:
            </p>
				<p>
               - A Pilisi szerencsés helye.
            </p>
				<p>
               - No nekem nem lesz olyan szerencsém - dörmögte rosszkedvűen.
            </p>
				<p>
               Bajsa csak ekkor nézett körül. Három vármegye leghazárdabb
                  kártyatársaságába ült le. Ott volt a híres Kupsay Ferenc, kövér termete miatt alig
                  férve az asztalhoz, aki látszólag mindíg szundikált játék közben, de ha jó
                  kártyája volt, vagyonokat vetett ki a bugyellárisából:
            </p>
				<p>
               - A kártya becsületéért! - dünnyögte.
            </p>
				<p>
               Szemben véle az ő nevezetes ellenfele, Raskóczy György ült, aki csak
                  akkor játszott, ha Kupsay is benne volt a pártiban. Húsz esztendeje gyilkolta
                  egymást a két férfiú zöld asztalnál, vagy fehér asztalnál. Valami asszony-dolog
                  miatt nem tudtak egymásnak megbocsátani. Ott ült Kunfalvy, akiről a legenda
                  szerint Jankó János a Mokány Berci alakját mintázta. Bajsától balra Rostavári Máté
                  itta a rengeteg konyakot; akár nyert, akár vesztett, három pohárral eresztett le
                  mindíg a torkán. És folyton józanabb lett. Együtt volt az egész nevezetes
                  „beduin”-kompánia. Azért hívták őket beduinoknak, mert a harmadik nap reggelén,
                  amikor még mindíg együtt ültek, mindegyiknek fehér, jegeskendő volt izzó homlokára
                  kötve. Egy pillanatig megfordult a Bajsa fejében, hogy föláll, mielőtt résztvenne
                  a játékban. Az öreg Pay báró osztotta le épen a kártyát és a félszemével gúnyosan
                  rákacsintott:
            </p>
				<p>
               - Van-e elég „gerslid”, öcsém prókátor? Mert pénz kell ide, nem
                  diploma.
            </p>
				<p>
               Bajsa máskor nevetett volna az évődő hangon, mostani ideges
                  állapotában fölizgult. Húsz darab ezres volt a tárcájában néhány száz forint
                  kivételével. Azelőtt való napon kapta az Andráscsik-örökségből. Magánál tartotta,
                  mert az volt a szándéka, hogy másnap kimegy Törökfáira és átadja Zsuzsánnának. A
                  vadonatúj bankjegyet legyezőformában terítette maga elé.
            </p>
				<p>
               - Talán elég lesz vizire! mondotta könnyedén és hirtelen valami
                  cinikus jókedv szállotta meg.
            </p>
				<p>
               Úgy érezte, mintha abban a pillanatban kicserélték volna. Ritkán
                  szokott kártyázni. A villogó papirosra frissen nyomott színes figurák mintha
                  vidáman köszöntgettek volna felé.
            </p>
				<p>
               - Hogy van, Bajsa úr? - kérdezgették, amint sorban a kezébe kerültek.
                  - Régen láttuk, Bajsa úr. Szép öntől, hogy a mi tiszteletünkre ilyen nagy bankókat
                  hozott magával.
            </p>
				<p>
               Mintha valami kellemes varázslat alatt állott volna! Gyönyörködött a
                  kártyákban, a játékban, eszébe se jutott, hogy veszíteni is lehet. Mint a
                  kötéltáncos a kifeszített dróton nem látja az alatta tátongó mélységet, mert nem
                  mer alátekinteni, Bajsa se gondolt arra, hogy tulajdonképen becsületbevágó dolgot
                  követ el. A nagy bankók elvándoroltak előle, majd visszakerültek. Szinte
                  haragudott magában, hogy mindíg gyűröttebben, vánnyadtabban térnek vissza hozzá az
                  ezresek, mint ahogyan elmentek. Mintha mindíg igen hosszú útról jöttek volna
                  meg.
            </p>
				<p>
               Egyszer a ragyás Pilisi jött be a szobába és a fülébe súgta:
            </p>
				<p>
               - Irma azt üzeni, hogy ne feledkezz meg a virágbokrétáról, amit
                  igértél, ha nyerni találsz.
            </p>
				<p>
               Virágbokréta? Irma? Valami rózsaszínű ködben tűnt fel előtte
                  Telekdiné gyönyörű alakja. Ahá, a szép asszony óvatosságból előre intézkedik, hogy
                  a nyereség esetén hajlandó véle kibékülni. Nem mintha a virágbokrétára pályázna,
                  de a szerencsés nyerőkkel nem akar ellenséges lábon állani ő sem, mint általában
                  senkisem. Meg aztán a kártyák, azok a színes ruházatú figurák egyebet is sugdostak
                  a fülébe. Apró ajándékok erősítik a barátságot, de a nagy ajándékok még jobban
                  megerősítik! - Ki tudja, ki tudná előre, hogy a szép asszonyt nem indítaná-e meg
                  egy rendkívüli csinos, értékes ékszer, amit ügyesen lehet elrejteni a
                  virágbokrétába? Az asszonyok, akármennyire kiismerhetetlenek, ebben az egy
                  dologban már régen leleplezték magukat: szeretik az ékszereket.
            </p>
				<p>
               - Milyen ostoba is voltam eddig! - gondolta magában Bajsa, mialatt
                  keze mámorosan turkált az előtte heverő bankócsomóban. - Eszembe juthatott volna a
                  Jágó mondása: „Tégy pénzt erszényedbe!”
            </p>
				<p>
               Ez a gondolat nem hagyta megnyugodni. Szórakozottan játszott és
                  voltak pillanatok, amikor a piros ászt Telekdinének nézte. Menni akart nyomban és
                  megbizonyosodni arról, hogy csakugyan olyan bevehetetlen vár-e Telekdiné? Az ördög
                  is úgy próbálta ki a mesebeli asszonyt, hogy aranyláncot akasztott a nyakába...
                  Igen ám, de ez ami előtte van, nem az övé. Máris hibázott belőle egy-két ezres.
                  Tehát nyernie kell minden áron, mert csak a nyereséget áldozhatja föl a szép
                  asszony bármely szeszélyének. Bár sokat, nagyon sokat nyerne és az asszony valami
                  bolondot, nagyon bolondot kérne tőle! Összeszedte minden lélekjelenlétét, hogy a
                  játékra figyelhessen és kiaknázza a kínálkozó szerencsét. De a szerencse makacsul
                  vonakodott arcával feléje fordulni, igaz, hogy a hátát se mutatta még eddig.
                  Ingadozott, tétovázott a játékosok között. Mintha azon gondolkodott volna, hogy
                  melyikhez is szegődjön?
            </p>
				<p>
               Odakívül a bálteremben nagy zajgás keletkezett. Csakhamar megszólalt
                  a Kacsári híres bandája. Tehát Zathureczky már visszatért a törökfái
                  szerenádról.
            </p>
				<p>
               - Bár inkább Kacsári fagyott volna be a hóba, mint nekem valamennyi
                  ferblim! - kiáltott fel Rostaváry és a huszár háta mögött már töltötte a konyakos
                  poharakat.
            </p>
				<p>
               Néhány perc mulva Zathureczky is a szobába lépett. Egy pillanatig
                  megállott az ajtóban és únott arccal nézte végig azoknak a gavalléroknak a
                  névjegyeit, akik a cigány elszöktetése miatt provokálták. Aztán a mellénye zsebébe
                  gyűrte a kartonokat. Megérintette a Bajsa vállát:
            </p>
				<p>
               - Valami mondani valóm van, Gábor.
            </p>
				<p>
               Bajsa türelmetlenül fordult meg:
            </p>
				<p>
               - Tudom, hogy miről van szó. Szívesen leszek a szekundánsod, csak a
                  társam nevét mondd meg.
            </p>
				<p>
               Zathureczky összeráncolta a homlokát. Szokatlanul erélyes hangon
                  ismételte:
            </p>
				<p>
               - Valami mondanivalóm van!
            </p>
				<p>
               Bajsa kedvetlenül állott fel. Vajjon micsoda ostobaságot talált ki
                  már megint Zathureczky?
            </p>
				<p>
               Zathureczky az erkélyajtóhoz vezette, felnyitotta az ajtót. Jéghideg
                  téli levegő áradt a füstös, forrólevegőjű szobába. Kupsay izgatottan kiáltott föl
                  az asztalnál:
            </p>
				<p>
               - Meggyilkol ez az ember! Hiszen tél van Zathureczky!
            </p>
				<p>
               - Honnan tudod, te vén kozák? Talán a makkdisznó van a kezedben? -
                  felelt Zathureczky mogorván; már úgy is benne volt nyakig a lovagias
                  ügyekben...
            </p>
				<p>
               Harsogó kacagás támadt erre, mert Kupsay épen a makkdisznóra
                  blindelt, amelynek az ormára az van írva: Tél.
            </p>
				<p>
               Odakünn az erkélyen egy pillanatig hallgatva szívta szivarját, mintha
                  csak azt várta volna, hogy a Bajsa gőzölgő feje kitisztuljon. Aztán csendes,
                  meggondolt hangon beszélni kezdett:
            </p>
				<p>
               - Ne kártyázz te ezekkel a spillerekkel, mert elszedik az utolsó
                  garasodat is.
            </p>
				<p>
               - Mi közöd hozzá? - vágott közbe Bajsa. - A magamét veszítem.
            </p>
				<p>
               - Bölcsen mondtad, - felelt szárazon Zathureczky, - az ember mindíg
                  csak azt veszítheti el, ami az övé. Az egyik ember a pénzét, a másik az
                  egészségét, a harmadik a becsületét. Aki nyerni akar, annak reszkírozni kell.
                  Csakhogy neked nem kell reszkírozni. Te ha már be sem teszed a vizit, - hogy
                  alkalomszerű hasonlattal éljek, - akkor is kihúzod a kasszát. Csak okosnak és
                  becsületesnek kell lenned. Ez a két tulajdonságod pedig megvan.
            </p>
				<p>
               Bajsa a homlokára szorította a tenyerét. Idekinn a világosodó
                  éjszakában, egyszerre elrepültek előle a mámor-képek. A vörös ász és vele
                  Telekdiné odabenn maradt a játékasztalon. Valami szúró fájdalmat érzett a fejében,
                  mintha egy vésővel egyetlen szót akarna a homlokára vésni egy láthatatlan kéz. Ezt
                  a szót: becstelen. Kavargott körülötte a világ. Mintha lekívánkozna az erkély
                  felől a vármegye kőbevésett, hatalmas címere. Mindjárt lefordul a kőlap s ekkor
                  Zathureczky fölemeli a kezét és a kőlap nem szakad reá.
            </p>
				<p>
               - Nem értelek, - mormogta. - Beszélj világosabban, Zathureczky.
                  Helyes: okos vagyok és becsületes... Miért mondod ezt? Hátha egyik se vagyok a
                  kettő közül?
            </p>
				<p>
               Zathureczky Bajsa vállára tette a kezét, szürke, bohókás szemével
                  komolyan nézett a Gábor arcába:
            </p>
				<p>
               - Fiú, - szedd össze magad! Ilyent még nem hallottál, amit most
                  hallasz. De még csak nem is álmodtál! Tied lehet Andráscsik Zsuzsánna.
            </p>
				<p>
               Bajsa kábultan nézett maga elé. Zathureczky kedélyesen rázogatta a
                  vállánál fogva.
            </p>
				<p>
               - Menj, szedd össze a pénzed és gyerünk innen. A Griffben
                  nyugodtabban beszélgethetünk.
            </p>
				<p>
               Bajsa hagyott magával tenni mindent, mint egy alvajáró. Összeszedte a
                  pénzét és kétszer is megolvasta. Megvolt az egész húszezer forint: nem hibázott
                  semmi a rábízott pénzből.
            </p>
				<p>
               Pay báró azzal a huncut félszemével figyelemmel kísérte az ezresek
                  eltűnését a Bajsa tárcájába, és így szólott csufondáros hangján:
            </p>
				<p>
               - Nem történt velük semmi baj, Gáborkám, csak egy kicsit körülnéztek
                  a világban. Bekopogtattak Kupsay uramhoz s megkérdezték, hogy termett-e elég mák
                  az idén. Miután elég mák termett, hazamentek.
            </p>
				<p>
               Megfenyegette Zathureczkyt a mutatóujjával:
            </p>
				<p>
               - Te pedig fölhagyhatnál már azzal az örökös mentorkodással.
            </p>
				<p>
               - Nem addig, amíg beduinok vannak, - felelte Zathureczky.
            </p>
				<p>
               Bajsa a Zathureczky karjába kapaszkodva ballagott le a vármegyeház
                  kivilágított oszlopcsarnokába. A huszárok sarkantyúja vígan pengett a köveken, az
                  udvarban néhány petroleum-lámpa világításánál a megye cselédsége táncoltatta a
                  kállói szobalányokat. Bajsa úgy érezte, mintha valamely mély vízből került volna a
                  levegőre. Amíg a víz alatt volt, új ismeretlen világ támadt a felszínen, amellyel
                  apróra újból meg kell ismerkedni. Zathureczky nevetve nézett az arcába.
            </p>
				<p>
               - Nem csodálom, hogy aprózod a lépést, pajtás. Magam is elveszíteném
                  a hidegvéremet, ha egy milliós leány akarna a feleségem lenni.
            </p>
				<p>
               Bajsa jobbnak vélte nem szólani addig, amíg valamelyest összeszedi
                  gondalatait. Mi is történt vele tulajdonképen? Mintha egy rossz álomból ébredt
                  volna föl. Álmában játszott a becsületére bízott pénzzel, hogy a nyereségen
                  ékszereket vegyen Telekdinének. Most már világosan látta, hogy a szép asszony
                  miatt ült le kártyázni. Vajjon mit gondol most magában Telekdiné, hogy búcsu
                  nélkül hagyta ott a bálban? Talán kineveti, talán máris sajnálja, hogy olyan
                  kegyetlenül bánt vele? Ha visszamenne és fölkeresné a szép asszonyt! Az asszonyok
                  szeszélyesek, kiszámíthatatlanok. Talán épen most jött el az alkalom Telekdiné
                  meghódítására. Hogy készült erre a bálra! Minden darab ruháját bemutatta előbb
                  Bajsának. Tetszik-e neki, nincs-e valami javítani valója, tanácsa? „Nem szeretném,
                  ha más tetszene meg magának a bálban, Bajsa, - mondotta mosolyogva. - Sok
                  mindenféle asszony, leány összekeveredik ilyenkor, akiknek az a céljuk, hogy
                  férjet szerezzenek maguknak...”
            </p>
				<p>
               Már a Griffben ültek a kassza mellett, amely asztal a Zathureczky
                  helye volt húsz esztendeje; előtte párolgó csája, szivar a szájában és eleinte
                  csak tompán hallotta a Zathureczky hangját.
            </p>
				<p>
               - Ördöngös fickó vagy, Gábor. Ha nem ismernélek gyermekkorod óta, azt
                  kellene gondolnom, hogy valami rejtélyes kulcsod van az asszonyi szívekhez. De hát
                  tudom, hogy jámbor fiú vagy, a szerencse csak véletlenül botlott beléd. De mondd
                  el mégis, hogy volt, mint volt?
            </p>
				<p>
               Bajsa szivarja füstjén át nézte Zathureczkyt. Látta, hogy mozog a
                  szája, hallotta a szavakat is, de az értelmüket nem foghatta föl. Mintha a Budha
                  segédisteneiről kérdezősködött volna Zathureczky. Annak a rossz álomnak a nyomása
                  sehogysem akart elmulni az agyáról. Hess, te rossz álom! A szájához emelte a forró
                  csáját. A meleg folyadék átjárta hideglelős testét. Az asztalra könyökölt:
            </p>
				<p>
               - Miről is van szó, kedves barátom?
            </p>
				<p>
               - Arról, amice, - felelte Zathureczky, - hogy nagy dolognak jöttem a
                  nyomára. Nagy dolog? Ahogy vesszük. Csak neked nagy dolog... Nos, hát kivittem
                  Kacsárit az éjjel Törökfáira. Pompás út vezet oda ilyenkor. Az ember
                  Oroszországba, a nagy szibériai síkságokra képzelheti magát. Még farkasüvöltést is
                  hallottunk a nádasból. Remegtek is a cigányok, mint a nyárfalevél. Tudod, ezzel az
                  úttal tartoztam Zsuzsikának. A minap nagyon megharagudott rám, hogy a nagybátyját
                  megtáncoltattam Bujiban. De hát ki hitte volna, hogy az öregnek már olyan gyönge a
                  hátgerince! Megárt neki már egy kis tánc is! Tartalmasabb embernek véltem. Meg
                  azután szörnyen haragudtam magamban erre a sok üresfejű, ostoba megyei ficsúrra.
                  Ők nem hívják meg Andráscsik Zsuzsánnát a bálra. Próbáltam kapacitálni
                  egyiket-másikat. A főrendező Fehér Barna gőgösen fölvetette a fejét: közénk ugyan
                  nem telepedik az uzsorás leánya! Mintha bizony Zsuzsánnának az volna az ambiciója,
                  hogy a kállói megyebálon táncoljon. Bizonyos, hogy el se jött volna a bálra. De
                  hát a meghívó elmaradása mégis csak sértés. Asszonyok ilyesmiben nem ismerik a
                  tréfát. Aki még beadta volna a derekát a rendezők közül, azt Telekdiné vette
                  munkába. Hej, sok körmönfont ravaszság rejtőzik ama szép álarc alatt. Tudja a
                  macska, miért gyűlöli Telekdiné Zsuzsikát. Bizonyosan megsúgja neki az asszonyi
                  érzéke, hogy ez a leány százszorta különb nála, de különb valamennyinél. -
                  Főképpen azért szöktettem el Kacsáriékat a bál kellős közepéből. Hadd jusson
                  valami elégtételhez a megbántott leány.
            </p>
				<p>
               (Zárjel között megjegyzem, hogy ez neked lett volna a kötelességed,
                  öcskös. De hát én már megszoktam, hogy mindent én csinálok barátaim helyett.)
            </p>
				<p>
               - Elég az hozzá, hogy Kacsári rágyújtott ott a kastély ablakai alatt
                  azzal a boszorkányos hegedűjével a „Velencei karneválra”. (Ismered ugy-e?) A
                  nagybőgő az ablakrázó hangjaival bele-belemordult a hegedű lágy hangjába. Közbe
                  sikoltott a sípos. Már sok szép szerenádot adtam életemben, de még egyik sem
                  sikerült így. Tudod ott az ódon, vén kastély, körülötte a néma nagy fák és a
                  halotti fehérségű tájon a téli éjszaka ábrándos csöndje. Csakhamar világosság
                  támadt a kastély befüggönyzött ablakai mögött. Néhány perc mulva kibotorkált
                  Boronkay őrnagy. A cselédek fölébredtek és hamarosan megterítettek a nagy
                  ebédlőben. A konyhában tüzet raktak és Zsuzsika egy prémes, bársonypongyolában
                  maga intézte a reggelizés dolgát. Nevetve szólott hozzám:
            </p>
				<p>
               - Furcsa szokások uralkodnak ebben a vármegyében. De ha már itt
                  vagyok, alávetem magamat a szokásoknak. Meg aztán jobban szeretem, ha itthon
                  mulatnak, Zathureczky, mintha mindenféle veszedelmes helyekre cipeli el a
                  bácsit.
            </p>
				<p>
               Jaj, de szép volt a szentem! Le tudtam volna térdepelni előtte, amint
                  ott sürgött-forgott a nagy ebédlőben. A gyönyörű haja borzas kicsit, a szeme álmos
                  kicsit. Te oktondi, sohasem fogsz arra rájönni, hogy micsoda varázs van az álmos,
                  szórakozott női tekintetben. Egész idő alatt, amíg a cigányok muzsikáltak, mindíg
                  kérdezni akart tőlem valamit. De csak akkor szánta rá magát, amikor elmenőben
                  voltunk.
            </p>
				<p>
               - Bajsa Gábor talán beteg? - kérdezte.
            </p>
				<p>
               - Nem az, - feleltem.
            </p>
				<p>
               Erre azután nem is kérdezett többet. Csak valami méla szomorúság
                  telepedett arra a tündöklő fehér arcára. Hiába titkolta, hiába rejtegette, az én
                  éles szemem észrevette. Azért igyekeztem megnyugtatni:
            </p>
				<p>
               - Bajsa komoly ember. Nem vesz részt a mi féktelen dáridónkban.
                  Bizonyosan alszik odahaza.
            </p>
				<p>
               - Dehogy is alszik, - nevetett Zsuzsika, - bizonyosan ott tapossa a
                  padlót a Telekdiné szoknyája körül. Ismerem én Bajsát.
            </p>
				<p>
               Boronkay őrnagy ezalatt nagyon belemelegedett a mulatságba, így tehát
                  jónak láttam takarodót fújni.
            </p>
				<p>
               Mikor elbúcsúztam, mégegyszer terád fordítottam a szót. Bizonyságot
                  akartam, világosan akartam látni a helyzetet:
            </p>
				<p>
               - Az már igaz, hogy Bajsa kijöhetett volna; máskor is aludhat
                  eleget.
            </p>
				<p>
               Zsuzsika összeráncolta a homlokát:
            </p>
				<p>
               - Akár az ügyvédi költségszámlájába is bevehette volna a látogatás
                  honoráriumát.
            </p>
				<p>
               Bement a mellékszobába és egy piros rózsával tért vissza. A kabátomra
                  tűzte:
            </p>
				<p>
               - Ez a maga jutalma, Zathureczky.
            </p>
				<p>
               Én pedig azt gondoltam magamban: mordizomadta, ez a leány szerelmes!
                  szerelmes fülig. Sok mindenféle alakban láttam már a szerelmet nyilvánulni, engem
                  nem lehet megcsalni. Most már csak rajtad van a sor, amice. Addig üsd a vasat,
                  amíg meleg.
            </p>
				<p>
               - Befejezted? - kérdezte Bajsa. - Az egészből egy szót sem hiszek.
                  Tégy mást bolonddá, barátom.
            </p>
				<p>
               Zathureczky a kabátjába nyúlt és elővette a piros rózsát.
            </p>
				<p>
               - Ez csak elég bizonyíték.
            </p>
				<p>
               Bajsa vidoran, mosolyogva nézett a rózsára:
            </p>
				<p>
               - Nagy mester vagy Zathureczky, de én is ravasz róka vagyok. Ismerlek
                  öreg, teljesen ismerlek. A te furfangosságodnak épen az az alapja, hogy mindíg az
                  igazat mondod el. Miért is nem veszed elő az ügyvédi diplomádat?
            </p>
				<p>
               - Azt már régen megrágták az egerek. De hát amice, most véletlenül
                  úgy adtam elő a dolgokat, amint azok megtörténtek, - felelt kedvetlenül
                  Zathureczky. - Amilyen jámbor gyerek vagy, bizony elengeded a madarat, amely maga
                  kívánkozik a kalitkába. Pedig szép, aranytollú madár. Régi mondás: mindenki a maga
                  szerencséjének kovácsa. Jó éjszakát, Bajsa Gábor.
            </p>
				<p>
               - No, ne menj még, Zathureczky, - szólott engesztelőleg Bajsa.
            </p>
				<p>
               - Mennem kell, pajtás; a törökfái szerenád miatt néhány fiatal
                  barátom óhajt velem golyót váltani. Ilyesmire mindíg kapható vagyok.
            </p>
				<p>
               Meggyújtotta a kialudt szivarját és rákacsintott a
                  kasszatündérre:
            </p>
				<p>
               - Ugy-e, Mariska, jó lett volna vagy tiz esztendővel később születni?
                  Akkor ismernétek ti meg igazán Zathureczkyt.
            </p>
			</div>
			<div type="chapter">
				<head>
               VI.
            </head>
				<p>
               Egy jó negyed mérföldnyire a törökfái kastélytól fehérderekú,
                  ezüstlevelű nyírfák között a törökfáihoz hasonló ódon, régi kastély állott, amely
                  mindenben hasonlított az előbbihez. A legenda szerint - ugyan melyik régi
                  kastélynak nincs legendája? - valamikor mind a két kastély egy tulajdonosé volt,
                  bizonyos Benedikty Györgyé, aki régen csalán- vagy cseresznyevirág lett azóta. De
                  mégis inkább árokparti csalán, ha van némi igazságosság a túlvilági életben, mert
                  Benedikty György sok rossz fát tett a tűzre. Ezt a két kastélyt is azért építtette
                  olyan egyformának, olyan törökös modorban elzárt ablakokkal, folyosókkal, mert
                  drága portékákat tartott a kastélyokban. Az egyikben, a törökfáiban a felesége
                  lakott, született Kállay Anna, a másikban a sulyomiban a szeretője, Sári Sára. Sok
                  pörpatvar volt a két kastély között. A harcias Kállay Anna - kétszáz esztendeje
                  ennek a históriának - egyszer valóságos haddal rohanta meg a sulyomi kastélyt.
                  Sári Sára se volt valami ijedős menyecske. Bezáratta a kastély kapuit és fegyverbe
                  állította a cselédeit. Folyt a háború olyan elszántsággal, ahogyan csak két
                  asszony tud háborúzni. Talán még ma is tartana a csetepaté, ha a jószívű Mária
                  Terézia bele nem avatkozik a dologba. Ráüzent Benedikty uramra, hogy keressen
                  másfelé a szeretőjének szállást, ne a hites felesége szomszédságában.
            </p>
				<p>
               A Benediktyeknek azóta magvaszakadt, talán a Sári Sárák se olyan
                  szemtelenek többé és a feleségek harcias kedve is lelohadt, de a sulyomi kastély
                  körül még mindíg ott húzódik a mély sáncárok, amely a kastélyt az esetleges
                  megrohanásoktól védte. A birtokok gazdát cserélgettek, a két kastély között
                  elterülő rétet sem hívják már „menyecskék rétjének”. (Állítólag itt vívott meg
                  karddal Kállayné Sárival; ezer szerencse, hogy a páncéling miatt egyiknek se
                  történt baja.) De hát a rét nem tudja, hogy változott a világ és még mindíg olyan
                  tarka virágokat kever a sarjújába, mintha szép asszonyoknak akarna kedveskedni
                  véle. A patak, amely csörögve szeli át a rétet, most is olyan kristálytisztaságú,
                  ami ritkaság ezen a tájon, ahol fekete, álmos vízű morotvák húzódnak csak el a
                  földeken. Hátha valami szép asszonynak visz arra az útja és megigazítja a kontyát
                  a patak tükrében?
            </p>
				<p>
               A sulyomi kastély is sokáig lakatlan volt, de ebben az esztendőben,
                  kora tavasszal visszaköltözött bele a tulajdonosa, Pay báróné. A báróné esztendők
                  óta különválva élt az urától, miután az mindenét elkártyázta. A hozományából a
                  sulyomi kastélyt mentette meg, a hozzája tartozó belsőségekkel. Miután már nem
                  volt fiatal asszony - sőt inkább tűntetett azzal, hogy már az öregasszonyok közé
                  számítsák - azzal töltötte az időt, hogy sorban látogatta az ország különböző
                  vidékein lakó rokonait. Fiatal asszony, ha unatkozik, nyomban a szerelemre gondol;
                  az idős asszony unalmában házasságok létrehozásán fáradozik. Pay bárónén annyira
                  elhatalmasodott ez a vénasszonyos szenvedély, hogy híre volt az egész országban.
                  Mindenkit férjhez adott, mindenkit megházasított, aki keze ügyébe került. Nem
                  sajnált sem időt, sem fáradságot, ha valami érdekes „eset” került elébe. Néha egy
                  féltucat férjhezadandó leánya is volt raktáron, máskor ugyanannyi férfinak
                  keresett feleséget. Vak buzgalmában olykor még attól sem riadt vissza, hogy már
                  meglevő házasságokat szétbontson.
            </p>
				<p>
               - Bízzátok csak rám - mondogatta - jobban tudom én, hogyan találhatja
                  meg az ember a boldogságát.
            </p>
				<p>
               Specialitása közé tartozott az agglegények megházasítása. Mintha csak
                  valami titkos bosszúérzet vezette volna cselekedeteiben kihágó férje miatt az
                  egész férfinem ellen. Gyűlölte az agglegényeket. Legbensőbb meggyőződése szerint
                  azt a férfit, aki negyvenéves koráig nem házasodik, ki kellene üldözni az
                  országból.
            </p>
				<p>
               - Mert ezek olyanok, mint az utonállók - mondogatta - született
                  ellenségei minden társadalmi rendnek. Mire költi pénzét, mire pazarolja idejét és
                  egészségét a nőtlenül maradott férfiú? Azokra a nőkre, akik ugyancsak nem
                  helyezkedtek bele a társadalmi rendbe. A kormánynak is mindíg csak a vámokra,
                  adókra van gondja, nem törődik a társadalom megtisztításával.
            </p>
				<p>
               Ha nem lett volna olyan öreg, tavaszmúlt a báróné, bizonyosan sikerül
                  neki valami országos egyesületet szervezni az agglegények ellen.
            </p>
				<p>
               Amikor kora tavasszal feltűnt Kállóban a hintaja és szivarozgatva
                  üldögélt a cukrász előtt, Zathureczkyt, akinek épen arra volt útja, majd a guta
                  ütötte meg ijedtében:
            </p>
				<p>
               - Végem van! Itt van a nagynéni! - kiáltott föl és menekült volna
                  esze nélkül, de a báróné már észre vette.
            </p>
				<p>
               - Gyere csak, gyere, Zatukám! Minek futnál előlem? Hisz te vagy az én
                  legkedvesebb unokaöcsém, mindíg a javadat akartam. Mondd: nagyon sok adósságod
                  van? Segíthetek rajtad?
            </p>
				<p>
               Zathureczky szemtelenül hazudott:
            </p>
				<p>
               - Tudod nénikém, hogy rendezett viszonyok között élek. Nincs nekem
                  semmi bajom a világon. De hát mi bajom is volna?
            </p>
				<p>
               A báróné kedvetlen mozdulattal hajította el a szivarját.
            </p>
				<p>
               - Rossz fiú vagy, Zatukám! Sehogy se tetszel nekem. Miért is van
                  olyan nagyon jó dolgod? Momentán tudnék a számodra egy húszezer forintos
                  asszonykát.
            </p>
				<p>
               Zathureczky jól színlelt szomorúsággal sóhajtotta:
            </p>
				<p>
               - Nem mondottam az előbb igazat, néni. Az a bajom van, hogy vénülök,
                  ördöngősen vénülök. Itt van például a te asszonykád. Amikor legutoljára
                  találkoztunk, még leány volt és harmincezer forintja volt...
            </p>
				<p>
               - Te bolond. Hát azt hiszed, hogy van olyan hatalom a világon, amely
                  örökösen lányoknak tartsa meg az asszonyokat? Meg aztán a hozomány is változó. Nem
                  is volna jó, ha minden állandó volna a világon.
            </p>
				<p>
               - Igaz, igaz. Csak az én vénségem állandó. Azon már nem változtat
                  más, csak a halál.
            </p>
				<p>
               A báróné igen érzékeny lélek volt. Észrevette, ha ezen az úton halad,
                  a furfangos Zathureczky megríkatja végül. Új szivarra gyujtott és másra vitte a
                  beszélgetést.
            </p>
				<p>
               - Meg aztán, micsoda férfiak vagytok ti itt ebben a vármegyében?
                  Mindíg mondottam, hogy Szabolcsban nem tudnak egyebet, mint korhelykedni. No
                  hiszen ezen a téren versenyen kívül vagytok.
            </p>
				<p>
               - Mi bajod van néni megint a férfiakkal?
            </p>
				<p>
               - Láncos-lobogós! Nekem hál’Istennek bajom már nincs velük, de itt
                  van Törökfáin egy gyönyörű leányzó. Szép is, pénze is van annyi, hogy kifizethetné
                  az egész megyét, aztán nekem kell megjönni Abaujból, mert szégyenszemre még
                  pártában marad.
            </p>
				<p>
               Zathureczky hegyezni kezdte a fülét:
            </p>
				<p>
               - Csak nem Andráscsik Zsuzsánnáról beszélsz, néni?
            </p>
				<p>
               A báróné, antik, férfias gyűrűkkel megrakott kezével az asztalra
                  csapott:
            </p>
				<p>
               - De bizony róla beszélek; csupán csak az ő kedvéért hagytam ott
                  Abaujban három érdekes „esetet”. Pedig az egyiknek a hősnője egy valóságos
                  grófkisasszony...
            </p>
				<p>
               Zathureczky csudálkozva nézett a bárónéra:
            </p>
				<p>
               - De hiszen nem ismered Zsuzsikát?
            </p>
				<p>
               - Már ismerem - felelt Pay báróné az ő szakgatott, heves
                  beszédmodorával. - Elég nekem egyszer beszélni valakivel, hogy kiismerjem. Előttem
                  hiába komédiáznak a férfiak. Én beléjük látok. Olvasok belőlük, mint egy nyitott
                  könyvből. Terólad is tudom, hogy az az elved, hogy addig nem érdemes megházasodni,
                  amíg másnak felesége van...
            </p>
				<p>
               - Szent igaz. Csak arra vagyok kíváncsi, hogyan ismerkedtél meg az
                  Andráscsik kisasszonnyal?
            </p>
				<p>
               - Nagyon egyszerűen. Dolgom volt itt a bérlőmmel, Polonkaival.
                  Beszélgetés közben szóba került az Andráscsik kisasszony. Amit hallottam róla,
                  módfölött fölizgatta a fantáziámat. Ez aztán neked való eset, Milka! - mondottam
                  magamban. Aztán hamarosan meglátogattam Zsuzsánnát. Szomszédok vagyunk, vagy mi a
                  manó!
            </p>
				<p>
               Zathureczky a fejét csóválta.
            </p>
				<p>
               - Néni, néni, felhagyhatnál ezekkel a bolondságokkal. Hagyd békén
                  Zsuzsikát, nem neked való „eset”.
            </p>
				<p>
               - Könnyen beszélsz, Zatukám. Hát az unokaöcséimmel mit csináljak?
                  Azoknak asszony kell, nem úgy, mint neked. Neked jó egy agárkutya is. Majd bizony
                  itt hagyjam ezt a fölfedezett kincset! Te - halkította a hangját - azt mondják,
                  egy kerek milliója van.
            </p>
				<p>
               - Annyi annak. Hanem a te unokaöcséidnek nem vásik bele a foguk.
                  Azokhoz a bojnyikokhoz csak add férjhez a tótországi kisasszonyaidat.
            </p>
				<p>
               - Pedig sürgönyöztem is nekik. Épen most várom a vonattal Borcsánszky
                  Jankót.
            </p>
				<p>
               - Azt a sárosi svihákot! - kiáltott föl Zathureczky és komolyan
                  haragudott. - Hát volna lelked Borcsánszky Jankóhoz feleségül adni Zsuzsikát?
                  Ahhoz a semmiházi, léha, tökkelütött szamárhoz ezt az istennek jókedvében
                  teremtett leányt, akit még egy királyfihoz is meggondolva adnék férjhez, ha az
                  apja volnék? Borcsánszky Jankóhoz! Lelövöm azt a gazembert, ha ide beteszi a
                  lábát.
            </p>
				<p>
               A báróné pirosra kacagta magát a Zathureczky fölháborodásán.
            </p>
				<p>
               - Hidegvér, Szaniszló! Emlékezz, hogy ez van a címerünkbe írva: „A
                  házasságokat az égben kötik.” Pay báróné legföljebb az égiek megbízásából
                  cselekszik.
            </p>
				<p>
               Hanem Zathureczky most komolyan haragudott. Maga sem tudta miért,
                  szörnyű gyűlöletet kezdett a báróné iránt érezni. Sárga felöltőjében hosszú
                  lépésekkel ment a kaszinó felé. Ismerte, hogy milyen veszedelmes perszóna a néni.
                  Akit egyszer kiszemel magának, abba belekapaszkodik, mint a bulldog. Nem ereszti
                  el többé. Kovács Mihály fűszeres boltja előtt, a sarkon megállott és valóságos
                  beszédet tartott a kirakatba akasztott fügékhez, ostornyelekhez.
            </p>
				<p>
               - A legnagyobb baj az a dologban, hogy Könyves Kálmánt nem ütötte meg
                  valami jóindulatú guta, mielőtt a boszorkányokról intézkedett. Milyen üdvös
                  cselekedet volna most a nénit egy izzó kemencébe beledugni. Idecsődíti az egész
                  familiáját onnan a tótok közül. Aztán szégyelhetem magam miattuk. Mintha nem volna
                  nekem elég baj az öcsém! Még egy féltucat atyafit hoz ide a nyakamra. De én
                  megszököm innen. Tágas a világ. Itt nem maradok, még ha kötéllel fognak is.
                  Borcsánszky Jankóhoz akarja feleségül adni a Zsuzsikát a vén boszorka! Haha!
            </p>
				<p>
               Fölemelte a botját és a fügék felé sujtott. Szerencsére az üveg nem
                  engedett. A boltból kifutott Kovács fűszeres segédeivel. Amikor meglátták, hogy
                  Zathureczky volt a dörömböző, nevetve dörzsölgették a kezüket. Hisz bizonyosan
                  valami tréfa folyománya a botütés...
            </p>
				<p>
               Zathureczky a kaszinó felé ment. Bajsát kereste.
            </p>
				<p>
               - Itt csak ő segíthet - gondolta magában. - Vagy oda engedi
                  Borcsánszkynak Zsuzsikát, vagy...
            </p>
				<p>
               A második vagyra ökölbe szorult a keze. Tudja Isten, nagyon szerette
                  azt a Bajsa-fiút!...
            </p>
				<p>
               Egy sihedert, amolyan tigrist, átszalasztott Bajsa lakására. Jönne
                  azonnal a kaszinóba.
            </p>
				<p>
               A tigris visszajött.
            </p>
				<p>
               - A tekintetes úr nincs otthon. A cseléd azt mondotta, alighanem
                  Telekdiné őnagyságához ment uzsonnázni...
            </p>
				<p>
               Zathureczky megrázta a tigris fülét.
            </p>
				<p>
               - Nagyra nőjj! - sziszegte dühösen. - Jegyezd meg magadnak, hogy
                  Bajsa úr sohasem jár Telekdinéhez uzsonnázni.
            </p>
				<p>
               Haragjában leült az öreg urak pártijába, a sarokasztalhoz, akik
                  krajcárban tarokkoznak ott, évtizedek óta. Szórakozott játékával, elhamarkodott
                  kontráival annyira felbőszítette az öreg urakat, hogy egyesült erővel kitették a
                  pártiból. A sok lárma, asztalcsapkodás, kártyavagdosás után Zathureczky
                  kinyujtózkodott:
            </p>
				<p>
               - Gondolkozzunk most nyugodtan a dolgon, - mormogta magában és a
                  hintaszékben eltemetkezett egy lepedőnyi újság mögé.
            </p>
				<p>
               *
            </p>
				<p>
               A sulyomi kastélyban ezekben a napokban lakói akadtak a régen üresen
                  álló vendégszobáknak. Ismeretlen nagy vadászcsizmák jelentek meg a folyosókon,
                  valamint lehetetlen szabású kabátok és mellények. Az a három úriember, aki a
                  felsővidékről a milliomos Andráscsik Zsuzsánna meghódítására ideérkezett, a
                  csábítási eszközöknek egész fegyverraktárát hozta magával a pátriából.
                  Szabolcsban, ahol szintén adnak valamicskét a divatra, az ifju gavallérok még csak
                  álmukban sem láttak olyan világossárga lovagló-nadrágot például, amilyenben alsó-
                  és felsőbunyitai Bunyitay Pista Sáros-vármegyéből ideérkezett. A nyírségi fiatal
                  urak már a világra is fajdtollas vadászkalapban jönnek, de mik voltak az idevalósi
                  vadászkalapok a Pay báróné három gavallérjának kalapjaihoz mérten! Az angol király
                  csak elég nagy divathős volt fiatal korában, de az ő fantáziája is megállott
                  bizonyos pontnál: hogyan lehet szalonképessé tenni a csizmaviseletet? Gravinczy
                  György tiszteletbeli szolgabíró egy felső vármegyében, ezt a problémát megoldotta.
                  Rövidszárú, hetyke lakkcsizmájában talán még az udvari bálon is föltünt volna.
                  Aztán micsoda nyakkendők, micsoda gallérok és mily merész bajuszok sorakoztak a
                  gavallérok eszközei közé! Borcsánszky például, aki fejtetőn veszedelmesen
                  kopaszodott, a bajuszkötőt még éjjel sem tette le. No hiszen, volt is ottan szép
                  bajusz! Az a bajusz élt, beszélt, hallgatott, szerelmet vallott vagy kesergett. Az
                  egész Borcsánszky egy nagy fekete bajusz volt. A bajusz cselekedett helyette
                  mindent... Kifejezéstelen és szürke, apró szeme semmitmondóan pislogott, mialatt a
                  bajusz imponált, folyton csak imponált. Bunyitay a lábszárára volt hiú. Órákig ült
                  a hintaszékben és bámulta a saját lábait. Kár, hogy a divat szegénysége nem
                  gondoskodott megfelelő módon a lábakról. Ezek a lábak megérdemelték volna, hogy
                  valami új nadrágviseletet találjanak ki a kedvükért. Pista minden új ismerősével
                  megtapogattatta a lábszárát:
            </p>
				<p>
               - Micsoda izmok, mi? - kérdezte és szerfölött büszke volt a
                  lábizmaira.
            </p>
				<p>
               Gravinczy, aki legkevésbbé bővelkedett külső előnyökben, a
                  legmosolygóbb arccal erősítette, hogy Pista biciklizni szokott, amiért Pista
                  nagyon haragudott. Gravinczynek sem bajusza nem volt, sem lábszára nem volt; az
                  arca kicsit himlőhelyes, a foga csorba, a kabátjai sem tündököltek a
                  rendkívüliségükkel. Pay báróné mégis Gravinczyhez fűzte a legtöbb
                  reménységét.
            </p>
				<p>
               - Pistának kegyelmes úr volt az apja, Jankó varankói földesúr, míg
                  Gravinczynek semmije sincsen, de azt hazudik magának, amit akar. Az övé az egész
                  világ. Sőt talán még ennél is több. Mert a hazugság a csillagokig ér. Hisz le is
                  tagadhatja őket.
            </p>
				<p>
               Eleinte csak a környéken tünedeztek föl a hórihorgas gavallérok, és
                  mint Payné unokaöccsei mindenkivel megismerkedtek már, csak épen azzal az eggyel
                  nem, akivel szerettek volna: Andráscsik Zsuzsánnával. A báróné ugyan
                  megreszkirozta, hogy a nagybajuszú Borcsánszkyval (titokban ezt szerette legjobban
                  a három között, talán azért, mert az volt köztük a legidősebb s így kevesebb ideje
                  volt a házassághoz) átkocsizott a sulyomi kastélyból Törökfáiba. A törökfái
                  kastélynak még csak mohos zsindelyfödele látszott a nagy fák között, amikor
                  Borcsánszky bajusza már szörnyen izgett-mozgott. A báróné megindultan símogatta
                  meg öccse arcát:
            </p>
				<p>
               - Látom, Jankó, hogy komolyan fogod föl a dolgod.
            </p>
				<p>
               A kirándulás azonban még sem sikerült. Zsuzsánna letagadtatta magát,
                  mikor a báróné kocsija a kapuba befordult. Sőt még Boronkay őrnagy is köszvényt
                  szimulált. Borcsánszkynak meg kellett elégednie azzal, hogy a névjegyét leadja,
                  amelyre sárosi szokás szerint hétágú korona volt nyomtatva. Paynét nem riasztotta
                  meg az első kudarc.
            </p>
				<p>
               - Úgy látszik, nem hatott eléggé a bajuszod, Jankó, - mormogta
                  epésen. - Mert bizonyos, hogy a kisasszony látott a leeresztett zsalugáterek
                  mögül.
            </p>
				<p>
               Borcsánszky értelmetlenül csóválta a fejét:
            </p>
				<p>
               - Nem értem, sehogyan sem értem...
            </p>
				<p>
               Egész úton visszafelé a bajuszával foglalkozott és gyakran vonogatta
                  vállát a gondolataihoz. (Furcsa is volt, hogy Zsuzsánnának nem tetszett meg az a
                  bajusz!)
            </p>
				<p>
               A gondos néni otthon más tervet főzött ki. Megtudta, hogy Andráscsik
                  Zsuzsánna reggelenkint lovagolni szokott a törökfái úton. Lovaglásában elkíséri a
                  nagybátyja, vagy az öreg huszár. Csakhogy ez csak amolyan parádé, mert Zsuzsánna
                  rendesen messze elhagyja kísérőit és nélkülük tér vissza a kastélyba.
            </p>
				<p>
               - Pistának föl kell húzni a kanári-színű nadrágot és lóra kell ülni.
                  A többi aztán már az ő dolga.
            </p>
				<p>
               Bunyitay helyeslőleg bólintott. Nagyon bízott a nadrágban. Hátas-ló
                  is akadt a sulyomi istállóban és Pista szépen lesbe állott a törökfái úton.
                  Csakhamar föltünt a boltozatosan összehajlott nagy fák alatt Andráscsik Zsuzsánna
                  remek szürke tizenhat-markosa. A szürke félvér egyenletesen ügetett úrnője alatt,
                  aki sötétbarna lovaglóöltönyében nagy biztonságban ült a nyeregben. A kanárisárga
                  nadrág akcióba lépett és Zsuzsika érdeklődve fordította a tekintetét az idegen
                  lovas felé. De csak egy pillanatig tartott az egész érdeklődés. A kanárinadrág
                  talán túl is lépte a megengedett határt, mert a szürke az eddigi csendes haladását
                  hosszú trappra váltotta föl, amely lassan galopba ment át. Bunyitay Pista
                  egyszerre csak azon vette magát észre, hogy a szürke, lovasnőjével eltünt a
                  szemhatárról. Még egy-kétszer megpróbálkozott a lessel, de a pompás szürke mindíg
                  a faképnél hagyta.
            </p>
				<p>
               Pay báróné maga is kétségeskedni kezdett:
            </p>
				<p>
               - Hm, különös leány. Mintha csak azt óhajtaná, hogy műlovarok
                  legyenek az unokaöcséim. Nem segít más, mint Gravinczy furfangosságára bízni az
                  ügyet. Az ő vállán aztán mindaketten bejuthattok a kastélyba.
            </p>
				<p>
               Gravinczy alattomosan mosolygott. Mintha csak azt gondolta volna
                  magában: „de bizony abból nem esztek!” Payné észrevette azt a gondolatot, azért
                  nyomban megfenyegette Gravinczyt:
            </p>
				<p>
               - Tudod, öcsém, hogy engem nem lehet megcsalni. Nagyon is a kezembe
                  vagy azzal a legutóbbi stikliddel, avval a ferdeirányú váltócskával.
            </p>
				<p>
               Gravinczy az ajkába harapott:
            </p>
				<p>
               - Nagyon kegyetlen vagy, néni.
            </p>
				<p>
               - Tévedsz. Csak nem hagyom magam kijátszani tőletek. Vagy én viselem
                  a gondotokat esztendők óta, vagy nem? Bizzátok tehát teljesen rám a sorsotokat.
                  Nekem anyagi jutalom nem kell, megelégszem majd azzal, ha valamennyi atyámfiát
                  boldoggá tettem. Tudjátok, hogy én csak értetek élek.
            </p>
				<p>
               Mikor Payné így beszél, rendesen nagy elérzékenyülés következett.
                  Borcsánszky nagy csókot cuppantott a néni kezére, Pista a szemét dörzsölgette;
                  Gravinczy homlokon csókolta a nénit.
            </p>
				<p>
               - Áldott jó lélek vagy. Kár, igazán kár, hogy nem akarsz
                  férjhezmenni. Egyedül csak téged vennélek feleségül.
            </p>
				<p>
               Amire a néni adta be a kulcsot és meghatottan símogatta meg az
                  unokaöccseit.
            </p>
				<p>
               - Nem tehetek róla, hogy úgy szeretlek benneteket.
            </p>
				<p>
               Gravinczyre bizatott tehát, hogy az aranytollú madarat megfogja a
                  familia számára. Ez a Gravinczy Mihály nem volt valami lángeszű ember, de sok
                  természetes életrevalóság szorult belé. Igaz ugyan, hogy a ruháit még mindíg
                  Jávorka János varrta, ugyanaz az újhelyi szabó, akinél első kontóját még
                  diákkorában csinálta. De vajjon nem-e a Gravinczy bölcsességét bizonyítja ez is? A
                  gyermekkori kontó szűzi tisztaságban maradt meg és az idők folyamán számtalan
                  mellény és kabát követte az elsőt, de Jávorka sohasem nyugtalankodott. Időnkint
                  oly gyönyörű hazugságokkal traktálta hitelezőit Gravinczy, hogy a szabónak nyála
                  folyt a gyönyörűségtől.
            </p>
				<p>
               - Nem baj, - mondotta, - ha egy szó sem igaz az egészből. De a
                  tekintetes úr oly szépen tudta elmondani, mintha regényben olvasná az ember.
            </p>
				<p>
               Notabene: Jávorka uram a litteraturával is foglalkozott, egy
                  színdarabját előadták az újhelyi műkedvelők.
            </p>
				<p>
               Ugyanaz az ösztön, amely a szabónak kitalálandó meséket sugallta
                  Gravinczynek, megsúgta neki, hogy Andráscsik Zsuzsika nem azok közé a leányok közé
                  tartozik, akinél a szokásos hódítási eszközök hatásosak volnának. Valami újat,
                  valami redkívülit kell kitalálni Andráscsik Zsuzsánnának. Amilyen rendkívüli dolog
                  maga az a millió, amely a hozománya... Gravinczy szivarozgatva sétálgatott a
                  sulyomi kastély ebédlőjében és egyelőre csupán arra szorítkozott, hogy a másik két
                  gavallért szidja.
            </p>
				<p>
               - Ti mindíg azt hiszitek, hogy a legsötétebb Afrikába indultok üzleti
                  útra és a podgyásztokat csupa üveggyöngyök és értéktelen cifraságok teszik ki.
                  Pedig a jó kereskedőnek arra is kell számítani, hogy vele teljesen egyenrangú,
                  eszes fehér emberrel találkozik és ezért néhány font jó sterlinget is kell a
                  tárcájába tenni.
            </p>
				<p>
               Borcsánszky nagyot ásított.
            </p>
				<p>
               - Ismerem már ezt a sterlingekről és fontokról!... Ostobaság. Ha
                  nekem sterlingjeim volnának, nem volnék itt.
            </p>
				<p>
               - Tudom, - felelte szigorúan a ragyás Gravinczy. - Újhelyben ülnél és
                  Pandurral muzsikáltatnál. Én képletes értelemben használtam a sterlinget. A
                  sterlinget néha pótolja egy kis ész is. De az nektek nincs. Mert igaz ugyan, hogy
                  Sármai Gyurka ötvenezer pengős leányt kapott a macskanadrágjáért. De olyan
                  macskanadrág, de még leány sincs már ezen a világon.
            </p>
				<p>
               - Nono, - dörmögte Bunyitay, - a nők szeretik a jóruhás férfiút.
            </p>
				<p>
               A ragyás legyintett:
            </p>
				<p>
               - Akkor minden valamirevaló leány szabóhoz menne feleségül.
            </p>
				<p>
               Gravinczy két napig gondolkozott, ugyanannyi ideig veszekedett a
                  gavallérokkal, azután harmadnap így szólott a bárónéhoz:
            </p>
				<p>
               - Néni, keresd elő családi pörünket. Szükségem van reá.
            </p>
				<p>
               Payné ijedt mozdulatot tett:
            </p>
				<p>
               - Megbolondultál? Örülök, hogy nem zaklatnak véle mostanában a
                  fiskálisok.
            </p>
				<p>
               - Rossz ügyvéd kezében volt eddig. Én tudok egy jobb ügyvédet, Bajsa
                  Gábort, Kállón.
            </p>
				<p>
               A néni már sejteni kezdett valamit, azért szó nélkül fölpakolta a
                  kocsiderékra való íráscsomót és elindította Gravinczyt Kállóba. Az ott
                  bekopogtatott Bajsa ügyvéd irodájába és előadta, mi járatban van.
            </p>
				<p>
               - Nagyszerű pört hoztam, ügyvéd úr. Háromszázesztendős pört. Ha
                  megnyerjük, miénk az egész felső Magyarország, sőt talán még az alföldből is
                  annyi, hogy elég lesz ügyvéd úrnak honoráriumnak.
            </p>
				<p>
               Bajsa savanyú arcot vágott:
            </p>
				<p>
               - Nem nagyon szeretem a háromszázesztendős pöröket. Nehéz ott az
                  igazságot megtalálni, ahol háromszáz esztendeig egyebet se csináltak, mint azt
                  elferdítették.
            </p>
				<p>
               Gravinczy olyan kétségbeesett arcot vágott, mintha egész életének
                  minden reménysége függne Bajsa szavaitól:
            </p>
				<p>
               - Nekem azt mondották, hogy egyedül Bajsa Gábor az, aki ezt a pört
                  megnyerheti. Ha van Magyarországon fiskális, aki érti az örökségi pöröket, egyedül
                  ő az. Még a híres Andráscsik-pört is reá bízták.
            </p>
				<p>
               Bajsa bólintott.
            </p>
				<p>
               - Nono, az nem valami bonyolult eset.
            </p>
				<p>
               - Hiszen csöppet sem bonyolult az én pöröm sem, - kiáltott föl
                  megkönnyebbülve Gravinczy. - Az igazság itt is kézen fekszik, csak nem volt eddig
                  olyan ember, aki megragadta volna az igazságot.
            </p>
				<p>
               - Melyik ügyvédnél volt eddig a pör?
            </p>
				<p>
               Gravinczy egy országos nevű fiskálist nevezett meg.
            </p>
				<p>
               - Hm, mormogta Bajsa. - Furcsa ugyan, hogy a kolléga kiment a pörből,
                  de azért szívesen megnézem az írásokat anélkül, hogy ezzel kötelezettséget
                  vállalnék a pör folytatására.
            </p>
				<p>
               Gravinczy csaknem a nyakába borult Bajsának. Sárosi szokás szerint,
                  nyomban tegeződni kezdett vele, valami nagyanyai atyafiságot is kisütöttek. Amikor
                  pedig Gravinczy példázódni kezdett a szép Telekdinéről, (kisvárosban egy félóra
                  alatt mindent megtud az ember, ha kiváncsi), Bajsa egy pohos pálinkás üveget vett
                  elő a faliszekrényből és a szivarosdobozból egy pöttyös havannát keresett
                  elő.
            </p>
				<p>
               - Hej, ez a pletyka, ez a pletyka! - sóhajtotta átlátszó
                  alattomossággal. - Mindíg többet tud annál, ami igaz.
            </p>
				<p>
               Gravinczy tréfásan megbökte az ujjával Bajsát:
            </p>
				<p>
               - Ugyan menj már, te selyma. Hát olyan nagy szégyen az, ha valakit
                  egy szép asszony szeret! Az volna a szégyen, ha egy csunya asszony szeretne.
                  Özvegy, szép, módos. Azt szeretheti, akit éppen akar. Aztán nem is az utolsó
                  embert válogatta ki magának. Hej, nagy ravaszok azok az asszonyok. Nem azt a
                  csillagot nézik, amely úgy is a firmamentumon ragyog, hanem azt, amely emelkedőben
                  van. Annak a fényében, ragyogásában van valami varázs. Ő rájuk ragyogjon
                  először...
            </p>
				<p>
               Bajsa figyelmesen hallgatta a Gravinczy szavait. Tudta, hogyne tudta
                  volna, hogy szemtelenül hizelkedik neki a svihák, de hát azért nem tagadhatta el,
                  hogy jól esik a hizelkedése. Be jó is volna, ha igazat mondana ez a Gravinczy. Ha
                  igazán ragyogni szeretne Telekdiné annak az emelkedő csillagnak a fényében!
            </p>
				<p>
               Ebéd idejéig eldiskuráltak. Mennyi minden mulatságosat tudott mondani
                  ez a Gravinczy az ő sárosi hazájáról. Ha őt hallotta az ember, azt hitte, hogy
                  Sáros egy egész külön ország, a tréfaságok, a furcsaságok, pajkosságok országa.
                  Aztán az a tótos akcentus is milyen jól állott neki, ha a felvidéki atyafiait
                  utánozta. Egészben véve egy kedves, vidám figura ez a Gravinczy. Bajsa szinte
                  előre megsajnálta, hogy milyen szomorúságot fog neki okozni, ha majd visszaadja a
                  családi pörét, amelynek iratai halomban hevertek a kályha mellett.
            </p>
				<p>
               Együtt mentek ebédelni az Arany Griffbe, délután pedig a kaszinóba,
                  mert Gravinczy kifejezte azt az óhaját, hogy nagybátyjával, Zathureczkyvel,
                  szeretne találkozni. Ott mély részvéttel értesült arról, hogy Zathureczky délelőtt
                  kificamította a lábát a cukrásznál („mintha ott láttam volna”, gondolta magában a
                  sárosi) és most a szobáját őrzi.
            </p>
				<p>
               - Megyek és fölkeresem, - szólott nyomban. - Hátha komolyabb a dolog.
                  Legalább nyomban gondoskodhatunk segítségről.
            </p>
				<p>
               Bajsa Gábor, aki nagyon jól érezte, hogy tulajdonképen neki volna
                  kötelessége legjobb barátja látogatására sietni, kapott a Gravinczy ajánlatán.
                  (Persze, hiszen ő elszaladhatott azalatt egy szóra abba a zöldzsalugáteres házba,
                  oda a Szent Márton-utcába.)
            </p>
				<p>
               - Mondd meg pajtás, hogy én is nagyon érdeklődöm a ficamodás iránt, -
                  szólott Gravinczyhez. - Aztán remélem, visszajössz ide közénk.
            </p>
				<p>
               Gravinczy elment arra, ahol Zathurecky lakott. Tétovázva haladt az
                  utcán, tudta előre, hogy a nagybácsi nem valami nagyon fog megörülni a látásnak.
                  Az unokaöccsök csak akkor keresték föl Zathureczkyt, ha valami kellemetlenségből
                  kellett kihúzni őket. Zathureczky eleinte hűségesen elintézte ügyeiket, bajaikat,
                  későbben azonban megúnta a dicsőséget, a sok zaklatást, járást-kelést. Fölmondta a
                  barátságot a könnyelmű ifjuságnak. Most is egy frissen írott papirlap volt a
                  szobája ajtajára szögezve: „Atyafiaknak, különösen unokaöcséimnek nem vagyok
                  itthon”. Gravinczy megkönnyebbülten fordult meg.
            </p>
				<p>
               - Ebben a mostani ügyemben nincs rád szükségem, nagybácsi. Sőt jobb,
                  ha a szobát őrzöd, - gondolta magában és fütyörészve ment vissza a kaszinó felé.
                  Payné előadásából körülbelül tudta most már azt is, hogy miért ficamította ki
                  Zathureczky oly hirtelen a lábát.
            </p>
				<p>
               A kaszinó előtt két nyurga irlandit járatott az árvalányhaj-kalapos
                  kocsis. Gravinczy szemügyre vette a lovakat.
            </p>
				<p>
               - Mintha már láttam volna valahol ezt a fogatot, - mormogta magában.
                  - Hopp, megvan! Ez a milliomos kisasszony udvartartásához tartozik.
            </p>
				<p>
               Kettesével, hármasával ugrotta a lépcsőket. A dohányzóban megtalálta
                  Bajsa Gábort. Még mindíg nem futhatott el egy szóra, mosolygásra, kézszorításra
                  oda, ahová akart. Egy őszszakállú, mogorvatekintetű férfi volt a
                  társaságában.
            </p>
				<p>
               - Pompás! - kiáltott föl nagy örömmel Bajsa, - mindjárt megtudjuk,
                  hogy van Zathureczky?
            </p>
				<p>
               Az öreg úrnak érdeklődve villant meg a szeme. Gravinczy vakmerően
                  válaszolt:
            </p>
				<p>
               - Kutyabaja! Estére már az Arany Griffben lesz.
            </p>
				<p>
               - Kár, igazán kár, - mormogta szomorúan az öreg úr. - Nem maradhatok
                  itt estére. Tudod, öcsém, Zsuzsikának megigértem... Ej, be sajnálom. Teringettét,
                  nem adnám egy uradalomért, ha itt maradhatnék éjszakára.
            </p>
				<p>
               Szomorúan csóválgatta a fejét és csak arra riadt föl, hogy Bajsa
                  bemutatja neki Gravinczy Mihályt.
            </p>
				<p>
               - Hm, - dörmögte és élesen szemügyre vette a fiatalembert. - Ha jól
                  hallottam, Gravinczy?
            </p>
				<p>
               - Szolgálatára, urambátyám.
            </p>
				<p>
               Még egyszer végigmérte tetőtől-talpig a fiatal urat. Gravinczy
                  szemhunyorítás nélkül állotta ki a próbát. Szerényen és tiszteletteljesen
                  mosolygott az öreg úrra.
            </p>
				<p>
               - Hm! A sulyomi kastélyból, hm, ha nem tévedek?...
            </p>
				<p>
               - Néhány napja ott tartózkodom.
            </p>
				<p>
               Az öreg úr reszelte a torkát:
            </p>
				<p>
               - Zathureczky mondott valamit arról az ott tartózkodásról, - dörmögte
                  villogó szemmel.
            </p>
				<p>
               Gravinczy lesütötte a szemét és bánatosan mondotta:
            </p>
				<p>
               - Neki is nagynénje szegény Milka néni.
            </p>
				<p>
               - A szegény Milka néni! - kiáltott gúnyosan az öreg úr.
            </p>
				<p>
               - Aki igen nagy betegen fekszik, talán utolsó napjait éli, - tette
                  hozzá csendesen Gravinczy.
            </p>
				<p>
               Az öreg úr elámult.
            </p>
				<p>
               - Utolsó napjait?
            </p>
				<p>
               - Úgy van, - felelt búsan Gravinczy. - Nem sok reménységünk van
                  hozzá. Néhány nap előtt, amidőn sürgönyileg betegágyához hívott, az orvos már
                  lemondott életéről.
            </p>
				<p>
               Az öreg úr percenkint jobban bámult. Idegesen símogatta a
                  szakállát:
            </p>
				<p>
               - Ejnye, ejnye, nem is tudtam, hogy olyan nagy beteg!
            </p>
				<p>
               - Egy nyomorult légycsípés az egész bajnak előidézője.
            </p>
				<p>
               Az öreg
               úr elgondolkozva nézte Gravinczyt. Aztán egyszerre a kezét
                  nyújtotta.
            </p>
				<p>
               - Én Boronkay vagyok... Hát igazán olyan beteg?
            </p>
				<p>
               Bajsa, aki szórakozott türelmetlenséggel hallgatta a beszélgetést,
                  amelynek egyes fázisait nem is igen értette meg, most hirtelen egérútat vett.
            </p>
				<p>
               - Egy negyedórára, kedves őrnagy úr, eltűnök. Fontos,
                  elhalaszthatatlan teendők szólítanak.
            </p>
				<p>
               - Helyes, helyes! Csak a kötelesség legyen mindíg az első, -
                  bólongatott Boronkay.
            </p>
				<p>
               Gravinczy utána vágott a szemével a siető Bajsának, mintha azt akarta
                  volna mondani, hogy ismeri azokat az elhalaszthatatlan teendőket. Bajsa
                  észrevétlenül az ajkához emelte a mutatóujját, mintegy hallgatást kérve. Gravinczy
                  beleegyezőleg pislantott. Mintha nagyon régi jó cimborák lettek volna.
            </p>
				<p>
               Boronkay Gravinczy vállára fektette a kezét:
            </p>
				<p>
               - Tehát a légycsipés miatt vagy itt. Semmi egyébért nem?
            </p>
				<p>
               - Becsületemre...
            </p>
				<p>
               - Nekem nagyon sok rosszat beszéltek, öcsém, - folytatta a nyiltszívű
                  öreg ember. - Megvallom, kissé rossz véleménnyel voltam a nagyon tisztelt
                  bárónéról és unokaöccseiről.
            </p>
				<p>
               Gravinczy fölhorkant.
            </p>
				<p>
               - Az ördögbe! Igazán nem tudom, mi rosszat beszélhettek például rólam
                  az emberek?
            </p>
				<p>
               - Ne tüzelj, öcsém - csillapította Boronkay. - Látom, magam is, hogy
                  tévedtem.
            </p>
				<p>
               *
            </p>
				<p>
               Aznap este a sulyomi kastélyba, ahol épen ebédnél ültek
                  nagynénijükkel a gavallérok, azzal a szóval állított be Gravinczy:
            </p>
				<p>
               - Azt hiszem, az egész országban nincs két olyan jó ló, mint az
                  Andráscsik Zsuzsikáé. Egy óra alatt hozott idáig Kállóból.
            </p>
				<p>
               Borcsánszky vastag fekete bajuszát nevetésre mozgatta. Bunyitay
                  megvetőleg ásított. Még Payné is összeráncolta a homlokát!
            </p>
				<p>
               - Javíthatatlan hazug vagy, Miska öcsém.
            </p>
				<p>
               Gravinczy nagyon megsértődött, a szobájába akart visszavonulni, de a
                  báróné öreg kulcsárnője ekkor a szobába tipegett és úrnője fülébe súgott valamit.
                  Payné izgatottan kérdezte:
            </p>
				<p>
               - És ki volt a kocsis?
            </p>
				<p>
               - Az öreg Boronkay úr. Itt állott meg a kastély előtt.
            </p>
				<p>
               Payné szó nélkül fölugrott és össze-vissza csókolta Gravinczyt:
            </p>
				<p>
               - Te mester! Te Bosco! Te Mefisztó! - kiáltotta elragadtatva. - Tied,
                  egyedül csak a tied lesz Zsuzsika. Mert csupán te érdemled meg!...
            </p>
				<p>
               Borcsánszky és Bunyitay álmélkodva nézték a jelenetet. Arra aztán
                  végképen kiestek a nyugalmukból, amikor a nagynéni két darab ropogós százast
                  rántott ki az erszényéből és Gravinczy kezébe nyomta.
            </p>
				<p>
               - Nesze, vegyél magadnak, amit akarsz. Azaz, hogy nyomban elköltöd,
                  te könnyelmű fiú... Azért jobb lesz, ha nálam hagyod, majd apránkint odaadom.
            </p>
				<p>
               Hanem hol volt már akkorára a két százas bankjegy. Annak
                  eltüntetésében igazán bűvész volt Gravinczy.
            </p>
				<p>
               - Csak egy baj van, néni. Neked nyomban le kell feküdnöd és halálos
                  betegnek lenned.
            </p>
				<p>
               Azután elmondotta szépen, sorjában a történteket. Payné csillogó
                  szemmel hallgatta:
            </p>
				<p>
               - Halálos beteg leszek, - kiáltotta elragadtatva. - Még meg is halok,
                  ha a derék Boronkay bácsi azt parancsolja.
            </p>
			</div>
			<div type="chapter">
				<head>
               VII.
            </head>
				<p>
               A törökfái kastélyban vidám napok következtek, amikor Gravinczy oda
                  bejáratos lett. Boronkay bácsi, ez az aranyszívű, naiv vén medve napról-napra a
                  legnagyobb figyelemmel hallgatta Gravinczy változatos hazugságait. Gravinczy pedig
                  elemében érezte magát. Hivő lélekre talált, aki készpénznek vette minden szavát.
                  Az öreg úr meghatottan mormogta Gravinczy egy hosszabb előadása után:
            </p>
				<p>
               - Értelek, öcsém és teljesen méltányolom is a helyzetedet. Utóvégre
                  nem mindennapi dolog, ha az embernek kegyelmes úr volt az édesapja, aztán
                  árvaságra jutván, egyedül, szegényen találja magát a világon.
            </p>
				<p>
               Gravinczynek az volt a vesszőparipája, hogy ismeretlen emberekkel
                  szemben folyton az apjára hivatkozott. A megboldogult Gravinczy az ő előadása
                  szerint körülbelül zászlósúr volt, de mindenét a közcélokra áldozta. Horribilis
                  alapítványokat tett minden képzelhető célra, jószívűségében elzüllött családokat
                  állított újra talpra. Birtokokat ajándékozott kedves embereinek és a huszárja, aki
                  huszonöt esztendeig szolgálta, mint többszörös pesti háziúr vonult nyugalomba.
                  Gravinczy mindezt oly könnyed, szeretetreméltó módon tudta elmondani, mintha
                  tulajdonképen mitsem törődne az egész elveszett gazdagsággal. A hangja csak akkor
                  vált rezgővé, amikor búcsúzását az apai kastélyból mesélte:
            </p>
				<p>
               - Az új földesúr fölajánlotta, hogy vigyem magammal azt, ami a
                  legkedvesebb volt nekem az atyai házban. Más ember talán elvitte volna az ősei
                  arcképeit. De hát mit csináltam volna én száznál több címeres, méltóságteljes
                  olajfestménnyel, amikor még annyi helyem sem volt, ahová a magam árva fejét
                  lehajthattam? Lementem a kertbe és megkerestem azt a Marechal Niel rózsatőt,
                  amelyet még szegény édesanyám ültetett el a saját kezével. Letéptem egy rózsát és
                  könnyű szívvel hagytam el az ősi fészket.
            </p>
				<p>
               Boronkay bácsi ilyen előadások után csaknem megölelte Gravinczyt. Nem
                  győzte eléggé kifejezni megelégedettségét a hallottak fölött, azért tehát csak
                  annyit mondott:
            </p>
				<p>
               - Kutya máját. Talán magam is épen úgy cselekedtem volna.
            </p>
				<p>
               Gravinczynek az életében számtalan olyan esemény volt, amely a
                  legnagyobb mértékben kiérdemelte Boronkay őrnagy helyeslését. Az öreg úr hitt
                  mindent szentül, hisz maga Zathureczky is (akivel Gravinczy közeli rokonságban
                  volt), gyakran említette előtte, hogy a Zathureczkyek valamikor a lengyel
                  koronáért pörösködtek. Persze, Boronkay őrnagy nem tudott különbséget tenni
                  Zathureczky jókedvű szatirája és Gravinczy céltudatos hazugságai között. De hát
                  hiszen azon mulik a legtöbb félreértés az életben, hogy az ember nem tudja
                  eltalálni, hogy tulajdonképen hol is vagyon az igazság. Nagyobb koponyák is
                  tévedtek már, mint az őrnagy.
            </p>
				<p>
               Amikor az egykori megholt sárosi kurtanemes, aki valamikor nyaranta,
                  ruhakímélés szempontjából: bocskorban járogatott, már vármegyéket kezdett
                  ajándékozgatni egy-egy nótáért vagy egy könyvért, Bajsa Gábor jött látogatóba a
                  törökfái kastélyba.
            </p>
				<p>
               - Szervusz, amice, - kiáltotta örvendezve, amikor Gravinczyt a
                  pipázóban megpillantotta. - Vártalak, pajtás, a pörödben lett volna néhány
                  szavam.
            </p>
				<p>
               Boronkay bácsi fölemelte a fejét:
            </p>
				<p>
               - Öcsém uram is pörösködik, mint az Andráscsikok?
            </p>
				<p>
               - Az én pöröm másféle, - sietett Gravinczy eloszlatni az öreg úr
                  hangulatát. - Én családi hagyományból pörösködöm. Tisztán kegyeletes érzés ez az
                  őseim iránt. Minden Gravinczy vitte ezt a pört körülbelül háromszáz esztendő óta.
                  Azért mert nekem nincsenek váraim, nem lehetek kevésbbé különb ember, mint
                  háromszáz év előtti ükapám.
            </p>
				<p>
               - Teringettét! - csettintett a nyelvével Boronkay bácsi. - Így már
                  másképen áll a dolog. Háromszáz esztendő nemes patinával vonja be a pöröket. A
                  régiek apró torzsalkodásait századok mulva véres háborúknak látják a történetírók.
                  Mi volt például egy Zrinyi Miklósnak háromezer vitézét elveszíteni a törökkel való
                  csatározásokban? Semmi, épenséggel semmi. Manapság pedig borzongva olvassuk a
                  vérontást. Magam sem hagynám most már a pört, de nem fejezném be, hadd maradjon a
                  későbbi Gravinczyaknak is valami.
            </p>
				<p>
               Bajsa jókedvűen bólintott és megveregette a Gravinczy vállát.
            </p>
				<p>
               - Csak alapíts családot, amice, és gondod legyen rá, hogy minél több
                  gyermeked legyen. Nagyon sok Gravinczynak elég lesz az a pör. Még vagy száz
                  esztendeig húzódhatik.
            </p>
				<p>
               - Derék pör lehet, - mormogta Boronkay bácsi.
            </p>
				<p>
               Bajsa az ajtó felé fordult:
            </p>
				<p>
               - Zsuzsika kisasszonyt keresem.
            </p>
				<p>
               - Az emeleten van, - felelt az őrnagy. - Bennünket idezavart
                  pipázni.
            </p>
				<p>
               Bajsa kinyitotta az ajtót, a küszöbön még eszébe jutott valami.
            </p>
				<p>
               - Apropos, Gravinczy! A nagybátyád, Zathureczky nagyon sajnálja, hogy
                  nem találkozhatott veled.
            </p>
				<p>
               Gravinczy összeráncolta a homlokát és titkon Boronkay őrnagyra
                  pillantott. Vajjon nem értette-e meg az öreg úr Zathureczky sajnálkozását? De
                  Boronkay bácsi nyugodtan bólintott:
            </p>
				<p>
               - Elhiszem, elhiszem, hogy szereti Zathureczky az unokaöcscsét.
            </p>
				<p>
               Bajsa sietve ment föl az emeletre. Zongoraszó hallatszott a bezárt
                  ajtók mögül. Az ügyvéd egy pillanatig kíváncsian hallgatódzott. Odabent a velencei
                  karnevált játszotta valaki és halkan énekelte hozzá a bús szöveget.
            </p>
				<p>
               - A Zathureczky szerenádja - gondolta Bajsa jókedvűen. Az üveges,
                  virággal megrakott folyosón madame Tareau-val találta magát szemben. A jó madame
                  két kézzel rázta meg kezét:
            </p>
				<p>
               - Be régen láttuk, monsieur. Mintha csak összebeszélt volna azzal a
                  csúf Zathureczkyvel, egyikük sem jött felénk. Pedig az utóbbi időben úgy
                  unatkoztunk, hogy még a hazug Zathureczkyt is szívesen láttuk volna.
            </p>
				<p>
               Bajsa tréfás enyelgéssel válaszolt Tareau asszonynak:
            </p>
				<p>
               - Azt hiszem, nagyon fogja sajnálni Zathureczky a dolgot.
                  Határozottan fél a kastélybeli hölgyektől. Igen szigorúan ítélték meg őt, holott
                  nem állja, már természeténél fogva sem, a szigorú kritikát... De azért nem értem
                  az unalmat, madame? Hisz Gravinczy mindennap fölkeresi a kastélyt. Nagyon
                  mulatságos fiú.
            </p>
				<p>
               Madame Tareau összecsücsörítette az ajkát. Tréfásan megfenyegette az
                  ügyvédet.
            </p>
				<p>
               - Bajsa úr, ön is a Zathureczky álnokságát használja fel? Hisz az a
                  Gravinczy valóságos nőgyűlölő.
            </p>
				<p>
               - Nőgyűlölő? Erről az oldaláról nem ismerem.
            </p>
				<p>
               - Már pedig nekem hihet, Bajsa úr - felelt a madame és széles
                  gesztust tett. - Ide-oda elég férfiút ismertem már az életben, de ilyent még nem
                  láttam. Nem lehet őtet kiásni a pipázóból. Gazsi bácsival bujkál egész nap, mintha
                  nem is tudná a neveletlen, hogy hölgyek is laknak a kastélyban. Miután pedig semmi
                  jel sem mutatta, hogy Gazsi bácsira rossz hatással volna a fiatalember társasága,
                  egyelőre megengedtük, hogy vele bujkálhasson.
            </p>
				<p>
               Bajsa fejcsóválva ment tovább. Titokban meg volt győződve arról, hogy
                  Gravinczyt a szép milliomos leány vonzotta a kastélyba, de nem törődött a
                  dologgal. Utóvégre az volna a furcsa, ha Andráscsik Zsuzsánnának nem akadna
                  udvarlója! S ime, Gravinczy abban leli mulatságát, hogy nagy füstmacskákat fúj a
                  menyezet felé Boronkay társaságában. A zongora elhallgatott odabenn és egy
                  hatalmas pálma mögött megjelent Andráscsik Zsuzsánna. Fehér ruha volt rajta, barna
                  haja koszorúba kötve a fején és arcán valami bágyadt szomorúság látszott, mintegy
                  utóhatása az előbbi melódiáknak. Kezét nyújtotta Bajsának. Csak határozott, biztos
                  kézszorításán érzett, hogy nem valami fiatal, gyermeteg nő áll a férfi előtt fehér
                  ruhácskájában, hanem egy öntudatos, nyugodt leány, aki bár átengedi magát a zene
                  csalfa érzelmeinek, tisztában van azzal, hogy az ellágyuló hangulat mulandó.
                  Bajsát csak a Zsuzsánna haloványsága lepte meg.
            </p>
				<p>
               - Talán betegeskedett az utóbbi napokban? - kérdezte.
            </p>
				<p>
               - Nincs semmi bajom - felelt közönyösen a leány.
            </p>
				<p>
               Bajsa szeretett a leány jóbarátja, gondoskodó tanácsosa lenni.
            </p>
				<p>
               - Talán nem ártana egy kis utazás. Egyiptom egy-két ugrásnyira van
                  ide, ha meggondoljuk, a mai közlekedési viszonyokat. A világ minden előkelő gazdag
                  embere odasiet így hóolvadáskor. A pör miatt elmehetne. Az halad a maga útján.
                  Most a táblánál tart.
            </p>
				<p>
               Andráscsik Zsuzsánna letelepedett szemben az ügyvéddel és karjait
                  összekulcsolta. Egy fekete, türkizszemű kígyó volt a kézcsuklóján. Ez volt rajta
                  minden ékszer.
            </p>
				<p>
               - Ismétlem, hogy nincs semmi bajom. Kitünő étvágyam van, sokat és
                  mélyen alszom... De most jut eszembe, hogy ön nem orvos-doktor. Talán inkább arról
                  adhatna fölvilágosítást, hogy tulajdonképen ki is az a Pay báróné, a mi
                  szomszédunk, akinek az unokaöccsei az utóbbi napokban háborgattak. Legutóbb egy
                  kanári-nadrágos, ostoba arcú, vigyorgó fiatalember alkalmatlankodott a
                  lovaglásaimban. Megtudtam, hogy a Pay unokaöccse és azért tartózkodik itt, hogy
                  engem meghódítson.
            </p>
				<p>
               Bajsa nevetett.
            </p>
				<p>
               - Amint látom, nem sikerült szegénynek. Ami a bárónőt illeti, igen
                  előkelő úri asszonyság a megyében, csupán egy kiállhatatlan szenvedélye van,
                  mindenkit megházasít a környezetében. Ártatlan dolog, valójában senkinek se árt
                  vele...
            </p>
				<p>
               Zsuzsánna közbevágott:
            </p>
				<p>
               - Vegye meg nekem a sulyomi kastélyt, Bajsa. Adjon annyit érte,
                  amennyit kérnek. Nem szeretem ezt a szomszédságot.
            </p>
				<p>
               - A báróné pedig dicsekedett az ön barátságával.
            </p>
				<p>
               Zsuzsánna szórakozottan forgatta a kígyót csuklóján.
            </p>
				<p>
               - Tudja, Bajsa, én jónevelésű leánynak tartottam magamat addig, amíg
                  Pay bárónéval meg nem ismerkedtem, de a báróné felbőszített, dühössé tett. Ezer
                  szerencse, hogy meg nem sértettem. Képzelje, azzal lepett meg egy napon, hogy tud
                  a számomra valakit, egy csinos és kedves fiatalembert, aki halálosan szerelmes
                  belém. Mondja, Bajsa, olyannak látszom én, aki kíváncsi az ilyesmire? - kérdezte
                  Zsuzsánna és könnyű pír lepte be fehér arcát.
            </p>
				<p>
               Bajsa a fogát szívta, meg nevetett hozzá:
            </p>
				<p>
               - Hóbortos asszony.
            </p>
				<p>
               - Nagyon enyhe az ítéletében, ügyvéd úr - felelt haragosan
                  Zsuzsánna.
            </p>
				<p>
               - Nézze, Zsuzsánna nagysád, maga említette egyszer épen előttem, hogy
                  legjobb az életnek minden ostobaságával szemben filozófus álláspontra helyezkedni.
                  Ha meggondoljuk, a Payné szándéka nem is olyan bűnös. Két szív boldogságának az
                  összedrótozásán fáradozik és nem a boldogság szétrombolásán.
            </p>
				<p>
               Zsuzsánna hangosan elnevette magát.
            </p>
				<p>
               - Igaza van, Bajsa. Belátom, igaza van, csak akkor vált bűnössé a
                  Payné szándéka, amikor idecsődítette madárijesztő unokaöccseit. Álmomban sem
                  hittem, hogy ilyenek legyenek azok a gavallérok, akik egy női szív meghódítására
                  indulnak.
            </p>
				<p>
               - Nincsenek manapság keresztes vitézek - tréfálkozott Bajsa. - Vagy
                  talán jobban szerette volna, ha a törökfái fasorban egy páncélos, acélsisakú
                  leventével találkozik?
            </p>
				<p>
               Zsuzsánna mosolygott:
            </p>
				<p>
               - Azt hiszem inkább szerettem volna. Újabban az unokaöccsök közül ez
                  a Gravinczy látogatja a kastélyt. Nos, megvallom, hogy igen ügyesen végzi a
                  dolgát. Semmi gyanúsat nem vettem még észre a magaviseletében.
            </p>
				<p>
               - Talán nem az ön meghódításán fáradozik?
            </p>
				<p>
               - Sőt, biztosra veszem, hogy az örökségem nélkül sohasem lett volna
                  szerencsém Gravinczyhez. Csakhogy nagyon ügyesen csinálja a dolgát. Nagyon ravasz
                  fickó. Szinte érdekelni kezd már, hogy vajjon micsoda furfangos rókaútat eszelt ki
                  ez az unokaöcs, ellentétben a másik kettő ostoba megrohanásával? Tervszerűleg
                  kerüli, hogy velem négyszem között maradjon, pedig a kíváncsiság - hiába, én is
                  Éva leánya vagyok - már arra is ösztökélt, hogy alkalmat adjak Gravinczynek az
                  ostrom megkezdésére. Csakhogy Gravinczy óvatos. Még a bókjaiban is nagyon
                  tartózkodó. A magaviselete pedig egy száműzött herceg nemes, fájdalmas és
                  méltóságteljes viselkedésére emlékeztet. Néha azt gondolom magamban, hogy
                  tulajdonképen szerepet akar velem cserélni ez a ravasz fiatal ember. Ő akar lenni
                  a milliomos kisasszony, aki meghódításra vár.
            </p>
				<p>
               Bajsa nevetve hallgatta Zsuzsánna szavait. Majd jókedvűen kiáltott
                  fel:
            </p>
				<p>
               - Legénynek kell lenni annak a talpán, aki egyszer meghódítja magát,
                  Zsuzsánna nagysád. Úgy olvas a férfiakban, mint egy nyitott könyvben. Valami
                  olyasmit kell kitalálni a maga meghódítására, ami eddig még nem volt. Valami
                  egészen újat.
            </p>
				<p>
               Zsuzsánna fölemelte a fejét és fürkészve nézett a Bajsa arcába:
            </p>
				<p>
               - Azt hiszi?... - kérdezte. Majd mélázva tette hozzá: - Én azt
                  gondolom, hogy a meghódításomra elég volna az, hogyha valaki nem úgy bánna velem,
                  mint milliomos kisasszonnyal...
            </p>
				<p>
               - Nem lehet - nevetett Bajsa. - Lehetetlenséget kíván a férfiaktól. A
                  millió megvan, nem lehet eltüntetni. Épen néhány újabb aktát óhajtanék önnel
                  megismertetni, ha megengedi.
            </p>
				<p>
               Fölnyitotta a kezében tartott fekete táskát és egy csomó írást vett
                  elő. Lapozgatott az írások között, míg Andráscsik Zsuzsánna hátradőlt a
                  hintaszékben és félig lehúnyt szempillái alól figyelmesen nézte a férfiút. Valami
                  betévedő napsugár megvilágította a Bajsa aranybarna fejét, magas, fehér homlokát,
                  napbarnította arcát. Nem volt szép férfi, de csúnyább se, mint a többi. A
                  napsugaracska zavarta az olvasásban, azért odább vonult a székével. Andráscsik
                  Zsuzsánnának ez nyilván nem tetszett, mert most már egészen behúnyta azokat a
                  hosszú pillákat, és csak akkor nyitotta fel, amikor Bajsa elhallgatott.
            </p>
				<p>
               - Nos, mit kell aláírni? - kérdezte a leány.
            </p>
				<p>
               Bajsa meglepetten nézett rá.
            </p>
				<p>
               - Épenséggel semmit. Ezt a szerződést boldogult édesapja írta alá,
                  meg az egri káptalan, amely köteles volna minden esztendőben öt gönci-hordó
                  bikavért szállítani, de ezt elmulasztotta évek óta.
            </p>
				<p>
               - Érdekes - mormogta Zsuzsánna.
            </p>
				<p>
               - Csak most lesz az érdekes. Rámegyünk a papokra a borért.
            </p>
				<p>
               - Ne bántsa a papokat - mormogta Zsuzsánna - még valami bajt
                  imádkoznak a nyakamra. Úgy is, anélkül is elég boldogtalan vagyok.
            </p>
				<p>
               Bajsa fölemelte a fejét. De a leány már visszanyerte szokásos
                  közömbös magatartását.
            </p>
				<p>
               - Boldogtalan vagyok a sok pör miatt - tette hozzá.
            </p>
				<p>
               Bajsa a táskájába rejtette az írásokat s ez alatt fölvette ügyvédi
                  magatartását.
            </p>
				<p>
               - Kegyeskedjék megjegyezni, hogy nem mi pörösködünk, mi csak
                  védekezünk a pörök ellen. Az Andráscsik-örökösnő alperesként szerepel az
                  iratokban.
            </p>
				<p>
               - Alperes, felperes. Bánom is én. Elég az hozzá, hogy peres vagyok -
                  felelt Zsuzsánna és talpra állott. - Beszéljünk inkább arról, hogy mit csinál a
                  szép Telekdiné?
            </p>
				<p>
               Bajsa arcán valami futó keserűség árnya suhant át, amely nem maradt
                  rejtve a leány előtt. A táskája zárjával bajlódott az ügyvéd és gúnyosan
                  felelt:
            </p>
				<p>
               - Mit csinál a szép Telekdiné? Azt csinálja, hogy szép. Egész nap
                  szép, mint a páva.
            </p>
				<p>
               - Boldog asszony - mormogta Zsuzsánna. - Cserélnék vele. Milyen jó
                  lehet olyan nagyon szépnek lenni!...
            </p>
				<p>
               A táska zárja sehogy se akart rendbe jönni, pedig Bajsa minden
                  figyelmét odafordította. El is felejtett a Zsuzsánna utolsó szavaira
                  válaszolni.
            </p>
				<p>
               - Bezzeg, - hangzott az ablak mellől, ahol Zsuzsánna háttal állott
                  Bajsának, - azt az asszonyt mindenki szereti! És nem a milliójáért szeretik, mert
                  hisz nincs is neki milliója. A szépségeért, a lelkéért, a nőiességeért szeretik.
                  Igazuk van a regényíróknak, amikor a boldogságot nem a gazdagok palotáiban
                  keresik.
            </p>
				<p>
               A zár végre engedett, Bajsa a hóna alá csapta a táskát. Közömbösen
                  szólalt meg:
            </p>
				<p>
               - Ahogy vesszük. A regényírók mindíg csak kétféleképen ismerik az
                  életet: boldognak, vagy boldogtalannak. Pedig van ám egy középső út is, az arany
                  középút, amikor az ember se a boldogság mámorát, se a boldogtalanság kínját nem
                  érzi. És a legtöbb ember ezen a középső úton haladva éli le életét.
            </p>
				<p>
               Zsuzsánna boszusan fordult meg:
            </p>
				<p>
               - Hallja, Bajsa, maga mégis csak különös ember. Nem regényírókról
                  beszéltünk, hanem Telekdinéről.
            </p>
				<p>
               - Ugyan, lehet is arról a kacér asszonyról annyit beszélni? Ha
                  ismerné, nagyon közönségesnek tartaná. Se műveltsége, se finomsága. Igazi
                  Gaál-leány, aki arra született, hogy egész életében mindíg és mindenkire csak
                  mosolyogjon.
            </p>
				<p>
               Zsuzsánna hangosan nevetni kezdett. Olyan jókedvűen, csengően
                  nevetett, hogy madame Taraeu betopogott az üvegfolyosóról. A füléhez emelte a
                  kezét.
            </p>
				<p>
               - Hadd hallom én is, - szólott élénken.
            </p>
				<p>
               A leány pedig Bajsához fordult, még mindíg nevetve:
            </p>
				<p>
               - Most már biztosan tudom, hogy fülig szerelmes abba az
                  asszonyba.
            </p>
				<p>
               Bajsa mondani akart valamit. De Zsuzsánna nevetése miatt nem
                  foghatott hozzá.
            </p>
				<p>
               - Nyujtsa a karját, Bajsa, - szólott Zsuzsánna, mert épen ebben a
                  percben szólalt meg a harang az udvaron.
            </p>
				<p>
               Az ebédlőbe egy tágas csarnokon jutottak be, amely csarnok tele volt
                  a kastély előbbeni gazdái arcképeivel, fegyvereivel, nyeregtakaróival. Az egyik
                  sarokban egy kitömött farkas állott vicsorgó fogaival. Zsuzsánna a farkasra
                  mutatott.
            </p>
				<p>
               - Ez az ön farkasa, Bajsa. Látja, megbecsültem. Nagyszerű szobadísz
                  az ilyen fenevad kitömött állapotban.
            </p>
				<p>
               - Sajnálom, hogy a másikat nem ejtettem el, - felelt az ügyvéd.
            </p>
				<p>
               - Kár lett volna, - mormogta szórakozottan Zsuzsánna, - most veszem
                  észre, hogy ennek az állatnak a bundája csupa porfészek. Nem szobába való az ilyen
                  nagy állat.
            </p>
				<p>
               Megnyomott egy csengetyűgombot. Sarkantyús huszárlegény pattant a
                  szobába.
            </p>
				<p>
               - Jóska vigye ezt a farkast a folyosóra. Azaz... vigye egyenesen a
                  padlásra.
            </p>
				<p>
               Bajsa álmélkodva nézte, hogyan viszik egyszerre az ő fenevadját
                  kifelé a szobából, pedig már szinte büszke kezdett lenni arra, hogy Andráscsik
                  Zsuzsika mennyire megbecsülte az ajándékát. Ej, no, üsse kő, egy farkas az egész.
                  Akad belőle bőven a nyirségi nádasokban.
            </p>
				<p>
               Hanem ezen a napon más meglepetések is vártak reá. Gravinczy Boronkay
                  őrnaggyal már paprikás kenyeret eszegetett a pohárszéknél, és hozzá valami fekete
                  pálinkát ittak. Zsuzsika az ebédlőbe lépve, észrevette, a különös appetitóriumot
                  és nyomban megkívánta. Jókedvűen koccintotta össze a poharát a Gravinczyével.
                  Bajsa, aki ugyancsak ivott a pálinkából, csaknem rosszul lett a brutálisan erős
                  szesztől.
            </p>
				<p>
               - Valóságos méreg, - mormogta elvörösödve.
            </p>
				<p>
               Andráscsik Zsuzsánna gúnyosan kiáltott fel:
            </p>
				<p>
               - Még nagyobb méreg az ügyvédek tintája.
            </p>
				<p>
               Boronkay bácsi elnevette magát és erre Gravinczy is megengedett egy
                  csöndes mosolyt.
            </p>
				<p>
               - Tisztelet a kivételeknek, - dörmögte az őrnagy, - nagy kutyák azok
                  a fiskálisok.
            </p>
				<p>
               Zsuzsánnának ebéd alatt nagyon jó kedve volt. Szikrázó ötleteivel,
                  mulatságos megjegyzéseivel folyton derültségben tartotta a társaságot. Bajsa azt
                  vélte észrevenni, hogy tulajdonképen Gravinczy szórakoztatására törekszik
                  legjobban Zsuzsika, mintha csak feladatául tűzte volna ki, hogy a bánatosan komoly
                  Gravinczyt megnevettesse. Hanem Gravinczy nem az a gyerek volt, akit egykönnyen ki
                  lehetett volna hozni az előre föltett nyugalmából. Épen csak a legtökéletesebb
                  udvariassági szólamokra szorítkozott Zsuzsánnával szemben, de csupa figyelem és
                  szeretetreméltóság lett, ha Boronkay uram vagy Bajsa szólottak hozzá.
            </p>
				<p>
               Bajsa már az ebéd kezdetén megállapította magában, hogy Zsuzsánnát
                  érdekli Gravinczy.
            </p>
				<p>
               - Nem is csudálom, - gondolta, - a lókötő ravasz politikát eszelt ki.
                  Amit kiéheztetésnek neveznek a haditudományban.
            </p>
				<p>
               Bajsa látszólag helyes nyomon járt. Minél tartózkodóbbnak mutatkozott
                  Gravinczy, annál élénkebb, beszédesebb lett Zsuzsika. Mindenáron foglalkoztatni
                  akarta a hallgatag fiatalembert. Kérdezősködött rokonairól, ismerőseiről. Majd
                  átvitte a beszélgetést a pörökre. Boronkay bácsi megbökte Gravinczyt:
            </p>
				<p>
               - No öcsém, te legjobban tudnál erről beszélni. A háromszázesztendős
                  pöröddel.
            </p>
				<p>
               Zsuzsika érdeklődve hajlott előre. Szemrehányólag kiáltott fel:
            </p>
				<p>
               - És ön itt, az alperesek s felperesek társaságában titokban tartotta
                  eddig a pörét? Ugyan beszéljen valamit róla.
            </p>
				<p>
               Gravinczy zavarodottan nevetett:
            </p>
				<p>
               - Megvallom, soha életemben nem vettem magamnak azt a fáradságot,
                  hogy felbontsak csak egy aktacsomagot is. Fogalmam sincs a pörről. Csak annyit
                  tudok épen, hogy megvan.
            </p>
				<p>
               Zsuzsánna csalódottan sóhajtott föl:
            </p>
				<p>
               - Pedig azt hittem, hogy valami érdekes dolgot beszélhet nekünk.
            </p>
				<p>
               Bajsa önkéntelenül megszólalt (mert elhatározta, magában bizonyos
                  sértődöttséggel, hogy nem zavarja meg Zsuzsikát a Gravinczyval való
                  foglalkozásában), s nyomban meg is bánta, hogy szólott:
            </p>
				<p>
               - Pedig elég érdekes a pör. A napokban áttanulmányoztam az
                  elejét.
            </p>
				<p>
               Andráscsik Zsuzsánna szórakozottan hámozott egy narancsot és Bajsa
                  jobbnak vélte az egész históriát Boronkay bácsinak mesélni el halkított hangon.
                  Amikor a történetnek vége volt, a narancs is meg volt hámozva. Zsuzsánna egy
                  gerezdet villájára tűzött és mosolyogva nyujtotta Gravinczy felé:
            </p>
				<p>
               - Ne búsuljon Gravinczy a pöre miatt. Mi is pörösek vagyunk.
            </p>
				<p>
               Gravinczy nagy hódolattal vette el a narancsot, aztán tányérjába
                  tette.
            </p>
				<p>
               - Nos? - kérdezte Zsuzsánna.
            </p>
				<p>
               - Sohasem eszem gyümölcsöt, - felelt szertartásosan a sárosi.
            </p>
				<p>
               Amire Bajsa nem állhatta meg többé, hogy ne mosolyogjon. Zsuzsánna
                  komolyan nézett rá:
            </p>
				<p>
               - Pedig nem olyan ritkaság. Például Gazsi bátyám se szereti a
                  gyümölcsöt, - mondotta.
            </p>
				<p>
               Arról elfelejtett tudakozódni, hogy Bajsa szereti-e a narancsot.
            </p>
				<p>
               Délután, mikor Bajsának a kocsija előállott, Boronkay bácsi az
                  előcsarnokban elfogta az ügyvédet. Aggodalmasan símogatta lisztes szakállát:
            </p>
				<p>
               - Amice, amice, nagyon nem vagyok veled megelégedve. Valami rossz fát
                  tettél a tűzre.
            </p>
				<p>
               Bajsa nevetett az öreg úr aggodalmán. De Gazsi bácsi komolyan
                  csóválta a fejét.
            </p>
				<p>
               - Pedig nem lehetnek rendben a dolgok. Zsuzsika haragszik rád. Talán
                  a pörben esett valami hiba?
            </p>
				<p>
               - Dehogy is, - felelt Bajsa. - Zsuzsánna kisasszony igen kegyes volt
                  hozzám. A pör pedig megy, mint a karikacsapás.
            </p>
				<p>
               Felült a kocsijára, de amikor a kastély kapuján kifordult a kocsi,
                  valami sajátságos érzés arra kényszerítette, hogy visszanézzen. Az üveggel burkolt
                  emeleti folyosón, a délszaki növények között megpillantotta Andráscsik Zsuzsánnát,
                  vele szemben Gravinczyt. Valami átkozott keserűséget érzett a torkában, hogy
                  hangosan elkáromkodta magát, bár a káromlás nem volt szokása.
            </p>
				<p>
               - Hajts az ebadtát! - mordult a kocsisra.
            </p>
				<p>
               Csak amikor már jó darabot haladtak, tért vissza a nyugalma, hogy
                  ezzel a kis magánbeszéddel könnyítsen magán:
            </p>
				<p>
               - Filozófia, Bajsa. Miért irígyelnéd a szegény Gravinczytól az
                  aranytollú madarat, amikor az ő hálójában akadt fel? Meg aztán többet ér egy fehér
                  házigalamb, minden aranytollu fülemilénél. A házigalambot meg is lehet enni.
            </p>
				<p>
               S ábrándozva dőlt hátra az ülésben. De az út kátyús, göröngyös volt
                  és rosszkedvűen ért haza Kállóba.
            </p>
			</div>
			<div type="chapter">
				<head>
               VIII.
            </head>
				<p>
               Zathureczky napokon át nem mutatkozott az Arany Griff-ben, a
                  törzsasztalnál. Végre egy este ismét megjelent sárga kabátja az üvegajtó mögött és
                  Sári Mihály, a megyei fiskus, valamint Kalivoda, a patikus, akik a Zathureczky
                  rendes társaságát alkották, örömmel integettek feléje a kezükkel. Még a cigány is
                  frissebben húzta, amikor az étterembe lépett és jobbról-balról fölhangzott a
                  kérdés:
            </p>
				<p>
               - Hol az ördögben jártál annyi ideig, Zathureczky?
            </p>
				<p>
               De Zathureczky nem felelt, csak mosolygott macskabajusza alatt,
                  amelyben több volt már a szürke, mint a vörösbarna. Sári uram a sarokasztal
                  bizalmas otthoniasságában addig fenyegetőzött, átkozódott, fogadkozott, amíg
                  Zathureczky végre is rászánta magát, hogy beszéljen.
            </p>
				<p>
               - Előrebocsátom, hogy nagyon rövid leszek, mert vendégem van odahaza,
                  aki vár.
            </p>
				<p>
               A patikusnak megcsillant a szeme a csiptető mögött...
            </p>
				<p>
               - Ohó! Valami gáláns kaland.
            </p>
				<p>
               De Zathureczky komolyan felelt:
            </p>
				<p>
               - Épen ellenkezőleg. Tulajdonképen életem egyik legrosszabb tréfáját
                  készülök elkövetni. De már benne vagyok, már nem szabadulhatok. A tréfa visz
                  előre, nem lehet a középen abban hagyni.
            </p>
				<p>
               Rágyújtott egy fekete virzsiniára és a gyakorlott elbeszélők
                  modorában hátradőlt karosszékében.
            </p>
				<p>
               - Ezt a címet lehetne adni az egész történetnek: „Zathureczky
                  bosszúja családján”. No, ne ijedjünk meg, semmiféle sötét bűn nem terheli a
                  lelkiismeretemet. De mégsem vagyok egészen nyugodt, mert nem tudom előre, hogy a
                  tréfa jobbra, vagy balra fog-e elsülni.
            </p>
				<p>
               Tudjátok, hogy mindíg sok bajom volt az unokaöcséimmel. Annyi
                  könnyelmű, himpellér unokaöccse senkinek sincs az egész vármegyében, mint nekem.
                  Ha valahol korcsmában duhajkodni láttam fiatalembert, előbb-utóbb kiderült, hogy
                  az én unokaöcsém. Ha kártyás, szoknyakergető, krakéler fiatal úrról beszélt a
                  fáma, az bizonyosan az én unokaöcsém volt. Eleinte jókedvvel foglalkoztam velük,
                  mulattatott fiatalos szertelenségük, nyesegettem vad hajtásaikat, de azután, mint
                  mindent megún végtére az ember az életben, ezt is megúntam és akkor kívántam látni
                  az unokaöcséimet, mikor a hátam közepét. A fiatalok egy darabig nem hagytak
                  békében, csak sokára sikerült valamennyivel megszakítani a jó viszonyt és aztán
                  békésen folydogáltak napjaim, mint a magamféle öreg úrhoz illik.
            </p>
				<p>
               - No, no - dörmögött közbe Sári, a megyei fiskus. - A békességet csak
                  tartsuk fenn a túlvilági napokra.
            </p>
				<p>
               - Még azt teszem hozzá, hogy már régen nem volt szerencsém egyik
                  unokaöcsémhez sem, amikor a mult napokban, korán reggel, amidőn még a jók és
                  igazak álmát aludtam, beállít a lakásomra egy
               csupabajúsz ifjú úriember, akiben nagy megrökönyödésemre
                  unokaöcsémet, Borcsánszky Jankót ismertem fel.
            </p>
				<p>
               - Hogy mersz a szemem elé kerülni? - riadtam rá és pisztolyom után
                  kiáltottam.
            </p>
				<p>
               Borcsánszky Jankó bátran szembeszállott a veszedelemmel.
            </p>
				<p>
               - Jól teszed bácsi, ha agyonlősz, egyebet úgy sem érdemlek. Hanem
                  arra kérlek, hogy előbb a nénit végezd ki.
            </p>
				<p>
               Szigorúan fogtam a fiút és felszólítottam, hogy adja elő, mi bírta
                  arra a hallatlan vakmerőségre, hogy engem reggeli álmomból fölriasszon. Jankó
                  aztán hol keserves fogcsikorgatással, hol búsongó könyhullatások között előadta,
                  hogy Pay báróné kijátszotta őt. Elcsalta ide magához Sulyomra, hogy majd megszerzi
                  neki feleségnek a milliomos Andráscsik-kisasszonyt. Jankó adósságokba verte magát,
                  több rend új ruhát csináltatott, a házasságból pedig annyira nem lett semmi, hogy
                  Jankó még csak nem is látta az Andráscsik-leányt.
            </p>
				<p>
               - Helyes - mondottam - de itt még mindíg nem látom be a néni bűnét.
                  Azt gondolod, Jankó, hogy ezzel a külsővel meghódítottad volna a milliomos lányt,
                  ha megismerkedhetel vele? Komolyan azt gondolod?
            </p>
				<p>
               Jankó elgondolkozva csóválta nagy, bozontos fejét...
            </p>
				<p>
               - Arra épen nem merek mérget venni. De hogy lehettem volna az
                  udvarlója, mint Gravinczy, a ragyás, az bizonyos. De a néni összeszűrte a levet
                  Gravinczyval, nekünk kitette a szűrünket a kastélyból. Azt mondotta, képzeld, hogy
                  agyonesszük, isszuk őtet! Bunyitaynak még utiköltséget sem akart adni, az én
                  adósságaim fizetését pedig beszüntette. Itt állok cserbenhagyva, elhagyatva,
                  bosszúért lihegve.
            </p>
				<p>
               Amikor Jankó ezt a szónoklatot kivágta valahogy, megsajnáltam a fiút.
                  Eszembe jutott, hogy Jankó ennyi beszédre még ő felsége előtt se volna képes és
                  ime, a nagybátyját megtiszteli. Mégse utolsó dolog az a családi tekintély!
            </p>
				<p>
               Nem sokáig kellett gondolkoznom, hogy kiformálódjon valamelyes terv a
                  fejemben. Utóvégre most már ha itt van Jankó, valamit csak kell vele csinálni.
                  Megkérdeztem tőle:
            </p>
				<p>
               - Soha sem láttad, még fotografiáról sem az
                  Andráscsik-kisasszonyt?
            </p>
				<p>
               - Soha!
            </p>
				<p>
               - Nos, hát majd én megismertetlek vele.
            </p>
				<p>
               Jankó csaknem letérdepelt örömében és kezet akart csókolni.
            </p>
				<p>
               - Hohó! - kiáltottam. - Semmiféle kötelező igéretet nem teszek ezzel,
                  Jankó. Megismertetlek vele, a többi a te dolgod.
            </p>
				<p>
               Jankó ugyancsak kötötte az ebet a karóhoz, hogy majd megmutatja ő,
                  hogy mit tud... Fölvette a tükör előtt a bajuszkötőjét, ügyesen elsimította a feje
                  búbján kezdődő kopaszságot és azt kérdezte, hogy mikor indulunk...
            </p>
				<p>
               - Akár nyomban - feleltem neki.
            </p>
				<p>
               Kocsira ültünk és Szunyogiba hajtattunk.
            </p>
				<p>
               Sári Mihály döcögve nevetett föl:
            </p>
				<p>
               - Kezdem érteni, te selyma! A szegény Andráscsik-kisasszonyt, a
                  Juliskát mutattad be az öcsédnek.
            </p>
				<p>
               - Természetesen - folytatta Zathureczky. - Özvegy Andráscsikné
                  Juliska leányával Szunyogiban húzta meg magát a férje halála után. Ott van az
                  asszonynak valami kis fekvősége, amit még hozományba kapott. Az úton, amennyire
                  csak lehetett, kioktattam Jankót, majd mindenféle praktikákkal igyekeztem előtte
                  valószínűvé tenni, hogy a milliomos kisasszonyhoz megyünk. Meg aztán Jankónak
                  eszeágába sem volt, hogy másféle Andráscsik-leány is van a világon, mint a
                  milliomos leány.
            </p>
				<p>
               Megérkeztünk Szunyogiba és az özvegy asszony nagyon szívesen
                  fogadott. Nyomban észrevette, hogy mi járatban vagyunk és semmi kifogása sem volt
                  Borcsánszky ellen. Bizalmas beszélgetésben csak arról puhatolódzott nálam, hogy
                  volt-e, vagy van-e Borcsánszky Jankónak már felesége? Miután becsületszavamat
                  adtam, hogy Jankónak eddig eszében sem volt a házasság, megengedte, hogy a
                  leánnyal megismerkedjünk.
            </p>
				<p>
               Juliska épen a kertben volt, amikor az anyja előparancsolta. Különös,
                  hogy eddig még ahányszor leánynézőben voltam, a leányok mindíg a kertben
                  tartózkodtak. Ugyan mi a manót kereshetnek abban a kertben? Vagy talán azért
                  mennek oda, mert a kertnek léces kerítése van és a lécek között ki lehet
                  kandikálni?
            </p>
				<p>
               Mikor Juliska előjött, akkorára én már erősen alkudtam a tekintetes
                  asszonnyal a kukoricára. Tulajdonképen Borcsánszky Jankónak kellett volna az
                  alkuvást színlelni - hisz nem én akartam házasodni - de Jankó teljesen
                  elveszítette a talajt a lába alól. Csak állott ott a verandán, a bajuszát
                  igazgatta és a lábait váltogatta, mintha a legkedvezőbb állásba akart volna
                  helyezkedni a közeledő leány előtt.
            </p>
				<p>
               Amikor a kert rácsos kapuja kinyílott és Juliska látható lett,
                  Jankónak földszínű, kemény arcán izgatott haloványság jelentkezett. Szerelmes lett
                  egy pillanat alatt. Habár jól meggondolva, nem is kell több a szerelemhez egy
                  pillanatnál.
            </p>
				<p>
               Annál kellemetlenebb volt az én meglepetésem. Mit csűrjem-csavarjam a
                  dolgot, bizony a kis Juliska, akit gyerekleány korában nevezetes szépségnek
                  tartottunk sokan, akik ismertük az apai háznál, megváltozott, hajadonná serdült.
                  Nem változott neki se a szeme, se az orra, szép volt, nagyon is szép, csak valami
                  haragos, falusi asszonyoknál tapasztalható, kemény barázda vésődött az arcára.
                  Mintha mindíg haragudott volna valamiért.
            </p>
				<p>
               Azelőtt szomorú volt, csendes volt, most mérges volt. De hát épen
                  ilyen volt az anyja is.
            </p>
				<p>
               Kalivoda, a patikus, aki szeretett lélektani dolgokkal foglalkozni,
                  az asztalon álló hamutartó bagolyfejéhez nyomta a szivarját:
            </p>
				<p>
               - Amin nem is lehet csodálkozni, urak. Utóvégre az öreg Andráscsik
                  nemcsak életében, de halálában is elég okot szolgáltatott arra, hogy haragudjanak
                  reá a hozzátartozói.
            </p>
				<p>
               Zathureczky nem reflektált a közbeszólásra, ami rosszul esett a
                  patikusnak, nyugodtan folytatta tovább.
            </p>
				<p>
               - Elég az hozzá, hogy megcsúnyult a kis Andráscsik Juliska. Legalább
                  én azt gondoltam, hogy még akkor is haragszik, amikor rám mosolygott: „hogy van
                  Zathureczky úr, régen láttam Zathureczky urat?” „Bizony én is magácskát, -
                  feleltem. - De megnőtt azóta.” Juliska nevetni kezdett a falusi kisasszonyok
                  visszafojtott kacagásával, amikor úri-férfiúval állnak szemben:
            </p>
				<p>
               - Pedig már akkor is épen ekkora voltam.
            </p>
				<p>
               „Épen ekkora voltál, lelkecském, gondoltam magamban, hanem százszorta
                  szebb.” De hát Borcsánszky Jankó nem ismerte ezelőtt Andráscsik Juliskát, neki
                  elég szép volt így is, - talán nagyon is szép. Bemutattam a fiatalokat egymásnak.
                  Jankó esetlenül meghajolt és mormogott valamit a bajusza alatt. Azaz, hogy talán
                  nem is mondott semmit, csak a bajusza mozgott úgy, mintha beszélt volna. Jó idő
                  beletellett, amíg annyit ki tudott szorítani:
            </p>
				<p>
               - Szép fekvése van ennek a kastélynak.
            </p>
				<p>
               Juliska ártatlanul ránézett:
            </p>
				<p>
               - Mifelénk nem kastélynak hívják ezt, csak háznak.
            </p>
				<p>
               - Hja, Sárosban minden másképen van, - vélekedett Jankó. - Uj
                  emberek, új szokások...
            </p>
				<p>
               Ezzel aztán végképen elhallgatott. Valahogy módját ejtettem, hogy
                  rátapossak a lábára.
            </p>
				<p>
               - Te Jankó, sohase forogtál még női társaságban?
            </p>
				<p>
               - Dehogy nem, dehogy nem, csak ilyen leánnyal nem voltam még
                  szemközt.
            </p>
				<p>
               - Beszélj hát valamit.
            </p>
				<p>
               - Ha négyszemközt volnánk, - felelte Borcsánszky és a bajusza szinte
                  ugrált.
            </p>
				<p>
               Ebédután annak is módját ejtette Jankó. Estefelé, amikor elővettem,
                  hogy micsoda eredményt ért el a leánnyal, sírva a nyakamba borult:
            </p>
				<p>
               - Szeretem és ő viszontszeret. Én vagyok a legboldogabb ember
                  Magyarországon.
            </p>
				<p>
               Az egész kalandban csak ekkor kezdtem valami nyugtalankodást érezni.
                  Hohó, még komolyra fordulhat a dolog. Jankó szentül meg volt győződve, hogy a
                  milliomos kisasszonyt szereti, holott a milliomos kisasszony nagyon távol volt
                  tőle.
            </p>
				<p>
               Valami csodálatos véletlennél fogva a körülmények is kedveztek, hogy
                  Jankó megerősödjék hitében. Az özvegy untalan a boldogult Andráscsik módtalan
                  gazdagságát emlegette.
            </p>
				<p>
               - Nem lesz olyan ember több ebben a megyében. Gurult hozzá a pénz az
                  ajtón, ablakon keresztül.
            </p>
				<p>
               Tegnap épen arra bíztatott már Jankó, hogy kérjem meg neki az
                  Andráscsik-kisasszony kezét, mert ő nem tud várni egy napig se a nagy
                  szerelemtől.
            </p>
				<p>
               - Csak ne siessünk, - feleltem. - A házasságot kétszer is meg kell
                  gondolni. Jobb lassan járni: tovább érünk.
            </p>
				<p>
               Jankó megzavarodva nézett rám:
            </p>
				<p>
               - Nem tudom, mi gondolkozni való volna ezen a dolgon? Szeretjük
                  egymást, tehát kell, hogy egymásé legyünk.
            </p>
				<p>
               - Igazad van, Jankó fiam, csak épen egyre nem gondoltunk: arra, hogy
                  lánykérőbe nem mehetünk így, ahogy most öltözve vagyunk. Haza kell menni a legjobb
                  ruháinkért. Én legalább nem megyek leánykérőbe, ha nincsen rajtam a
                  díszmagyar-ruhám.
            </p>
				<p>
               Így aztán sikerült nagynehezen elcsalni Jankót Szunyogiból. Most itt
                  van a szállásomon. Nem merem emberek közé vinni, nehogy megtudja véletlenül a
                  valóságot. Ma még egy milliomos leány szerelmesének képzeli magát. Az álom
                  elmulik. Vajjon, hogy viseli el szegény Jankó a csalódást?
            </p>
				<p>
               Zathureczky valósággal meghatottan mondotta az utolsó szavakat.
                  Gyorsan elbúcsúzott asztaltársaitól és hosszú lépésekben sietett hazafelé.
            </p>
			</div>
			<div type="chapter">
				<head>
               IX.
            </head>
				<p>
               Bajsa Gábor az utolsó törökfái látogatás óta úgy érezte, hogy valami
                  kellemetlen érzés nehezedik reá, amely el nem hagyja egy percig sem. Szórakozottan
                  végezte irodai dolgát, pedig máskor még fizikai rosszullétét is feledtették vele a
                  pörös akták és vaskos törvénykönyvek. Nem mozdult el hazulról, napokig nem látták
                  a megyei kaszinóban. Ugyanannyi idő telt el, hogy a Szent Márton-utca
                  zöldzsalugáteres, kacér külsejű házába sem lépett be. Sehogy sem tudta volna
                  megmagyarázni ezt a dolgot, ha gondolkozni kezdett volna rajta. De Bajsa
                  épidegzetű, egészséges ember volt, nem szerette hiábavaló problémákon törni a
                  fejét.
            </p>
				<p>
               - Rossz kedvem van, tehát nem való vagyok emberek társaságába, -
                  állapította meg magában a diagnózist.
            </p>
				<p>
               Csak homályosan gondolt arra, hogy a rossz kedvének tulajdonképeni
                  okozója az utóbbi törökfái látogatás. Máskor könnyű szívvel, vidáman hajtott el a
                  kastélyból és a gondolatai oda soha vissza nem vitték, csak épen akkor, ha
                  valamely Andráscsik-akta került a kezébe. Most meg valahogy úgy érezte, hogy a
                  törökfái kastély nemcsak ügyvédi naplója bevételi rovatában szerepel, mint nagyon
                  fontos tényező, hanem abban a titkos könyvben is, amely könyvét minden ember
                  odabévül hordja. Magános szivarozgatásai közepette a dohányfüst kék karikáiba
                  bámult, holott eddig talán észre sem vette, hogy a szivarnak füstje is van, amely
                  különös alakú foszlányokban, karikákban száll a levegőben. Egyszer minden
                  különösebb ok nélkül eszébe jutott az az éjszakai beszélgetés Zathureczkyvel a
                  Griff-kávéházban. Akkoriban mindössze annyit állapított meg a beszélgetésről, hogy
                  elszólította a kártyaasztaltól, ahol talán végzetes veszteség érte volna. Még
                  önmaga előtt se merte bevallani, hogy tulajdonképen az Andráscsik Zsuzsánna fehér
                  keze nyult utána és rántotta vissza a szakadék széléről, amikor egy másik fehér
                  női kéz, - talán formásabb, mint a Zsuzsikáé, - önkénytelenül taszigálta a mélység
                  felé.
            </p>
				<p>
               - Ki tudja, talán minden máskép lett volna, ha Zathureczky akkor el
                  nem szólít a kártya mellől? Talán próbára tettem volna Telekdi Irmát és nincs
                  kizárva, hogy egy csalódással többet írhatnék az életembe, vagy...
            </p>
				<p>
               De tovább nem szerette folytatni ezeket a gondolatokat, mert lusta és
                  kényelmes ember volt, aki nem kedvelte a fölösleges lelki emóciókat.
            </p>
				<p>
               Így haloványodott el lassan emlékezetében a megyebáli éjjel nagy
                  lelki megrázkódtatása és ilyenformán volt az lehetséges, hogy a Zathureczky
                  szavaira is emlékezni kezdett későbben, holott akkor alig hallotta a
                  szavakat.
            </p>
				<p>
               - Tied lehet Andráscsik Zsuzsika! - mondotta akkor a hóbortos
                  jóbarát.
            </p>
				<p>
               Még talán egy héttel ezelőtt is nevetett volna a dolgon. A milliomos
                  kisasszony majd épen a fiskálisát, a megfizetett emberét választja ki arra, hogy
                  hozzá feleségül menjen, amikor akár grófok között válogathat?
            </p>
				<p>
               Meg aztán a Bajsa becsületes lelkében sohasem fordult meg csak
                  árnyéka sem a gondolatnak, hogy pénzért házasodjon. Olyan elérhetetlennek,
                  csodálatosnak látta a milliomos kisasszonyt, hogy eszébe se jutott soha, hogy
                  Zsuzsánna a vagyona mellett épen olyan fiatal, szerelemvágyó nő, mint a többi.
                  Talán, ha akkor ismerkedik meg Andráscsik Zsuzsánnával, amikor még nem volt
                  milliós öröksége, bizonyára igyekezett volna meghódítani, amint törekvése ez
                  minden fiatal férfinak szép, okos leányokkal szemben. De a millió púp volt a Bajsa
                  szemében, igaz, hogy aranypúp s a legutolsó időkig talán azt se tudta volna
                  megmondani, hogy milyen színű Andráscsik Zsuzsánna szeme. Csak akkor vette észre,
                  hogy acélfénye van annak a szemnek, amikor az Gravinczyre kezdett mosolyogni.
            </p>
				<p>
               - Mégis csak ostoba fickó voltam, hogy addig vártam, amíg vállalkozó
                  halászlegények vetik ki hálójukat az aranyhalacskára.
            </p>
				<p>
               Ezt gondolta magában, de nem tapasztalta, hogy a millió miatt búsul,
                  amely az övé is lehetett volna. Legjobban az fájt neki, hogy Zsuzsika Gravinczyt
                  szereti. Miért épen Gravinczyt, aki minden kedvessége mellett is csak egy
                  szeretetreméltó svihák, akinek jócimboraságból el lehet nézni a fogyatkozásait, de
                  komolyan férfiszámba nem vehető. Mi a macskát szeretett meg Zsuzsika ezen a léhűtő
                  kalandoron, aki azzal tetézi be vakmerőségét, hogy azt szimulálja, mintha egy
                  csöppet sem érdekelné őt a milliomos kisasszony? Akárhogyan mosolyog reá, nem jut
                  eszébe, a lábai elé vetni magát; kedveskedő bókra nem törekedik, sőt bizonyos
                  fokig unatkozik a Zsuzsánna társaságában!
            </p>
				<p>
               Amint mindezt meggondolta Bajsa, még rosszabb lett a kedve és örökös
                  szivarját is elhajította magától. Aludni próbált a pamlagon, ahol feküdt, de hiába
                  húnyta be a szemét, az álom elkerülte és idegessége növekedett.
            </p>
				<p>
               - Mégis csak szamárság, - kiáltott föl hangosan, - hogy engem a
                  kliensem szívügyei érdekelnek. A kliens arra való, hogy az ügyvéd megéljen belőle.
                  Többre még a milliomos klienset sem lehet kötelezni.
            </p>
				<p>
               Bosszantotta az is, hogy Telekdyné, bár napok óta nem mutatkozott,
                  még sem érdeklődött iránta. A tükör elé állott, és amíg mogorva arcát szemlélte,
                  megkérdezte magától:
            </p>
				<p>
               - Hát vajjon azzal az asszonnyal mit akarok?
            </p>
				<p>
               S mert erre nem tudott nyomban megfelelni, ostoba fajankónak nevezte
                  magát zordon kedvében.
            </p>
				<p>
               Telekdynének egy fotografiája volt a fiókjában, amely fotografia
                  annak idején asszonyos kacérsággal hevert az özvegy szalon-asztalkáján, hogy
                  valamelyik udvarlója zsebre vághassa. A szép asszony azt se tudta talán teljes
                  bizonyossággal, hogy Bajsa Gábor követte el a fotografia-lopást, hiszen az
                  mellékes is volt; fő az, hogy a képnek huszonnégy óra alatt lába kelt.
            </p>
				<p>
               Bajsa hosszasan elnézegette azt a mosolygó asszonyarcot, a szőke
                  vénusz-kontyot a hamisan kacsintó szemet. A gömbölyű váll födetlen volt és egy
                  vonalnyi, csupán sejtelemszerű darabka látszott a domború kebelből.
            </p>
				<p>
               - A legnagyobb szamárság, hogy a fotografiát föltalálták, -
                  zsörtölődött magában. - Akár akarom, akár nem, látnom kell a Telekdyné gonosz
                  szemét még akkor is, ha az óceán tulsó oldalára költözködöm.
            </p>
				<p>
               Pedig látta ő azokat a szemeket fotografia nélkül is. Még ha komoly
                  pöriratok megszerkesztésével foglalkozott, akkor is olyan kacskaringókat rajzolt
                  egyik-másik betű mellé, mint a Telekdyné huncutkája ott a füle mellett. Magában
                  megállapította, hogy irígy, gonosz ember, aki Telekdynét is szeretné bírni és
                  Gravinczytól sajnálja Andráscsik Zsuzsánnát.
            </p>
				<p>
               Három napnál nem bírta tovább a remetéskedést. Azzal hitegette magát,
                  hogy a megyei kaszinóba megy egy órácskára, de mikor Zathureczkyt nem találta ott,
                  bosszúsan fordult meg.
            </p>
				<p>
               - Ő is azok közé tartozik, akit épen akkor nem lehet megtalálni,
                  amikor szükség volna reá.
            </p>
				<p>
               A szőnyeges folyosón az öreg Sárival, a megyei fiskálissal
                  találkozott.
            </p>
				<p>
               - No fiskális, vesztettünk, hogy olyan rossz kedvünk van?
            </p>
				<p>
               - Nem játszom én soha. - felelte mogorván Bajsa. - Zathureczkyt
                  kerestem.
            </p>
				<p>
               - Hahó! Az most nagy dologban fáradozik, - kiáltott föl Sári Mihály.
                  - Házasít, amice, a legkomolyabban házasít.
            </p>
				<p>
               Bajsa még csak el sem mosolyodott, amikor a megyei fiskus elmondotta
                  neki a Borcsánszky-féle históriát. Szigorúan jegyezte meg az ügyvéd:
            </p>
				<p>
               - Csak arra vagyok kíváncsi, mikor nő be a Zathureczky fejelágya?
                  Komolytalan férfiú.
            </p>
				<p>
               - Nono, - vágott közbe Sári uram, - egyszerű tréfa az egész.
            </p>
				<p>
               - Igen, de mindíg a más rovására, - mormogta Bajsa és nehéz,
                  megfontolt lépésekkel ment lefelé a lépcsőn... A megyei fiskus fejcsóválva nézett
                  utána.
            </p>
				<p>
               - Hát ennek vajjon mi baja lehet?
            </p>
				<p>
               A kapu előtt egy percig tétovázva állott meg. Egy cselédleány
                  ibolyacsokrot vitt előtte, a virágról eszébe jutott az asszony. (Bár meglehet,
                  hogy úgyis eszébe jutott volna.)
            </p>
				<p>
               - Elmegyek hozzá. Aztán vagy... vagy... - gondolta sötét
                  elhatározással, de egyik vaggyal se volt egészen tisztában. Csak annyi bizonyos,
                  hogy amikor a Szent Márton-utcába befordult, azt vette észre, hogy mintha újonnan
                  föstöttek volna minden házat, kaput, rácsos kerítést az utcácskában. A kora
                  tavaszi nap mindenféle apró bogarakat táncoltatott a levegőben, némelyik kertben
                  már ástak a cselédek és a sövény alól korai virágocskák nézegettek ki. A Telekdyné
                  kacér házikója szinte ragyogott a napsugárban, mintha odapingálták volna az utca
                  végére. A kerítésen belül cseresznyefa állott és a rózsaszínű virágszirmok
                  kihullottak az utca kövezetére. Bajsának engedni kezdett a rossz kedve és amikor a
                  kapun benyitott, már kellemes izgalom futott végig a lelkén: milyen sok kérdésre
                  kell majd felelni, hogy mit csinált három napig?
            </p>
				<p>
               Az üveges verandán egy idős, Kossuth-szakállas, magyar-ruhás férfiút
                  talált. Keresztbe vetette csizmás lábát és kényelmesen pipázott a karosszékben. A
                  következő pillanatban megismerte Gaál Napoleont, a Telekdyné apját. Szélesen
                  parolázott Bajsával. Erre a parolázásra a rosszkedv, amely észrevétlenül elmaradt
                  Bajsa mellől, nyomban melléje szegődött, mint egy hűséges kutya, amely gazdája
                  nyomát feltalálja.
            </p>
				<p>
               - Vajjon mit akar itt ez a kiállhatatlan vén ember? - kérdezte
                  gondolatban Bajsa.
            </p>
				<p>
               Gaál Napoleon, mintha megértette volna a gondolatát, bodor füstöt
                  eregetve pipájából, felelt nyomban:
            </p>
				<p>
               - Tudod öcsém, a télen legkisebbik leányomat is férjhez adtam, a
                  hatodikat. Nagyon elúntam magamat odahaza, mert lassan rájöttem, hogy az úristen
                  engem arra teremtett, hogy mindíg legyen eladó leányom a háznál. Ahol eladó leány
                  van, ott nem ismerős vendég az unalom. A gavallérok jönnek, meg mennek;
                  leánynézők, leánykérők vígassága deríti föl a házat. Elhatároztam tehát hogy
                  előlről kezdem az egész mesterséget. Újra férjhez adom a leányaimat, már
                  amelyiknek szüksége lesz rá, mint épen most az özvegy asszony Irmának. Hát ezért
                  cseréltem fel falusi otthonomat a várossal. Most aztán vigyázz, kópé. Az öreg Gaál
                  jó kertész. Nem lehet stróf nélkül a mézet megdézsmálni.
            </p>
				<p>
               A kedélyes öreg úr ravaszul hunyorított a szemével, mint aki meg van
                  győződve arról, hogy a világon a legfurfangosabb ember. Bajsának pedig végkép
                  megsavanyodott erre a kedve. Legjobban elmenni szeretett volna erről a helyről, de
                  a nyitott ajtóban szoknyasuhogás hallatszott. Telekdyné lépett ki a szobából.
            </p>
				<p>
               Bajsa egy pillanatig úgy nézett rá, mintha még sohasem látta volna
                  azelőtt. Hát nagy változás is történt az asszonnyal a három nap alatt, mióta Bajsa
                  nem látta. Mintha az öreg Gaál feltalálta volna azt a boszorkányos mesterséget,
                  hogyan lehet az asszonyból leányt csinálni. Telekdyné bokáig érő szoknyájában,
                  koszorúba kötött hajával tizenhatéves lett egyszerre. Telt vállai eltűntek,
                  csípője az öltözködés varázsával megfogyatkozott. Még az ajkán is valami szende,
                  szűzies mosoly játszadozott, amely nagyban különbözött az özvegy asszony
                  megszokott kacér, biztató mosolyától. Még el is pirult egy keveset, amikor Bajsa
                  kezet csókolt neki.
            </p>
				<p>
               - Régen láttam Bajsa úr, - mondta csendesen. - Régen járt
                  mifelénk.
            </p>
				<p>
               Gaál Napoleon megelégedetten szörtyögtette pipáját, aztán kiverte a
                  hamut egy virágvázába.
            </p>
				<p>
               - De atyus, az istenért! - kiáltott fel Telekdyné. - Az virágnak
                  való.
            </p>
				<p>
               Az öreg jobbról-balról megnézte a virágvázát:
            </p>
				<p>
               - Kutyamája! Én hamutartónak néztem. Persze felejt az ember,
                  mindennap felejt. Pedig csak a télen ment Boriska férjhez, máris leszoktam a
                  rendről.
            </p>
				<p>
               De az ösztönök azok megmaradtak, bármennyire megvénül Gaál Napoleon.
                  Mert például, amint a leányát bizalmas közelségben letelepedni látta a fiatalember
                  mellé, fölébredt benne a sokkapitulációs, kiszolgált lányos-apa, mint a mikor a
                  vén huszárló a trombitát hallja. Napoleon bácsi is izegni-mozogni kezdett a
                  csendesebben elmondott szavakra, amelyeket a fiatalok váltottak egymással.
                  Tüsszögött, ásított. Vastag szemhéjai le-lezárultak álmosan, már táskás ujjaival
                  se bírta őket nyitva tartani. Azért nagy csendesen beszökött az ebédlőbe és
                  leheveredett a díványra.
            </p>
				<p>
               - Micsoda kitűnő komédiásnő lett volna magából, Irma, - kezdte Bajsa.
                  - Képes mindennap valami új szerepet eljátszani.
            </p>
				<p>
               Az asszony ránevetett Bajsára:
            </p>
				<p>
               - És tetszem magának az új szerepemben?
            </p>
				<p>
               A Bajsa feje körül még mindíg ott zümmögött az a csúnya dongó, amit
                  mogorvaságnak hívnak. El-elhagyta, majd megint visszacsapott hozzá és körülrepülte
                  a fejét, éppen, mint a dongó, amit nem lehet elhessegetni.
            </p>
				<p>
               - Ahogy vesszük. Nekem amúgy is tetszett. Nagyon furcsa képe volna a
                  világnak, ha az eladó leánykák mind ilyen öntudatosak, tapasztaltak lennének, mint
                  maga.
            </p>
				<p>
               - Ugyan menjen maga, goromba ember! Hát csak többet ér talán egy
                  öntudatos nő, mint valami ostoba sárga libácska?
            </p>
				<p>
               - A libácskából bizonyosan lúd lesz idővel, de a lúd sohasem lesz
                  többé libácska.
            </p>
				<p>
               Telekdyné nevetés mögé rejtette a bosszúságát.
            </p>
				<p>
               - Igaza van, Bajsa. De maga előtt én nem is komédiázom. Jobban
                  ismerjük mi már egymást. Csak az új szerepemben akartam magam bemutatni, amely
                  szerepet az apám nekem szánt. Az új szerep nem tetszett önnek, maradok a
                  régi.
            </p>
				<p>
               Hirtelen mozdulattal megrázta a fejét. A koszorú lebomlott fejéről és
                  a vastag hajfonatok mint megannyi kígyók tekerőztek arca, térde körül.
                  Szórakozottan emelte föl az egyik vastag selyemfonatot a tenyerébe:
            </p>
				<p>
               - Végig az enyém!
            </p>
				<p>
               Aztán egy aranylándzsával a nyakán laza kontyba tűzte a haját. Nem
                  messze függött egy tükör, de inkább Bajsa felé fordult arccal ennél a műveletnél
                  és a veranda ablakát használta tükörnek.
            </p>
				<p>
               - Tehát férjhez akar menni? - kérdezte tompa hangon Bajsa.
            </p>
				<p>
               Az asszony naiv kacagással emelte rá a szemét:
            </p>
				<p>
               - Ha az nagy újság maga előtt, akkor valóban férjhez akarok menni! Ha
                  ugyan akad valaki, aki elvesz ilyen vén asszonyt.
            </p>
				<p>
               Ez a kacér hang bosszantotta Bajsa Gábort.
            </p>
				<p>
               - Annyira meglepő újság az előttem, hogy eddig tudomásom szerint
                  eszeágában sem volt a másodszori férjhezmenés. Valaminek kellett történni.
            </p>
				<p>
               Az asszony ártatlan mosollyal nézett a férfi duzzogó arcába.
                  Tengerszínű szemének odaadó tekintete, felső testének előrehajlása máskor
                  ellágyította volna Bajsát. Most gyanakodva vizsgálta az asszonyt. Valami titkos
                  hang azt súgta neki, hogy vigyázzon magára.
            </p>
				<p>
               - Nem történt semmi, - folytatta csendes hangon Telekdyné. -
                  Beláttam, hogy huszonkét esztendő még nem az az idő, amikor könnyű szívvel lehetne
                  lemondani az élet örömeiről, élvezeteiről. Semmiféle fogadalmat nem tettem első
                  férjem halálakor, lassan elfelejtettem szegényt, természetes tehát, hogy most már
                  férjhez akarok menni. Az édes apám is sürgeti és azzal fenyegetőzik, hogy Bujiból
                  becsődíti a Gaál-fiúkat. Vessenek rám sorsot.
            </p>
				<p>
               - Az öreg úr nem beszél komolyan.
            </p>
				<p>
               - Dehogy is nem. Maga nem ismeri az apámat. Az apám szempontjából az
                  volna a leghelyesebb, amit tennék, hogy valamelyik özvegy Gaálhoz mennék
                  feleségül. - Özvegy az özveggyel, - mondja az apám. Valami nagybajuszú
                  kurtanemeshez, akinek már a köszvény is hasogatja néha a lábát. Kacsákat, libákat
                  ültetnék és Debrecenből venném a kalapjaimat, nem Párisból. Hát ilyen férj akadna
                  számomra éppen kettő. Tegnapelőtt itt volt Löködi uram és olyan pillantásokkal
                  mért végig, mint a vásáron a lovat, ökröt szokta. A véleménye az volt felőlem,
                  hogy becses kis kutya vagyok. Csak az aggasztotta, hogy tudok-e majd kedvére
                  főzni. Tegnap viszont Gaál Samu volt itt és nyomban a dolog érdemére tért. -
                  Elvennélek, Irma, - szólott hozzám, - ha ugyan tudnál egy ilyen vén embert
                  szeretni még! - Megjegyzem, hogy Samu nem is olyan vén ember, csak elhanyagolt,
                  elvadult férfiú, akit gondozni, ápolni kellene, hogy jóravaló figura válhasson
                  belőle.
            </p>
				<p>
               Bajsa szórakozottan hallgatta az asszonyt. Valami önkéntelen
                  hasonlatot vont magában Telekdyné - és Andráscsik Zsuzsánna között. És ez a
                  hasonlat nem az özvegy asszony javára ütött ki. Észre sem vette, hogy Telekdyné
                  elhallgatott, és a szemét lesütve, ölébe eresztette gömbölyű fehér kezét. A nyakát
                  meghajlította, mintha félt, aggódott volna, hogy talán többet is mondott a
                  kelleténél.
            </p>
				<p>
               - Nos, és melyikhez fog menni a kettő közül? - kérdezte Bajsa.
            </p>
				<p>
               Az asszony fájdalmas mosollyal emelte fel arcát.
            </p>
				<p>
               - Melyikhez? - kérdezte és szemrehányó pillantást vetett a férfira. -
                  Én csak ahhoz mennék, akit szívemből szeretek. Annak hűséges, jó felesége tudnék
                  lenni.
            </p>
				<p>
               Ezekre a tompán, halkan elmondott szavakra Bajsának bizseregni
                  kezdett a vére.
            </p>
				<p>
               - Olyan feleség lennék, - mormogta Telekdyné, - amilyen még nem volt
                  ezen a világon. Szolgálója, alázatos rabnője lennék a férjemnek és boldoggá tenném
                  az életét.
            </p>
				<p>
               Bajsa megfogta az asszony kezét és ez a kéz megszorította az övét.
                  Biztatva, bátorítva. Összehúzódott, mint egy selymes szép macska, és a tekintete
                  azt látszott mondani, hogy ime, itt vagyok, a tied vagyok. Csak a kezedet kell
                  kinyújtani utánam és minden vágyadat teljesíteni fogom.
            </p>
				<p>
               Bajsa nem lett volna férfi, ha nem csókolta volna meg az asszonyt
                  ebben a percben. Telekdyné viszonozta a férfi csókját.
            </p>
				<p>
               - Már nagyon régen szeretem, - rebegte.
            </p>
				<p>
               Az ebédlőből köhögve, ásítva nézett ki Gaál Napoleon.
            </p>
				<p>
               - Kutya-kutyánszki, mit csináltok, gyerekek? - kérdezte
                  gyanakodva.
            </p>
				<p>
               Aztán tréfásan megfenyegette Bajsát.
            </p>
				<p>
               - Hátrakötöm a sarkadat, fiú.
            </p>
				<p>
               Az asszony várakozólag nézett Bajsára. Még meg is taszította
                  csendesen a lábával. De Bajsa nem szólott semmit, pedig itt lett volna az alkalom
                  nyilatkozni az öreg úr előtt. Gaál Napoleon zavartan köhögött, krákogott és nem
                  találta helyét. Dörmögve vonult vissza az ebédlőbe, mint aki korán jött
                  valahová.
            </p>
				<p>
               Bajsa felállott.
            </p>
				<p>
               - Maradjon még, súgta könnyes szemmel az asszony. - Szegény apámnak
                  rossz természete van, nem csoda, hat leánya volt... Elfelejti, hogy én már nem
                  vagyok leány, asszony vagyok. Rám nem kell vigyázni.
            </p>
				<p>
               A férfi mosolygott.
            </p>
				<p>
               - Dehogy is nem. Az asszonyok néha veszedelmesebbek a
                  leányoknál...
            </p>
				<p>
               Kezet csókolt az asszonynak. Telekdyné a fülébe súgta:
            </p>
				<p>
               - Atyus a tyúkokkal fekszik. Ha estefelé erre járna, engem ébren
                  találna.
            </p>
				<p>
               - Eljövök, felelt Bajsa.
            </p>
				<p>
               Már ment, a kapu bezáródott mögötte és valami nagy megkönnyebbülést
                  érzett, amikor az utcán tovaballagott. Mintha valami veszedelemből menekedett
                  volna meg. Nagyokat lélegzett és megállt s elgondolkozott.
            </p>
				<p>
               - Mily dőre voltam, mormogta rosszkedvűen, - ezt az asszonyt
                  szerettem én?
            </p>
				<p>
               Bár semmi különösebb okát nem találta, úgy érezte, hogy teljesen
                  kiábrándult az asszonyból. Nem történt semmi, csupán egy alkalomszerű csókváltás
                  és Bajsa rendkívüli nyugalommal gondolt az asszonyra. Jó darabig sétálgatott a
                  kisváros sötétedő utcáin. A boltok nyitott ajtaján világosság ömlött az utcára, a
                  piac közepén csikorgott a kerekes kút. Bajsa a piactér vadgesztenyefái alatt
                  álldogált és nem tudta, hogy mitévő legyen. Utóvégre, mégis csak hónapok óta
                  sóvárgott azért az asszonyért, a legnagyobb ostobaság lett volna le nem tépni a
                  gyümölcsöt most, amikor az maga kínálja magát. A galamb hullajtani kezdi
                  tollacskáját. Telekdyné megadta magát... Igaz, hogy kissé drágán adja magát,
                  mindjárt feleség is akar lenni egyszerre, de hát ez csak azt bizonyítja, hogy az
                  asszony okosan és tisztességesen gondolkozik.
            </p>
				<p>
               Bajsa tűnődve állott az alkonyatban. Az ódon templom ormán hetet
                  ütött az óra. Bajsának eszébe jutott, hogy Telekdyné körülbelül félóra óta áll már
                  az ablaknál és türelmetlenül várja. Nagy kár volt elmulasztani a mai estét,
                  amelyre hónapok óta sóvárgott. Meg aztán nem is kell mindjárt olyan veszedelmesnek
                  látni a dolgot. Furcsa volna, ha minden asszonyt, leányt feleségül vettek volna a
                  férfiak, akit szerettek! Akár háreme lehetne a legtöbb férfiúnak. Az asszony
                  fölkínálta magát, tehát el kell fogadnia. Bizsergett a vére és a lázas gondolatok
                  egymást kergették agyában. Csak valami úgy ne húzta volna visszafelé! Lassan
                  megindult a gesztenyefák alól és föltette magában, hogy nem fog gondolkozni többé
                  a dolgon.
            </p>
				<p>
               - Bizonyos, hogy tízezer esztendő előtt megírták már a csillagokban,
                  hogy Telekdyné az enyém lesz. Szeretőm, vagy feleségem: azzal az égi hatalmak nem
                  törődnek, - mormogta.
            </p>
				<p>
               Az Arany-Griff mellett befordult egy szűk mellékutcába, hogy senkivel
                  se találkozzon. Sietve ment a házak fala mellett és hirtelen nagyon jó kedve lett.
                  Fütyörészgetett csendesen és sétapálcáját lógatta a levegőben. A ravasz szép
                  asszony kivetette a hálót és Bajsa a veszedelem teljes tudatában sietett a
                  Szent-Márton-utcába.
            </p>
				<p>
               A Szent-Márton-utca sarkán valaki hátulról a vállára ütött.
            </p>
				<p>
               - Hopp. Tovább nem kutyagolok utánad, fiú...
            </p>
				<p>
               Bajsa összerezzent. A Zathureczky bohókás, vidám arcát látta maga
                  előtt. Csakhogy valami meghatott komolyság látszott most ezen az örökké vidám
                  ábrázaton.
            </p>
				<p>
               - Már a Griffnél észrevettelek, pajtás. Nem tudtalak utolérni, mert
                  ugyancsak emelgetted a lábaidat. A szép asszony ma este hiába vár rád, velem
                  jössz, fiú!...
            </p>
				<p>
               Így szólott Zathureczky és már bele is kapaszkodott a Bajsa karjába.
                  Nevetve, de némi komolysággal zsörtölődött, amint visszafelé vitte.
            </p>
				<p>
               - Telekdyné egészen elvesz tőlem, napok óta nem láttalak. Mit akar az
                  a kacér asszony? Meg aztán veled sem vagyok teljesen tisztában. Még mindíg nem
                  úntad meg a sok kóborlást egy ravasz asszony szoknyája után. Bolond vagy,
                  beleestél a hálójába, mint egy süldő jogászgyerek! Megárt az a sok szerelem,
                  öcsém.
            </p>
				<p>
               Bajsa szeliden védekezett:
            </p>
				<p>
               - Hát mi az ördögöt csináljak ebben az unalmas fészekben? Ha a
                  falusi, kisvárosi embernek sincs családja, rosszabb az élete a kutyáénál.
            </p>
				<p>
               Zathureczky a szeme szögletéből furcsán nézett Bajsára.
            </p>
				<p>
               - És azért kell minden időnket annak a menyecskének a mulattatására
                  szentelni? Mintha bizony anélkül meg se lehetne az az asszony. A tied lehet
                  Telekdyné, anélkül, hogy az egész életedet rápazarolnád... Furcsa is volna, ha a
                  Telekdyné szerelme olyan drága volna! Tapasztalt, kitanult fehérszemély az. Nem
                  kell félteni, Gábor. Nem lesz öngyilkos, ha egy este nem is ülsz a
                  szoknyáján.
            </p>
				<p>
               Bajsa nem felelt a Zathureczky zsörtölődésére. De hát mit is
                  mondhatott volna neki? Azt talán, hogy hónapok óta tartó munkálkodás után
                  meghódította végre az asszonyt? Zathureczky, az a cinikus ember, a szemébe
                  nevetne. Szinte hallja, amint mondaná:
            </p>
				<p>
               - No hallod, pajtás, nekem huszonnégy óra elég lett volna annak a
                  híres menyecskének a meghódítására...
            </p>
				<p>
               Nem szólt tehát semmit, magában igazat adott a barátjának. Nagy
                  tökfilkó volt, amikor hónapokon át járt hiába az asszony után. Ki tudja, ha nem
                  lett volna belé szerelmes, már régen az övé lehetett volna. Amint hogy felkínálta
                  magát most, amikor kissé kijózanodott belőle. Azért mégis kár volt elhalasztani a
                  mai estét. Amit elszalaszt a pillanat, az öröklét sem hozza vissza... Szótlanul
                  ballagott Zathureczky mellett, aki az Arany-Griff felé irányította lépéseit. Ott
                  ügyet sem vetett a sok köszöngető jóbarátra, szívesen integető cimborára.
                  Kikeresett egy magános, félreeső asztalt, a kabátját lesegítő főpincérnek pedig
                  meghagyta, hogy ha valaki keresi, hát nincs itt.
            </p>
				<p>
               - Beszédem van veled, Gábor, - mondotta és keményen Bajsa szemébe
                  nézett.
            </p>
				<p>
               Bajsát titokban bosszantotta a megakadályozott találka. Utóvégre,
                  ennyit csak megérdemelt volna... Sötét kedvvel dünnyögte:
            </p>
				<p>
               - Ugyan mikor hagyod békében azt az özvegy asszonyt, Zathureczky? Nem
                  vétett az neked semmit és nem nyughatsz tőle. Azt kezdem hinni, hogy túlságosan
                  érdeklődsz iránta, öreg pajtás!
            </p>
				<p>
               Zathureczky kesernyésen nevetett:
            </p>
				<p>
               - Hát megvallom, bizony érdekel egy kicsit az a menyecske. Nem igen
                  van mostanában Magyarországon egy ilyen asszony, aki hasonló drágán fizettette
                  volna meg a szerelmét. Körülbelül egy milliót dobtál el érte magadtól...
            </p>
				<p>
               Bajsa haragosan csóválta a fejét.
            </p>
				<p>
               - Ismét az a bolondság, Zathureczky. Úgy beszélsz arról a millióról,
                  mintha csak a kezemet kellett volna kinyújtani utána és az ölembe pottyant
                  volna.
            </p>
				<p>
               - Körülbelül így is áll a dolog. Ha a Telekdynének nincsen olyan
                  gömbölyű válla, csalfa szeme, kacér mosolygása, tovább is láttál volna az
                  orrodnál. Megbabonázott ez az asszony, elvette látásodat. A színes kavics mellett
                  nem vetted észre az igazi gyémántot, amelyért csak le kellett volna hajolnod. A
                  tied lehetett volna. Most már csak azt szeretném tudni, hogy megérte-e ezt a nagy
                  áldozatot az a csalfa teremtés?
            </p>
				<p>
               Bajsa a szivarja füstjébe bámult. Magában azt gondolta: „holnap
                  kérdezted volna, Zathureczky, holnap megmondtam volna... De kár is, hogy nem
                  tudtál várni még egy napig!”
            </p>
				<p>
               Zathureczky közelebb húzódott a barátjához és meghatottan tette kezét
                  a Bajsa vállára:
            </p>
				<p>
               - Sajnállak, fiú. Becsületemre mondom, soha sem hittem volna, hogy
                  ilyen érzékeny lelkem van. De hát nem tehetek róla. Gondolj felőlem, amit akarsz.
                  Gondold azt, hogy egy képzelődő szószátyár vénasszony vagyok... Én mégis azt
                  hiszem, hogy nem érte meg Telekdyné Andráscsik Zsuzsikát. Gondold azt, hogy
                  Zathureczky vénségére kapzsi, pénzsóvár, uzsorás lett, aki a vagyonuk szerint
                  ítéli meg még asszonyokat is. Mégis azt fogom örökké mondani, hogy kár volt olyan
                  bolond módra eldobni magadtól azt a milliót. Nagy ördög a pénz, Gábor. De csak
                  akkor, ha másé a pénz, azaz akkor, ha a Gravinczyé.
            </p>
				<p>
               Bajsa csodálkozva nézett barátjára.
            </p>
				<p>
               - Azt mondod, Gravinczyé a pénz?
            </p>
				<p>
               - Az övé; az övé Andráscsik Zsuzsika is. Az én sárosi unokaöcsém
                  örökre emlékezetessé tette nevét egész Felső-Magyarországon. Beláthatatlan időre
                  lefőzte az egész atyafiságot. Jött és meghódította a milliomos kisasszonyt.
            </p>
				<p>
               Zathureczky olyan komoly, megilletődött hangon beszélt, hogy Bajsának
                  nem jutott eszébe szavaiban kételkedni. Meg aztán nagyon meglepte a hír, amit
                  hallott. Alig tudta palástolni fölindulását.
            </p>
				<p>
               - Tehát Zsuzsika beleszeretett Gravinczybe?
            </p>
				<p>
               Zathureczky vállat vont:
            </p>
				<p>
               - Tudom is én. Én se látok bele a szívekbe. De a körülmények azt
                  mutatják, hogy a hivatalos eljegyzés küszöbén vagyunk. A környéken már mindenki a
                  házasságról beszél.
            </p>
				<p>
               Az öreg Pay báróné majd kibujik a bőréből örömében. Tegnap,
                  Törökfáiról jövet beszóltam Sulyomra. Payné a boldogságtól magánkívül borúlt a
                  nyakamba:
            </p>
				<p>
               - Látod, Zatukám, mégis csak nekem volt igazam. Nekem kellett
                  idejönni Abaujból, hogy főkötő alá jusson a milliomos Andráscsik Zsuzsa. Az egész
                  vármegyében nincs egy jóravaló férfiú.
            </p>
				<p>
               - Nono, - mondottam, - várjuk meg az esküvőt, néni. Elröpülhet addig
                  az aranytollú madár.
            </p>
				<p>
               - Nem röpül az el. Gondoskodik arról az én szeretett unokaöcsém.
                  Hajdanában a felvidéki nemesség fegyverrel, erőszakkal foglalt magának várakat,
                  birtokokat. A mai felvidékiek ugyanezt teszik csellel, szép szóval. Ész kell oda,
                  Zathureczky.
            </p>
				<p>
               Szokás szerint néhány gorombasággal búcsúztam el a nénitől. Csakhogy
                  mit ér az? Payné megint bebizonyította, hogy máglyára való boszorkány, több esze
                  van, mint egy tucat táblabírónak. Ha meggondolom, hogy mi is szövetkezhettünk
                  volna azzal az asszony-Napoleonnal, aki sorba beveszi a leányszíveket és
                  elfoglalja a hozományokat...
            </p>
				<p>
               Bajsa elvörösödött.
            </p>
				<p>
               - Ne bosszants, Zathureczky.
            </p>
				<p>
               - Igazad van, nekünk az a bajunk, hogy nem tudunk megalkudni a
                  gavallériánkkal. Pedig hát, uti figura docet, a nobilisságunkkal Telekdynéhez
                  jutunk csupán.
            </p>
				<p>
               Bajsa elgondolkozva nézett maga elé. Nem igen tudott volna számot
                  adni az érzelmeiről. Harag, elkeseredettség, csalódottság ördögei kínozták a
                  lelkét. Mintha valami tükörből látná magát és hirtelen nem ismert magára. Hogy
                  miért, azt maga sem tudta. Haragosan mormogta a fogai között:
            </p>
				<p>
               - Nem baj az, Zathureczky! Mi nem vagyunk eladók akármennyi pénzért
                  se. Legyen azé az Andráscsik kisasszony, akit szeret. Ugyebár ez az igazság?
            </p>
				<p>
               Zathureczky bólongatott, de nem igen látszott bizonyosnak, hogy
                  megértette Bajsa szavait. Csak bólintgatott bohókás, deres fejével és poharát
                  megtöltötte vörösborral.
            </p>
				<p>
               - Igyál, Gábor, több is veszett Mohácsnál.
            </p>
				<p>
               Bajsa a szájához emelte a poharát, de a bor nem ment le a torkán. De
                  furcsa is ez a Zathureczky, hogy soha sem vénül meg, meg nem únja más emberek
                  dolgát, baját. Mintha neki semmi gondja nem volna a világon! Vén gyerek ez a
                  Zathureczky.
            </p>
				<p>
               - Hogyan kerültél Törökfáira? - kérdezte hosszas hallgatás után az
                  ügyvéd. (Talán csak azért, hogy megtörje a csendet.)
            </p>
				<p>
               Zathureczkynek megvillant a szeme.
            </p>
				<p>
               - Borcsánszky öcsém dolgában jártam ott. Képzeld, mi lett annak a
                  bolond históriának a vége? Borcsánszky Jankó, amikor megtudta, - előbb-utóbb meg
                  kellett neki tudni, - hogy nem a milliomos Andráscsik kisasszonynak mutattam be,
                  hanem egy másiknak, természetesen halálra keresett. Keservesen panaszolta, hogy
                  összejátszom Paynéval és én is az ő megrontására törekszem. Nagyon megtörte a fiút
                  a csalódás. Talán bele is betegszik, ha meg nem szánom és komolyan elő nem veszem:
                  - Te bolond - mondottam neki - nem történik egyéb, mint csak az, hogy nem veszed
                  feleségül az Andráscsik-leányt. Meggondoltad a dolgot. Punktum.
            </p>
				<p>
               Erre keseredett el csak igazában Jankó. Nagy könnyek hullottak a
                  szeméből, vitézi bajusza pedig fölmondta a szolgálatot. Vége lett a
                  tekintélynek.
            </p>
				<p>
               - Könnyen beszélsz, - nyögött föl Borcsánszky Jankó - könnyen
                  beszélsz, nagybácsi, mert neked semmi bajod nincs. De az én varhanói uradalmam már
                  csak a telekkönyvben az enyém.
            </p>
				<p>
               Ismerem azokat a felvidéki uradalmakat. Odahaza skvargának hívják
                  őket. Nem ejtett kétségbe a Borcsánszky Jankó bánata.
            </p>
				<p>
               - Majd találsz másfelé feleséget, Jankó, aki rendbehozza a varhanói
                  uradalom telekkönyvét.
            </p>
				<p>
               - Dehogy is találok. Tönkretettél, nagybácsi - hangoztatta Jankó és
                  komolyan elkeseredett.
            </p>
				<p>
               No, ezt már nem hagyhattam magamon. Szigorúan vallatóra fogtam a fiút
                  és Jankó nagy keservesen bevallotta, hogy ő szereti az Andráscsik-leányt és
                  feleségül veszi a millió nélkül is.
            </p>
				<p>
               - Kiátkoz a familiád! - ijesztgettem.
            </p>
				<p>
               - Nem törődöm vele - felelte Jankó.
            </p>
				<p>
               - Ötven esztendeig a te eseteden fog nevetni egész
                  Felső-Magyarország.
            </p>
				<p>
               Jankó nem bánta azt sem. Szerelmes volt, halálosan szerelmes, azzal a
                  szerelemmel, amelyet csak akkor hiszünk el, hogy a világon van, ha saját
                  szemünkkel látjuk. Tisztára megbolondult Jankó. Nem kellett annak már semmi, csak
                  Juliska.
            </p>
				<p>
               - Helyes, - feleltem - a tied lesz Andráscsik Juliska. Megkérem
                  neked.
            </p>
				<p>
               Hanem, tudja Isten, milyen bolond vagyok, a lelkiismeret mégis csak
                  furdalni kezdett a varhanói uradalom miatt. Az én bolond tréfámnak köszönheti
                  Jankó, hogy az ősi juss kisiklik a lába alól és valamennyi Borcsánszky-ős engem
                  átkoz a másvilágon. Ha Zathureczky nem mutatja be Jankónak az Andráscsik-leányt,
                  Jankó megházasodhatott volna úgy, ahogyan a szükség parancsolja és letörölné a
                  teleírott rubrikákat a telekjegyzőkönyvben. Mondom, nem hagyott békén a
                  lelkiismeret. Meghatott annak a vén gyereknek ez a hóbortos szerelme.
            </p>
				<p>
               Idő, meg ötletek dolgában születésem óta milliomos vagyok. Szépen
                  kikocsikáztam Törökfáira és egy alkalmas pillanatban elmondtam a Jankó tragédiáját
                  Andráscsik Zsuzsánnának. Nem csalatkoztam ebben a leányban most sem. Zsuzsika
                  jóizűt nevetett a histórián, azután nyugodtan így szólott:
            </p>
				<p>
               - Mondja meg az unokaöccsének, Zathureczky, hogy ne búsuljon. Övé
                  lesz a varhanói uradalom, gondoskodom róla én.
            </p>
				<p>
               Hát ezért jártam én tegnap Törökfáin. Ha már feleséget szereztem
                  Borcsánszky Jankónak, szereztem hozzá hozományt is.
            </p>
				<p>
               Még sokáig nevetett Zathureczky a furcsa szerelmi histórián. Észre
                  sem látszott venni, hogy Bajsa szótlanul ül helyén és fejét tenyerébe támasztja. A
                  szomszéd asztalnál egy duhaj kompánia telepedett le. Fiatal megyei urak huzatták a
                  cigánnyal a nótáikat és közben azon mesterkedtek, hogy Zathureczkyt az asztalukhoz
                  csalják. De Zathureczkynek nem volt semmi hajlandósága a mulatozáshoz, karonfogta
                  Bajsát és elhagyta vele a Griffet. Hűvös, csapadékos éjszaka volt odakünn, a két
                  jóbarát fölgyürt kabátban lépegetett egymás mellett. Amikor a Bajsa lakása elé
                  értek, Gábor hirtelen megszorította Zathureczky karját.
            </p>
				<p>
               - Neked jó szemed van az ilyen dolgokban, Zathureczky. Szereti
                  Zsuzsika azt a Gravinczyt?
            </p>
				<p>
               Zathureczky vállat vont:
            </p>
				<p>
               - Mostanában nem tudok eligazodni azon a leányon. Tudja isten? Néha
                  azt hiszem, hogy puszta szeszélyből udvaroltat magának Gravinczyvel. Máskor meg
                  azt gondolom, hogy utóvégre a Zsuzsika szíve is csak olyan szív, mint a többi
                  leányszív. Beleszeret abba, aki körülötte van, udvarol, bókol, epekedik... Hisz
                  minden azon múlik a szerelemben, hogy a kínálkozó alkalmat ne mulassza el az
                  ember.
            </p>
				<p>
               Bajsa elbúcsúzott öreg barátjától. Zathureczky néhány lépést tett
                  előre, azután hirtelen visszafordult:
            </p>
				<p>
               - Hopp, Bajsa, most jut eszembe, Zsuzsika említette, hogy valami
                  ügyvédi megbeszélése van veled a pörében. Jó lenne, ha a napokban Törökfáira
                  néznél.
            </p>
				<p>
               - Majd megírja, ha dolga van velem - felelte mogorván az ügyvéd.
            </p>
				<p>
               Az íróasztalán levelet talált. Nyomban megismerte Boronkay őrnagy
                  dülöngöző ákom-bákomjait. Föltörte a címeres pecsétet és ezt olvasta a
                  levélből:
            </p>
				<p>
               „Kedves Ötsém Uram, látogass meg minket. Zsuzsikának az a bolond
                  ötlete támadt, hogy fölossza a vagyonát az Andráscsikok között. Öreg
               bátyád, Boronkay.”
            </p>
				<p>
               Bajsa kétszer is elolvasta a levelet.
            </p>
				<p>
               - Hát ez mit akar jelenteni? - kérdezte magában.
            </p>
				<p>
               Feleletet nem tudott rá találni, azért nem gondolkozott tovább a
                  dolgon. Mellékesen megfordult a fejében, hogy ezzel vége lesz a jövedelmező
                  Andráscsik-pörnek is, de mostani lelkiállapotában ezzel mitsem törődött.
            </p>
			</div>
			<div type="chapter">
				<head>
               X.
            </head>
				<p>
               Vége lesz a nevezetes Andráscsik kontra Andráscsik-pörnek... A nagy
                  pör, amely olyan arányokban indult, hogy százesztendeig munkát adjon az
                  ügyvédeknek és bíróságoknak, megszűnik. Sohase fogják följegyezni azok közé,
                  amelyek a kezdő prókátorok fantáziáját izgatják... Tömérdek bélyeg és papiros
                  marad meg és az öreg ügyvédi irnokok, akik versenyre keltek egymással, hogy minél
                  cifrább öreg A-kat rajzoljanak az Andráscsik-név elébe, ismét várhatnak arra a
                  névre, amely oly sűrűn szerepeljen a kancelláriákban.
            </p>
				<p>
               Vége lesz a nevezetes Andráscsik-pörnek. Nem mintha a pörös felek
                  dőltek volna ki a küzdelemből, győzték volna azok beláthatatlan időkig, hisz nem
                  is úgy fogtak bele a pörbe, hogy egy-kettőre vége legyen; megszünik a pör egy
                  leány elhatározásán, mint a kancelláriákban mondották: érthetetlen
                  szeszélyén.
            </p>
				<p>
               Bajsát gúnyos szomorúsággal üdvözölgették a kollégái a bírósági
                  szobákban:
            </p>
				<p>
               - A kliens megúnta a dicsőséget. Ugyan ki hitte volna? Hát érdemes a
                  mai világban a fiskális pályára menni? Bizony jobb, ha a fiskális meg nem
                  születik.
            </p>
				<p>
               Bajsának eszébe sem jutott a kartársai csipkelődésein bosszankodni.
                  Elég dolgot adott neki a töméntelen Andráscsik-atyafi, akivel sehogy se tudott
                  eleinte boldogulni. Sok munkája közben csak félszemmel vette észre, hogy a szép
                  Telekdyné fagyos közömbösséggel fogadta köszöntését, amikor néhány nap mulva
                  találkozott vele. A fiatalabbik Zathureczky társaságában volt és a macskanadrágos
                  ifjú, aki azelőtt is vetélytársa volt Bajsának, tüntető bizalmaskodással karolt
                  bele az asszony karjába. Éjjel-nappal ott volt az egykori vetélytárs a kis
                  Szent-Márton-utcai házban és nyiltan beszélték, hogy Telekdyné férjhez fog menni
                  hozzá. Zathureczky, amikor hírét hallotta az öccse viselt dolgainak, nevetve
                  kiáltott föl:
            </p>
				<p>
               - No, Gyurkával ugyan megjárta a szép asszony! Elverné az a
                  Gaál-dominiumot, ha még volna olyan a világon. De hát elveri azt, ami elverhető.
                  Családi ékszert, meg asszonyt...
            </p>
				<p>
               Bajsa nem sokat törődött az egész szerelmi históriával. Mintha csak
                  egy régen elfelejtett álom lett volna, hogy valamikor szerelmes volt Telekdynébe.
                  Csak homályosan jutott eszébe, hogy a szép asszony azt tehette volna vele egy
                  időben, amit épen akart volna. De a szép asszony még akkor nem akart férjhez
                  menni. Szeretőnek pedig nem kellett neki Bajsa Gábor.
            </p>
				<p>
               Fölosztják az Andráscsik-vagyont és Andráscsik Zsuzsika férjhez
                  megy... Eleinte csak titokban sugdolóztak a dologról, későbben mindenki tudta már,
                  hogy Gravinczy Mihály jegyese Zsuzsikának. A férfi nagylelkűen beleegyezett a pör
                  megszüntetésébe, sőt ő maga indítványozta a pörösködő Andráscsikok
                  kielégítését.
            </p>
				<p>
               - Nem értem, sehogysem értem - vélekedett Zathureczky. - Az én
                  számításom szerint Gravinczynek már árkon-bokron túl kellene lenni. Itt valami
                  furfangot szimatolok.
            </p>
				<p>
               Zathureczky nem csalódott föltevésében. A sulyomi kastélyban nagy
                  fölfordulást idézett elő az Andráscsik Zsuzsánna elhatározása. Payné komolyan
                  megbetegedett a hír hallatára, hideglelősen mormogta:
            </p>
				<p>
               - Az ördög játszik velünk... Ilyesmi még nem is fordult elő a
                  prakszisomban. Odaadni azt a tömérdek kincset az Andráscsikoknak! Hisz még álomnak
                  is rossz volna.
            </p>
				<p>
               Gravinczy nem veszítette el hidegvérét. Öntudatos mosollyal hallgatta
                  a nagynéni siránkozását.
            </p>
				<p>
               - Lásd néni, én számításba vettem Zsuzsánnának ezt a sakkhúzását is.
                  A vagyon szétosztásából semmi sem lesz. Mindössze engem akar próbára tenni
                  Andráscsik Zsuzsánna. Dúsgazdag hajadonok ezer esztendő óta használják már ezt a
                  cselfogást, hogy
               hirtelen elszegényednek az imádójuk előtt. Dehogy is szegényednek el!
                  Naiv próbatétel ez a szerelmes férfiúra. A libuskák arra kíváncsiak, hogy a férfi
                  őket szereti-e vagy a pénzüket.
            </p>
				<p>
               De Paynét nem lehetett megnyugtatni:
            </p>
				<p>
               - Jaj ne beszélj nekem Gravinczy. Tökfilkó vagy te ahhoz, hogy
                  megértsed azt a leányt. Nincsen abban egy csöpp komédiás-vér sem. Komolyan
                  cselekszik az mindent. Még a legnagyobb bolondságot is komolyan teszi. Hogy nem
                  tudott várni azzal a hóbortos elhatározással addig, míg a feleséged lett
                  volna!
            </p>
				<p>
               Gravinczy megsímogatta a Payné arcát:
            </p>
				<p>
               - Nyugalom néni: nem eszik a levest olyan forrón... Mondhatom,
                  megleptem Zsuzsánnát, amikor nemcsak hogy nem elleneztem elhatározását, de még
                  pártoltam is: Méltányos - mondottam, - hogy a szegény Andráscsikok is jussanak
                  valamihez a vagyonból.
            </p>
				<p>
               - Bolond vagy te, Gravinczy - fakadt ki elkeseredve a néni. - Ha
                  férfi volnál, a sarkadra állanál. Vagy szeret az a leány, vagy nem szeret. Ha
                  szeret, nem szabad neki bolondot cselekedni.
            </p>
				<p>
               Gravinczy a bajuszát harapdálta és töprengve bámult a levegőbe:
            </p>
				<p>
               - Hisz épen ez az, amivel nem vagyok teljesen rendben. Ha tudnám,
                  hogy szeret, hát másképen beszélnék... Nem lehet kiismerni azt a leányt. Néha azt
                  hiszem, hogy itt van a pillanat, amikor a nyakamba ugrik, aztán hirtelen
                  közönyösen hátat fordít. Máskor, mintha azt sem tudná, hogy a világon vagyok, hogy
                  mellette ülök. Szórakozottan néz maga elé, amíg kebléből sóhajtás fakad. Isten
                  tudja hol járnak olykor a gondolatai. Csak annyi bizonyos, hogy nem jó
                  helyen...
            </p>
				<p>
               Payné fölemelte éles tekintetét:
            </p>
				<p>
               - Csak nem volna valakibe titkon szerelmes?
            </p>
				<p>
               - A macska tudja - felelte bosszúsan Gravinczy. - Ha nem volna olyan
                  élhetetlen fráter az az ügyvéd, az a Bajsa, hát néha még azt merném hinni... De
                  hát ez csak mind gyerekes rémlátás. Andráscsik Zsuzsánna senki másé nem lesz, mint
                  az enyém.
            </p>
				<p>
               - Mit érsz vele a milliója nélkül? - siránkozott Payné. - Soha boldog
                  nem lenne az a házasság. Én ismerem az életet, Gravinczy. Eleget láttam, néztem a
                  két szememmel. Jegyezd meg magadnak, hogy nincsen olyan asszony a világon, aki el
                  tudná felejtetni a férjével, hogy gonosz szeszélyből egy millióról mondott
                  le.
            </p>
				<p>
               - Magam se nagyon tudnám elfeledni, - dörmögte Gravinczy.
            </p>
				<p>
               Payné fölkelt a pamlagról, ahová leroskadt első fájdalmában és nagy
                  elhatározással igazgatta deres fürteit a tükör előtt.
            </p>
				<p>
               - Beszélnem kell azzal a hóbortos leánnyal. Vagy lemond bolond
                  elhatározásáról, vagy elveszíti Gravinczyt. Utóvégre a szerelem szerelem marad még
                  az Andráscsik Zsuzsika szívében is.
            </p>
				<p>
               Hiába ellenkezett Gravinczy, Pay báróné még aznap délután
                  átkocsikázott Törökfáira. Nagy munkában találta Zsuzsánnát. Számolt, okiratokat
                  olvasott, amelyeket Bajsa terjesztett elébe. Egy nagy halom íráson nyugtatta a
                  lábát és az ujja tintás volt. Szívesen fogadta a bárónét.
            </p>
				<p>
               - Épen most készültünk el az egyezséggel. Mához egy hétre nem vagyok
                  többé se alperes, se fölperes. Vége a pörnek.
            </p>
				<p>
               Olyan vidáman, szinte boldogan mondotta ezt Zsuzsánna, mintha valami
                  átkozott tehertől szabadult volna meg. A báróné egy csöppet sem titkolta, hogy nem
                  túlságosan lelkesedik a kész egyezségért.
            </p>
				<p>
               - Az Andráscsikok is várhatnak még jó darab ideig, amíg ismét ilyen
                  nagylelkü ellenfélre találnak, - jegyezte meg Payné.
            </p>
				<p>
               - Mondja csak úgy báróné, ahogy gondolja: ilyen bolond ellenfélre! -
                  vágott közbe nevetve Zsuzsánna.
            </p>
				<p>
               Payné nem titkolt bosszúsággal fordult az iratokat rendezgető
                  Bajsához:
            </p>
				<p>
               - Én csak azt nem tudom megérteni, hogy ügyvéd úr ehhez a
                  megbocsáthatatlan könnyelműséghez segédkezet nyujtott.
            </p>
				<p>
               Bajsa hivatalos hangon felelt:
            </p>
				<p>
               - Nekem azt kell tenni, amit ügyfelem rendel. Én csak ügyvéd
                  vagyok.
            </p>
				<p>
               - Ügyvéd, ügyvéd - dohogta Payné. - De az ügyvédnek is lehetne
                  lelkiismerete. Az ügyvéd is fölemelheti szavát, ha azt látja, hogy kliense
                  veszedelembe készül rohanni.
            </p>
				<p>
               - Ha meggondoljuk, nem is olyan nagy a veszedelem - felelte kelletlen
                  udvariassággal Bajsa. - Mindenesetre szokatlan dolog, hogy intra dominium
                  egyezkedjen a pörös fél, de példa már volt erre is.
            </p>
				<p>
               Payné türelmetlen mozdulatot tett:
            </p>
				<p>
               - Ugyan hagyja, ügyvéd úr ezeket a frázisokat. Ön nagyon jó barátja
                  lehet az Andráscsikoknak, de rossz ügyvédje Zsuzsikának. Annyit én is tudok
                  asszonylétemre, hogy az Andráscsikok egy lyukas garashoz sem jutottak volna a
                  törvényes úton.
            </p>
				<p>
               Bajsa kérdőleg nézett Zsuzsánnára. A leány nagy érdeklődéssel
                  figyelte a bárónét. Hamiskás mosoly játszadozott az ajka körül és örömmel szólalt
                  meg:
            </p>
				<p>
               - Az ügyvéd úr semmiben sem hibás, báróné. Ő mindent megtett, hogy
                  elhatározásomat megmásítsa. De én nem tudok most már régi tervemről lemondani.
                  Legyen az Andráscsik-vagyon azoké, akiket megillet. Magamnak csak annyit tartok
                  meg, hogy szűkösen megélhessek...
            </p>
				<p>
               - Hallatlan! - kiáltott föl Payné. - Egész életét, boldogságát,
                  jövőjét kockára teszi, Zsuzsika!
            </p>
				<p>
               Zsuzsánna még mindíg az előbbi hamiskás mosollyal az ajkán felelt a
                  bárónénak:
            </p>
				<p>
               - Nem is hiszi báróné, hogy micsoda boldogság az jónak lenni. A
                  világon ez a legtisztább, legvalódibb öröm. Teljesen méltányolni tudom azokat a
                  nőket, akik odahagyva családot, világi boldogságot, az ápoló apácák formátlan
                  köntösét öltik magukra. Valamikor én is apáca szerettem volna lenni. Fájdalom, ez
                  a vágyódásom nem teljesülhetett. De a szívemben örökké megmaradt a szomjúság a jó
                  cselekedetek után. Ha rajtam mulna, mindenemet szétosztanám a szegények
                  között.
            </p>
				<p>
               A báróné tűkön ült ezen szavak hallatára. Lassan valami haragos
                  pirosság borította be az arcát és minden erejére szüksége volt, hogy hangos
                  szitkokra ne fakadjon. Epés gúnnyal sziszegte:
            </p>
				<p>
               - Nos Zsuzsika, és azt hogyan gondolja, hogyha egyszer rászánja magát
                  a férjhezmenésre, a férje megelégszik az ön arany-szívével? A férfiak önző lények,
                  minden jóságnál többre becsülik a megfelelő hozományt.
            </p>
				<p>
               Andráscsik Zsuzsánna nevetni kezdett. Hangosan, vígan, csengőn.
                  Mintha a legmulatságosabb dolgot hallotta volna Paynétól. Kifeszítette a vállát és
                  diadalmasan állott oda a báróné elé.
            </p>
				<p>
               - Én olyan leány vagyok, báróné, hogy a férjemtől azt kívánom, hogy
                  engemet eltartson. Én csak olyan emberhez megyek feleségül, aki engem egy szál
                  szoknyában is elvenne.
            </p>
				<p>
               Gyönyörű volt ebben a percben a hatalmas leány. Tündöklő szeme
                  diadalmas ragyogással szinte megvilágítani látszott arcát. Fejedelmi termete
                  kiegyenesedett; igazi nő volt ebben a pillanatban, büszke, öntudatos, nemes leány,
                  akinek barna fejére vagy egy királyi korona vagy a szentek glóriája illenék. Bajsa
                  Gábor lesütötte a szemét, mert vakította a leány szépsége. A báróné mélységes
                  zavarában a kesztyűjét babrálta.
            </p>
				<p>
               - Valóságos regényhősnő, - mormogta. - De hát regényhősök nem
                  állhatnak meg az életben... Kár, igazán kár, hogy nem gondolkozik komolyan az
                  életről, Zsuzsánna.
            </p>
				<p>
               - Nagyon is komolyan gondolkozom róla, - felelte Andráscsik Zsuzsánna
                  és mosolygott.
            </p>
				<p>
               Ez a mosoly még nagyobb zavarba ejtette a bárónét, fölállt, fagyosan
                  búcsúzott. Amikor már odakünn volt, Zsuzsánna nagyot sóhajtva vetette magát a
                  karosszékbe. Szórakozottan babrálgatott az írások között, majd hirtelen így
                  szólott:
            </p>
				<p>
               - Sajnálom szegény Gravinczyt. Nagyon jó fiú volt, többé nem fogom
                  látni...
            </p>
				<p>
               Bajsa nem tartotta magát illetékesnek, hogy bővebben tudakozódjon a
                  dologról. Zsuzsánna a tenyerébe hajtotta állát és a levegőbe nézett.
            </p>
				<p>
               - Furcsa, hogy sohasem csalódom az emberekben. Mindegyikről tudom,
                  hogy milyen az ábrázatja odabelül. Ez az emberismeret teszi, hogy sohasem tudok
                  boldog lenni, hogy sohasem leszek boldog. A kis Gravinczy nehezen adta föl a
                  harcot. Szívós volt, kitartó volt és ha ez a bolondos ötletem nem jön az
                  Andráscsikok kielégítésével, Gravinczy még mindíg a nyeregben ül és nem láthatok
                  bele a kártyájába.
            </p>
				<p>
               Bajsa nagy figyelemmel tanulmányozott valami szerződést. A papir
                  zizegett a kezében, de a szemét nem merte fölvetni. Mintha attól tartott volna,
                  hogy Andráscsik Zsuzsánnának csakugyan valami boszorkányos tudománya van és a
                  szemen keresztül belélát a lélekbe. Bajsának pedig semmi kedve se volt ahhoz, hogy
                  az ő ujongó gondolatait észrevegye a leány. Ne lássa, hogy örül annak, hogy nem
                  lesz a Gravinczyé.
            </p>
				<p>
               Zsuzsika se időzött már tovább Gravinczynél. Elfelejtette, mintha
                  csak nagyon régen ismerte volna. Vidáman vette a kezébe az írótollat.
            </p>
				<p>
               - Folytassuk tehát, ügyvéd úr. Andráscsik Demeternek Süvöltőn házat
                  veszünk, három hízót és még mit?
            </p>
				<p>
               Bajsa az írásba pillantott:
            </p>
				<p>
               - Sarkantyús csizmát és hátas lovat.
            </p>
				<p>
               A leány szorgalmasan leírta az előtte levő papirosra Bajsa
                  szavait.
            </p>
				<p>
               Az ügyvéd száraz hangon olvasta tovább az írást:
            </p>
				<p>
               - Andráscsik János Horgodon...
            </p>
				<p>
               - Megálljunk. Van annak a Demeternek eladó leánya? - kérdezte
                  Zsuzsánna.
            </p>
				<p>
               - Úgy gondolom, van.
            </p>
				<p>
               Zsuzsánna apró, hajszálfinom betűkkel odaírta a Demeter rubrikájába:
                  kelengye a leányának.
            </p>
				<p>
               *
            </p>
				<p>
               Hej nagy dolog volt az, amikor az Andráscsikok beadták a derekukat és
                  megszüntették a nagy pört, amelyről még az unokák is legendákat beszélhettek
                  volna! Három-négy generáció megélt volna a pörből, nem kellett volna semmit se
                  tennie, csak a lábat lógatni, aztán most meg egyszerre eladják magukat,
                  megegyeznek békességesen, pedig akár mindegyiknek joga volna az egész millióhoz.
                  De csak ne volna olyan drága jószág az a stempli, meg még drágább a fiskális,
                  bezzeg győzték volna az Andráscsikok akár a világ végzetéig is. Napoleon se nyert
                  volna soha egy csatát sem, ha rendben nem lett volna a municiója. A munició
                  elfogyott az Andráscsik-részen; nehezen, fogcsikorgatva egyeztek bele a békés
                  elintézésbe. A fiskálisoknak arra a bíztatására, hogy a pört úgyse nyerhették
                  volna meg soha, csak a vállukat vonogatták; senki sem lát bele a jövendőbe, még ha
                  fiskális is. Csak kiderült volna az igazság. Lehet, hogy nagyon későn, de egyszer
                  csak kiderült volna.
            </p>
				<p>
               Azért az Andráscsikok nem is úgy mentek egyezségre a törökfái
                  kastélyba, mint valami elszegényedett, alázatos atyafiak, hanem büszkén,
                  öntudatosan, mint akik a sajátjukba mennek.
            </p>
				<p>
               - Csak ne lett volna leány az ellenfelünk, - mondogatta Andráscsik
                  Gedeon, akinek a legtöbb baja életében könnyű testisértésért volt, - majd
                  megmutattuk volna neki. Még haddal is rámentünk volna, ahogyan a régi világban
                  szokásban volt.
            </p>
				<p>
               Tudni kell, hogy a pörösködő atyafiak két részre oszoltak. Olyanokra,
                  akik valami régi nemességet tartottak. Természetesen ezek voltak a leghangosabbak,
                  habár bebizonyított tény volt, hogy a megboldogult Andráscsik Sámuel nem volt
                  nemes ember.
            </p>
				<p>
               - De lehetett volna, ha mi elismerjük véle az atyafiságot. De nem
                  ismertük el olyan uzsorással, - felelték a nemes Andráscsikok.
            </p>
				<p>
               A másik része az Andráscsikoknak, a vérbeli rokonok, egyszerű
                  paraszti sorban voltak. A legelső ember Andráscsik Gusztáv volt közöttük, aki a
                  csizmadiaságot folytatta Gyókon. Ezek két kézzel kaptak a Zsuzsánna nagylelkű
                  ajánlatán, nem akartak szegények pörösködni, örültek, hogy valamihez juthattak.
                  Nem is jöttek együtt a nemes Andráscsikokkal (vagy talán azok nem mentek velük),
                  rongyos kis szekereken, tizpengős lovacskákon gyülekeztek össze a faluikból és
                  megtelepedtek azon a virágos réten ott a kastély alatt, amelyet
                  menyecskék-rétjének neveztek. Amíg a nemes Andráscsikok egyenesen a kastélyba
                  mentek és annak udvarán ütöttek tábort. No hiszen akadt közöttük is elég rongyos
                  ember. Mátyás például bocskorban járt, ami ezen a vidéken csöppet sem divatos. De
                  viszont az időjárás, meg az alkalom sem volt olyan, hogy mezítláb jöhetett volna.
                  Bocskorban el lehet menni a király elébe is.
            </p>
				<p>
               A bocskor udvarképes viselet.
            </p>
				<p>
               Az asszonyok, lányok (dehogy is maradtak volna el erről a nevezetes
                  aktusról, még az ölbeli gyereket is elhozták) a szekerek tetején foglaltak helyet.
                  Miután csak déli időre volt kitüzve a hivatalos aktus és ők már kora reggel
                  elindultak huzulról, nehogy csak egy percet is veszítsenek a jelentős
                  eseményekből, folyt az évődés, tréfa, pajkosság a szekerek között. Ott volt a
                  kívánatos, bogárszemű Andráscsik Mihályné, az a pajkos menyecske, akinek a
                  nevetése legjobban a csengetyű csilingeléséhez hasonlított. Tudta a menyecske,
                  hogy valami bolondító van a kacagásában, nem is fukarkodott a jókedvével.
            </p>
				<p>
               A kastély körül fürtös orgonabokrok töltötték meg illatukkal a
                  levegőt. Csaknem valamennyi bokrot megfosztották díszétől, mert a menyecske
                  megkívánt egy szál orgonát.
            </p>
				<p>
               De hát nem mindenkinek tetszik az asszonyféle. Van olyan, aki csak a
                  leányban tudja észrevenni a szépséget, csinosságot. Hát szép leányban sem voltak
                  szegények az Andráscsikok. Itt volt mindjárt a Demeter leánya Süvöltőről. Lehet,
                  lehetséges, hogy szebb leányt is lehetne nála találni, ha az ember nyakába venné
                  az országot. De ebben a vármegyében, de még a szomszédosokban se akadt párja
                  Rózsinak. Olyan volt az arca, mint a virágszirom, a járására pedig muzsikahangok
                  jutottak az ember eszébe. Csakhogy Rózsinak is az volt a sorsa, mint e legtöbb
                  szép leányé: hamarosan akadt valaki, aki megirígyelte a szépségét az emberiségtől
                  és a maga számára lefoglalta. Ott állott a szekerük mellett Hankóczi Sándor, a
                  Rózsi jövendőbelije.
            </p>
				<p>
               Furcsa lett volna, ha most már a Rózsin kívül nem lett volna több
                  szép leány. Volt bizony ott még három is. Ott futkároztak a nagy kertben,
                  nevetgéltek, tréfálkoztak, játszadoztak. A százados vén fák szinte megreszkettek
                  örömükben a vidám leányhangoktól. A bokrokban madarak csipogtak, a tavaszi nap
                  derűje beragyogta a kastélyt és környékét. Az idősebb Andráscsikok halkan
                  beszélgetve, gondolkozva jártak a kastély körül. Azt becsülgették, hogy mit érhet
                  a ház a körülötte lévő földekkel.
            </p>
				<p>
               Amint a kastély homlokzatán a tizenkettős felé ballagott az öreg
                  mutató, sűrűbb lett a vendégjárás a kastélyba. Fiskálisok hintói érkeztek meg, a
                  kocsiládákból nagy köteg írásokat emeltek ki az ügyvédbojtárok. Majd a hivatalos
                  emberek jöttek sorjában. Mikor tizenkettőt ütött az óra, Andráscsik János, az
                  atyafiság legtekintélyesebb tagja, akinek valóságos kuriája volt Szobotkán, hangos
                  szóval hívta össze a rokonokat a kastély verandájáról.
            </p>
				<p>
               - Csak az jőjjön be, akinek valami köze van az
                  Andráscsik-örökséghez!
            </p>
				<p>
               Ez szelid célzás volt arra nézve, hogy a paraszt-Andráscsikok odakünn
                  is maradhatnak, nem sok keresni valójuk van nekik odabenn. De bizony azok is
                  benyomakodtak szépen a többiek után a kastély tornácára, ahonnan a nagy ebédlőbe
                  vezették őket.
            </p>
				<p>
               Az ebédlőasztalt a fiskálisok, hivatalos emberek ülték körül. Egy
                  ablakmélyedésben Andráscsik Zsuzsika ült és kíváncsi szemmel vizsgálta az
                  atyafiakat. Zathureczky a háta mögött állott és tréfás megjegyzéseket tett az
                  atyafiakra. Könnyű volt neki, ismerte mindegyiket, tudta a félszegségeiket.
            </p>
				<p>
               - Hohó, - kiáltott föl egyszerre, - itt van az én drágalátos
                  unokaöcsém is, a Borcsánszky Jankó. Eljött ő is az osztályos atyafiakkal. Az a kis
                  pösze a karján, a menyasszonya, Juliska.
            </p>
				<p>
               - Szeretném megismerni őket, - mondotta vígan Zsuzsánna.
            </p>
				<p>
               Zathureczky intésére Borcsánszky Jankó közelebb járult a
                  menyasszonyával. Zsuzsánna fölállott és megcsókolta Juliskát. Jankónak ragyogott
                  az arca a boldogságtól. Amióta a varhanói uradalmat sem kellett félteni, azóta
                  teljes volt a boldogsága. A szemén, mindent kifecsegő bajuszán látszott, hogy
                  halálosan szerelmes a menyasszonyába. Zathureczky titokban megtaszította
                  Borcsánszkyt:
            </p>
				<p>
               - Nos, melyik tetszik a két örökösnő közül?
            </p>
				<p>
               Jankó szélesen mosolygott:
            </p>
				<p>
               - Az én Juliskámat nem cserélném el érte.
            </p>
				<p>
               Az Andráscsikok tiszteletteljesen surolták a lábukat a padlóhoz.
                  Köszöntgettek, suttogtak. Az asszonyok majd elnyelték szemükkel Zsuzsánnát, úgy
                  nézték. De még a férfiaknak is megfordult a fejükben a gondolat: vajjon kié lesz
                  egykor ez a szép virágszál? A nyitott ablakokon friss tavaszi levegő ömlött be és
                  elnyomta a kalamáris-szagot, amely hirtelen keletkezett, amikor az ügyvédek
                  kibontották írásaikat.
            </p>
				<p>
               Bajsa Gábor terjesztette elő az egyezséget. Sorba vette az
                  Andráscsikokat, mindegyiknek jutott valami, habár korántsem annyi, mint amennyit
                  vártak. Az ügyvéd szárazon olvasta mindegyik tétel után: „egyezség el nem fogadása
                  esetén, az ügy a törvényes útra utasíttatik”. A törvényes út! Hisz épen attól
                  fáztak legjobban az Andráscsikok! Volt is eszükbe tovább pörösködni, amikor
                  Andráscsik Zsuzsánna olyan nagylelkűen bánt el velük. Az eladó leányoknak
                  hozományt, kelengyét rendelt. Hej, hogy ragyogott föl a leányok arca. Jó tündér ez
                  az Andráscsik Zsuzsánna, aki legtitkosabb vágyaikat teljesíti. Egyik-másik fiatal
                  leányka az apja biztatására kezet akart csókolni Zsuzsánnának, de a leány nem
                  engedte.
            </p>
				<p>
               - Ugyan hagyjátok el, érdemes is azért az apróságért szólani!
            </p>
				<p>
               Legutolsónak Borcsánszky mátkája került sorra, a Juliska. Bajsa
                  nyugodtan olvasta föl az írásból, hogy Juliskának a tabi pusztáját szánta
                  Zsuzsánna hozományul.
            </p>
				<p>
               Tyű, csak ez a passzus ne lett volna! Tompa zúgás morajlott végig az
                  Andráscsikok sorában. A tabi puszta nagy darab föld. Majdnem a fele az
                  uradalomnak. Demeternek nyomban vérbe borult a szeme:
            </p>
				<p>
               - Az én Rózsikámat ugyan ne tegye senki se boldoggá azzal a rongyos
                  kelengyével! - hörögte és magából kikelve ragadta meg a leánya kezét.
            </p>
				<p>
               - Menjünk innen, itt kijátszottak bennünket.
            </p>
				<p>
               Bajsa hidegen szólott utána:
            </p>
				<p>
               - Demeter úr, tehát nem fogadja el az egyezséget, pörölni akar?
            </p>
				<p>
               - Úgy van - fordult vissza haragos, vörös ábrázattal Demeter. -
                  Körömszakadásig pörölünk.
            </p>
				<p>
               Csak amikor odakünn volt az udvaron Demeter úr, akkor vette észre,
                  hogy egyedül van. Az Andráscsikok közül senki sem követte. Oh, azok a hűtlen
                  kutyák! Eladják egy tál lencséért az örökségüket. Demeter megfenyegette öklével a
                  kastélyt, aztán amikor jól kifújta magát, hirtelen a csizmájára esett a tekintete.
                  Folt, folt hátán volt az a csizma. A csizmáról a bekecsre tévedt a pillantása.
                  Bizony sok víz lefolyt azóta a Tiszán, amikor ez a bekecs új volt. A mellette
                  szepegő Rózsikára fordult a szeme. A leányka ajka pityergésre görbült.
            </p>
				<p>
               - No, mi bajod? - kérdezte mogorván Demeter.
            </p>
				<p>
               - Csak az - felelte a leányka - amit édesanyám mindíg mondott, hogy
                  nem szereti apám a családját.
            </p>
				<p>
               - Hallgass, te béka! Cifra rongyokért nem alkuszunk.
            </p>
				<p>
               De valahogy nem tudott mégse eljutni a szekeréig. Habozva állott a
                  helyén. Csak egy tollvonásba kerül és hátaslovon járhat. Hej, be régen is volt,
                  amikor hátaslova volt. Azóta észre se veszik többé se a leányok, se a menyecskék,
                  pedig özvegyi sorban volna, vagy mi!
            </p>
				<p>
               - Eredj a szekérre, én még visszamegyek egy szóra - mormogta. - Hát
                  azt mondotta édesanyád, hogy én nem szeretem a családomat? No majd megmutatom,
                  hogy nagyon is szeretem. Nem adom oda egynéhány szoknyáért a jussomat.
            </p>
				<p>
               Amikor ezt mondotta Andráscsik Demeter, mindenki azt az értelmet
                  vette volna ki szavaiból, hogy dehogy is nem adja oda a jussát néhány szoknyáért,
                  hiszen épen azért fordult vissza a kastélyba. Csak Rózsi gondolhatott magában
                  egyebet, mert az ő gyermeteg szívét még nem tudta megérinteni az irígység ördöge.
                  Bánta is ő az Andráscsik Juliska tabi pusztáját, amikor neki minden álma, vágya
                  teljesült a Zsuzsánna intézkedésével. Kelengyéje lesz, szép, finom kelengyéje,
                  mint akármilyen úri leánynak. És most az apja, az a gonosz, nem akarja elfogadni a
                  Zsuzsánna nagylelkű ajándékát. Pörösködni akar azzal a tündéri jóságú
                  teremtéssel.
            </p>
				<p>
               Aztán mintha Hankóczi Sándor is egyszerre milyen idegenül kezdett
                  ránézni. Mintha csak azt olvasta volna ki a tekintetéből: nemcsak pusztád nem
                  lesz, de még kelengyéd se lesz, te szegény leány! Aztán meg hagyta elmenni az
                  apjával, utána se jött.
            </p>
				<p>
               - Csak pöröljön édesapám! - mondotta zokogva, ám Demeter már nem
                  hallotta ezt.
            </p>
				<p>
               Amikor odafönn vége lett a hivatalos aktusnak és az Andráscsikok nagy
                  lármával tolakodtak le az udvarra, akit nem találtak ott, az Rózsi volt. Eltünt,
                  nyomaveszett.
            </p>
				<p>
               Demeter bosszankodva kiáltott föl:
            </p>
				<p>
               - Teringettét, nem hogy itt volna az a leány, hogy kezet csókoljon
                  azért a nagy áldozatért, amit érte hoztam, hanem még kerestetni hagyja magát! Hej
                  Rózsi, meglesz a kelengye!
            </p>
				<p>
               De Rózsi nem került elő. A szekerek előtt a lovak fülüket hegyezték,
                  a szekerek alatt heverő kuvaszok vidám vakkantással üdvözölték visszatérő
                  gazdáikat.
            </p>
				<p>
               - Hej, Rózsi! - hallatszott a Demeter kiáltása. - Hová a manóba
                  lehetett az a lány?
            </p>
				<p>
               Az Andráscsikok a szekerek között nézelődtek. Hankóczi Sándor
                  nyugtalankodva szólt rá jövendőbeli apósára:
            </p>
				<p>
               - Kegyelmed is mindíg olyan kegyetlen azzal a gyermekkel. Nem volna
                  csuda, ha egyszer valami bolondot csinálna.
            </p>
				<p>
               - Ugyan, Sándor fiam, hát nem eladtam a jussomat a kelengyéért?
            </p>
				<p>
               - El ám, a hátaslóért - felelte Sándor.
            </p>
				<p>
               Demeternek nyugtalankodni kezdett a lelkiismerete. Igaz, igaz,
                  kegyetlen volt kissé ahhoz a leányhoz, de hát a macska hitte volna, hogy annyira a
                  szívére veszi. Sorba járta az indulni készülő Andráscsikokat:
            </p>
				<p>
               - Nem láttátok valahol a Rózsit? - kérdezgette.
            </p>
				<p>
               Egy kertészlegény emlékezett, hogy látta Rózsit a kapun kimenni,
                  csakhogy az ilyen sokadalomban nem igen törődött vele. Egyik-másik
                  Andráscsik-asszony leszállott a kocsiról és segítettek Demeternek a leány
                  keresésében.
            </p>
				<p>
               De hát hol keresték volna a leányt, hová tűnhetett volna az idegen
                  házban? Demeternek vastag verejtékcsöppek folydogáltak végig a homlokán:
            </p>
				<p>
               - Az anyja is olyan bolondos volt! - mormogta.
            </p>
				<p>
               Hankóczi Sándor elsötétedett arccal állott Demeter mellett.
            </p>
				<p>
               - A bátyám lelkén szárad, ha valami baj történt.
            </p>
				<p>
               A kastély ablakából Zsuzsánna is észrevette az udvaron keletkezett
                  fölfordulást. Lefuttatott egy hajdut, hogy tudja meg a kavarodás okát. A legény
                  visszajött a hírrel:
            </p>
				<p>
               - Elveszett a kis Andráscsik Rózsika.
            </p>
				<p>
               Bajsa, aki az írásait porozta az asztalnál, mindjárt emlékezett is a
                  leányra.
            </p>
				<p>
               - Ugyanaz, akinek az atyja olyan nagy haraggal ment el és később
                  megjuhászodva visszajött.
            </p>
				<p>
               Zathureczky, aki az eseményeket mindíg a maga külön szemüvegén látta,
                  fejcsóválva dörmögte:
            </p>
				<p>
               - Ezek a falusi kisasszonykák, ha már másképen nem tudják magukat
                  érdekessé tenni, kapják magukat és elvesznek.
            </p>
				<p>
               De Zsuzsánnát nem ez a szempont vezette, amikor a cselédeit
                  utasította, hogy segítsenek az Andráscsik Rózsi keresésében. Hátha valami baj érte
                  szegénykét!
            </p>
				<p>
               Rózsi sehogy se akart előkerülni. Nagyon jól elbujhatott, mert az
                  Andráscsikok még késő délután is ott robogtak föl és alá a kastély körül.
                  Zathureczky, aki hirekért járt az udvarra, egyszer azzal tért vissza:
            </p>
				<p>
               - Azt mondják, hogy a menyecske-réten a patakba ölte magát, mert azt
                  hitte, hogy nem lesz kelengyéje.
            </p>
				<p>
               Zsuzsánna fölugrott:
            </p>
				<p>
               - Magam is kíváncsi kezdek lenni - mondotta - hová lett Rózsika?
            </p>
				<p>
               Útközben bekopogtatott a Bajsa szobájába, aki az írásokat intézte el
                  segédjével.
            </p>
				<p>
               - Ügyvéd úr, nem volna kedve egy
               elveszett leánykát keresni? - kérdezte Zsuzsánna.
            </p>
				<p>
               Bajsa nyomban vette a kalapját.
            </p>
				<p>
               - Csodálatos, hogy még nem került elő.
            </p>
				<p>
               Zathureczky elmaradt mellőlük csöndesen.
            </p>
				<p>
               - Csak menjetek ti egyedül - mormogta. - És találjátok meg azt, amit
                  kerestek, a boldogságtokat...
            </p>
				<p>
               És derűs, okos szeme elmerengve nézett a leány és férfi után.
            </p>
				<p>
               A kerten keresztül haladtak. Rémült arcú Andráscsikokkal találkoztak
                  útközben.
            </p>
				<p>
               - Mi hír Rózsikáról?
            </p>
				<p>
               - Még nem került meg - hangzott a felelet.
            </p>
				<p>
               A kastély kertje ott végződött, ahol a menyecske-rét kezdődik. Széles
                  árkon ugrottak át. Zsuzsánna néhány lépéssel megelőzte a férfit. Rózsaszínű
                  foltocskák támadtak az arcán a sietésben. Könnyen járt, mint egy szarvas. Bajsa
                  alig győzött vele versenyt haladni.
            </p>
				<p>
               - Különös - mormogta Zsuzsánna. - Egy kis kelengyéért eldobja valaki
                  az életét. Mit szóljanak azok, akik nagyobb keserveket cipelnek vállukon?
            </p>
				<p>
               - Alapjában véve mindegy - szólott Bajsa - hogy miért válik keserűvé
                  az élet kelyhe. Néha elég egy mustármag ahhoz, hogy hordónyi nektár megsavanyodjon
                  tőle.
            </p>
				<p>
               A menyecske-réten siettek keresztül. A leány habos szoknyája súrolta
                  a rét különös alakú virágait. Mintha egy nagy virág lett volna maga is. Nagyra
                  nőtt, szép virág. Ugyan kinek nyílik majd?
            </p>
				<p>
               A réten keresztül húzódó patakot apró bokrok szegélyezték.
                  Egyik-másik bokor színes volt a tavaszi virágoktól. Bajsa szemügyre vette a
                  vizet:
            </p>
				<p>
               - Egy gyermek is átgázolhatja! - mondotta.
            </p>
				<p>
               - De ott fönn a malomgátnál már mélyebb.
            </p>
				<p>
               - Menjünk oda.
            </p>
				<p>
               A keresés izgalmában észre sem vették, hogy közvetlen közel haladnak
                  egymáshoz. A leány válláról lecsúszott a könnyű kendő. A haja is fölbomlott
                  itt-ott.
            </p>
				<p>
               - Talán szerelmes volt szegényke - mormogta elgondolkozva
                  Zsuzsánna.
            </p>
				<p>
               - Dehogy is - felelte Bajsa. - Azaz bizony szerelmes volt a
                  vőlegényébe.
            </p>
				<p>
               - Tehát vőlegénye volt? Még érthetetlenebb a dolog.
            </p>
				<p>
               A malomgát közelében sürű bozótba lépett be Zsuzsánna. A galyakat
                  félrehárította, Bajsa nyomába lépett. A ruganyos fiatal ágak összezárultak
                  mögöttük. Egyszerre azt vették észre, hogy be vannak csukva a galyak közé. Egy
                  madár a fészkéről ijedt csipogással rebbent föl mellettük. A leány megfordult,
                  hogy kijusson a bozótból és a válla a férfi melléhez ért. Lángvörös lett
                  mindkettőjük arca. Zsuzsánna nyerte vissza hamarabb a hidegvérét.
            </p>
				<p>
               - Fatális helyzet - kiáltott föl.
            </p>
				<p>
               Az arcuk közel volt egymáshoz és lángba volt borulva. A tavaszi
                  alkonyat lilaszínű párái ereszkedtek le a tájra. Zsuzsánna megzavarodva nézett a
                  férfira.
            </p>
				<p>
               - Menjünk, Bajsa - mondotta szórakozottan.
            </p>
				<p>
               A férfi hirtelen elhatározással a leány keze után nyúlt. Zsuzsánna
                  vonakodás nélkül engedte megcsókolni a kezét.
            </p>
				<p>
               - Azt akarom mondani, - szólott fojtott hangon a férfi, - hogy maga a
                  legderekabb, legjobb leány.
            </p>
				<p>
               A leány visszafojtott lélekzettel hallgatott. Egyszerre mintha valami
                  varázslat lepte volna meg, nem tudott megmozdulni és átengedte a kezét a férfi
                  csókjainak.
            </p>
				<p>
               - Szeretem, szeretem - kiáltotta Bajsa - Amióta ismerem, mindíg
                  szerettem.
            </p>
				<p>
               S ekkor Zsuzsánna mosolyogni kezdett. Boldog, végtelenül boldog
                  mosoly röppent az arcára.
            </p>
				<p>
               - Igazat mond, Gábor? - kérdezte meghatott hangon.
            </p>
				<p>
               - Szeretem, Zsuzsika.
            </p>
				<p>
               Ott álltak szemben egymással és a szemük egybekapcsolódott. Végtelen
                  boldog pillanatok multak el. Mintha eddigi életüknek minden üdvössége erre a
                  percre lett volna fentartva. Könnyes szemmel, mély meghatottsággal állott a leány,
                  Bajsa a kezét fogta.
            </p>
				<p>
               - A felesége leszek - felelte egyszerűen Zsuzsánna.
            </p>
				<p>
               ... S ekkor, mintha csak a véletlen rendezte volna a tréfát,
                  elfojtott nevetés hangzott föl. Közvetlen mellettük a bokrok között két fényes
                  szem sötétlett a leveleken át. Bajsa szétválasztotta a bokrokat. Ott ült a
                  keresett Rózsika a bokor tövében. Az arca maszatos volt a sírástól, de a szeme még
                  mindíg nevetett az előbbi jelenettől.
            </p>
				<p>
               - Mit keresett itt? - kérdezte fölindulva Bajsa.
            </p>
				<p>
               A leány lehajtotta a fejét.
            </p>
				<p>
               - Meg akartam halni...
            </p>
				<p>
               Zsuzsánna hozzálépett, fölemelte, megölelte és összecsókolta.
            </p>
				<p>
               - Ó, te kis majom - rebegte. - Be jól tetted, hogy meg akartál
                  halni... Azaz, hogy jobb mégis, hogy meg nem haltál.
            </p>
				<p>
               Zathureczky hangos nevetéssel közeledett a kastély felől:
            </p>
				<p>
               - Nos, megtaláltátok?
            </p>
				<p>
               - Meg, - felelte sokatmondólag Zsuzsánna. - A szívünket találtuk
                  meg.
            </p>
			</div>
		</body>
	</text>
</TEI>