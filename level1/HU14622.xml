<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14622" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Nóbel Árpád kalandjai</title>
				<author>
					<persName>
						<surname>Gróh</surname>
						<forename>István</forename>
					</persName>
				   <date from="1867" to="1936">1867–1936</date>
				   <idno type="VIAF">48753172</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">62559</measure>
				<measure unit="pages">128</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Nóbel Árpád kalandjai</title>
				   <date>2015-10-22</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/14600/14622/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Baloghné Bárdos Katalin</name>
					   <name>Mészáros Atilla</name>
					</respStmt>
					<bibl type="printSource">
					   <title>Nóbel Árpád kalandjai</title>
						<author>Gróh István</author>
						<pubPlace>Budapest</pubPlace>
					   <publisher>Athenaeum</publisher>
					   <date>1921</date>
					   <ref target="https://mek.oszk.hu/14600/14622/"/>
					   </bibl>
				</bibl>
				<bibl type="firstEdition">
				   <title>Nóbel Árpád kalandjai</title>
				   <author>Gróh István</author>
					<date>1912</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2024-12-14"/>
		</revisionDesc>
	</teiHeader>
	<text>
		<body>
         <list type="simple">
            <item> </item>
         </list>
        <div type="chapter">
            <head>
             I. Az üllei vám.
            </head>
            <p>Sokat gondoltam rátok, meg az egész hatodik B-re, pedig azóta alig láttam közületek
               valakit, s íme, most meg négyen ülünk együtt. Tizenkét esztendő... De meg is
               változott azóta minden... Fonnyadt, szelíd fiúk voltatok abban az időben, kevésvérűek
               és alázatosak. Rettenetes kaloda az a gimnázium. Na, én nem... Hisz emlékezhetsz, épp
               előttem ültél, milyen szálas legény voltam... Micsoda független gondolkodású... Csak
               addig voltam gimnázista, amíg a padban ültem; künn éltem a második életemet, a vígat,
               a férfiast, az igazit, s amikor reggel rejtelmes mosolygással beállítottam közétek, a
               Hajós-utcából jövet, úgy néztetek rám, mintha az Opera előtt hasaló szfinksz
               cammogott volna be lomhán, valami éjjeli lumpolás után.</p>
            <p>Rejtelmes voltam és mosolygó. Gacsalkovics, az osztályfőnökünk, dühbe borult, ha rám
               tévedt a szeme; én meg álltam a nézését szemhunyorítás nélkül s két szemgolyóm
               parallel állásban meredt az övébe; kissé fölvont szájam széle mellett vékony redő
               húzódott le az orrom cimpájától, az alsó ajkam meg kissé lepittyedt. Ez adta azt a
               sajátságos mosolygásfélét a képemre.</p>
            <p>- Milyen szemtelen ábrázat, - dünnyögte magában Gacsalkovics, de bizony olykor
               kimondta hangosan is, tudjátok az után, amikor legyűrtem a pad alá a Popovicsot.</p>
            <p>Ti bizonyára épp oly rejtelmesnek ítéltétek hirtelen eltávozásomat a gimnáziumból,
               mint egész eddigi magamviseletét s gondolom mennyi pletyka burjánzott föl felőlem a
               hatodik B. sikálatlan talajából... Hisz egész mondakör fogott körül a negyedik óta,
               de mondhatom, minden föltevéstek hamis volt, az igazságot nem mondtam el senkinek
               eddig. Ti lesztek az elsők, akik meghalljátok. Pedig hetekig írtak a dolog felől az
               újságok, neveket nyomtak, neveket ordítottak a körutakon, olyanokét, akik nem voltak
               mások, mint segédmunkások az én ideám megvalósításában, irodai kopírozók, utánzók; de
               a tervező agy, a lelke az egésznek, az én voltam.</p>
            <p>Tizenkét esztendeje múlt, de nem hiszem, hogy ne emlékeznétek az üllei-vámi
               borcsempészetre. Nagy eset volt, mondom, az országgyűlésen is interpellálni akartak
               miatta, maga a pénzügyminiszter leste a főkapitányság, meg a pénzügyőrség
               telefonjelentését... S már úgy volt, hogy miatta reformálni fogják a főváros
               fináncközigazgatását... Gondoljátok el, egy gyerek miatt, egy tizenhat éves,
               ambiciózus diák miatt, aki nem érte be Homérosszal, Liviusszal, meg heti három hatos
               zsebpénzzel... hanem többre vágyott...</p>
            <p>Hogy mindent megértsetek, vissza kell emlékeznetek egyre-másra. Azzal tisztában
               voltatok akkor is, hogy én voltam az osztály legjobb labdázója, sőt azt kell
               mondanotok, hogy én tudtam egyedül labdát rúgni. Polacseknek csak a szája járt, annak
               utána, hogy megvertük, ki nem fogyott azoknak az okoknak a kitalálásában, hogy miért
               is kaptak ki... Általában utálatos fráter volt, tudhatjátok, bár volt egy kis
               pártja... Mondtam, labdát csak én rúgtam igazán közületek, így aztán már tizenöt
               esztendős koromban tagja lettem a Vizafogóknak, s ugyan megbecsültek ott... Nem is
               csoda, hisz azt a nagy mérkőzést a Vizafogók meg a Buda-Ujlaki Torna Klub között az
               én gólom döntötte el, most pünkösdkor lesz tizenhárom esztendeje... Arról is sokat
               írtak akkor, de nem erről akarok néktek beszélni... Kicsiny világitó pontok ezek
               multamban, ott pislognak egyre az emlékezet valamelyik zugában s örvend az ember, ha
               egyéb híján rájuk akad olykor, mint az első szerelmes levélre...</p>
            <p>Mondom, ez csak lazán függ össze az üllei-vámi borcsempészéssel, de összefügg... Az
               Üllei-út végén, a vámon kívül volt kicsiny klubunknak gyakorlóhelye, azon a szép,
               tágas térségen, amit délelőttönként a honvédség használt.</p>
            <p>Szép hely, gyönyörű napos délutánok emléke világít most is lelkemben, ha
               rágondolok... Egy oldalt a vasút töltése... csöndes tehervonatok fekete kígyóival,
               más oldalt délnek a kispesti ákácligetek, egy-egy gyárkémény, a horizontra ereszkedő
               lomha füstpárnák, amint alkonyatkor vörös ágyat vetnek az éjszakának, odább a
               végtelen meleg alföldi ég...</p>
            <p>Sokat álldogáltam így elmélyedve egy-egy mérkőzés után az alkonyatban a tér egyetlen
               dombján, mert lelkem mindig fogékony volt a természet szépségei iránt, s ha a
               viszonyok nem hajszolnak végig életem első felén, talán maradandó műveket alkottam
               volna eddig... de már hiába...</p>
            <p>Egy ilyen este hazatérőben a vámi öntözőkocsik egész tömegével találkoztam.
               Megfigyeltem útjukat. Kisebb és nagyobb csoportokban csendesen lépegettek a nehéz
               muraközi lovak kifelé a vámon, daloló vagy álmos kocsislegényekkel... egy darabig még
               az Üllei-úton, egész a csárdáig, onnan jobbra fordulva be a fővárosi fuvartelepre.
               Olyik kocsi megállt a csárda előtt, a kocsisa bekiáltott, egyet hörpintett a bakon,
               aztán ment tovább.</p>
            <p>Anélkül, hogy későbbi terveimnek még csak a csiráját is elvetettem volna, mondom,
               puszta kíváncsiságból utánok mentem egész a fuvartelepig. Ott volt már vagy kétszáz
               ilyen kocsi az udvaron, mögötte hosszú istállók, kissé távolabb kocsislakások, külön
               a legények, meg külön a házasok számára. De többen hazajártak hálni Kispestre meg a
               tájékra... Mert igen sokan voltak, úgy becsülöm, több százan. Bementem s megnéztem
               mindent apróra, a sérült kocsikat, amik elszállításra vártak a javítóműhelyben, az
               épeket, zárókészülékjüket és... azon éjjel nem aludtam.</p>
            <p>Még hajnal előtt fölkeltem másnap, kigyalogoltam a vámhoz, pedig jó messze van és
               leültem az út szélére... Nemsokára hosszú vonalban jöttek befelé ugyanezek a kocsik,
               hol egyenkint, hol csoportosan, ahogy épp tetszett az álmos kocsisoknak, akik közül
               olyik megint bekiáltott a keresztúti csárdába egy kis törkölypálinkáért és kiállott a
               sorból a kocsma elé, hogy az utána jövők elébe vághassanak. Elkísértem a csapatot be
               a kórházig, ahol szerteváltak, sőt némely kocsit az oldalutcákba egész az utcai
               csapokig, ahol megtöltötték őket, hogy beöntözhesse kiki a maga szakaszát.</p>
            <p>Reggeli hét óra volt, s én siettem - ó, nem a gimnáziumba, hanem a Népszinház-utcába
               a nagybátyámhoz, Klein Mártonhoz... Tervem kész, mint a tisztán megszőtt damaszt,
               egyetlen görcs, zavaros fűzés nem volt benne, ennek csak sikerülni lehet...</p>
            <p>Nem akarom bíráló vagy éppen elítélő szóval illetni atyafiságomat. Rút dolognak
               tartanám bármely ballépésem okát családomban keresni, bármennyire divat is most az
               átöröklés tana... Én erre - és ezt megmondtam valaha védőügyvédemnek is, aki erre
               alapította védelmemet - nem adok semmit, és nehéz is lenne valamit megtudnom, mert
               édesszüleimet kicsiny gyerekkoromban temették el... De be kell vallanom, Kleint, a
               nagybátyámat, zsenge gyermekkorom óta olyan embernek tartottam, aki minden gazságra
               képes, akit vállalkozásaiban - épp ez a jellemző - semmiféle úri érzés nem
               korlátozott.</p>
            <p>A boltjában találtam már, régiségeket árult.</p>
            <p>- No? - Ezzel a szóval fogadott az öreg s úgy nézett rám, mint egy barátságtalan kis
               szürke kócos eb, aki a szája féloldalát is csak azért hagyja nyitva, hogy kilássék
               egy-két foga. - No?...</p>
            <p>És én beszéltem röviden, bevezetés, előszó és utóhang nélkül, mert mindez nem kellett
               neki, csak a szám, a szám...</p>
            <p>- Két köbméter, vagyis kétezer liter fér egy öntözőkocsiba... Egy liter bor
               fogyasztási adója Pesten 14 fillér, kétezer literé 28 korona. Legyen fele a
               kocsmárosé, a fele maradjon nekünk, az is szép kereset, mi?... Naponta három-négy
               kocsit behozhatunk nyugton... Mi?</p>
            <p>Az öreg meghökkent, láttam rajta, hogy eddig nem nézett ki belőlem ennyit, aztán
               gondolkodott.</p>
            <p>- Csak semmi ostobaság, - morogta egynéhányszor, belekuporodva egy székbe, aztán
               felugrott.</p>
            <p>- Jó... meglesz... csak... semmi ostobaság...</p>
            <p>Mit mondjak tovább... reális emberre bíztam a dolgot...</p>
            <p>Kerültek kocsik, szakasztott olyanok, mint a fővároséi, szennyes, piszkos
               kocsisgúnyák, lapos sapkák, meg két hirtelenszőke gyerek a bakra, akik úgy ügyeltek a
               szemem pillantására, hogy gyönyörűség volt velük hajtani. Mert én ültem az első
               kocsin, ők jöttek utánam nagy lomhán a Ludoviceumig, ott elváltunk egymástól...
               Mindegyikünk tudta, hogy hová menjen. Csak arra vigyáztunk, hogy rendőr meg ne
               lásson, ha behajtottunk egy-egy kocsma udvarára... Ha látott, se volt baj, az
               államrendőrség, tudtátok, keveset törődik a főváros házi üzemeivel...</p>
            <p>Egy hónap mulva szépen kifejlődött az üzlet. A kis öreg megszerezte bérbe azt a
               kocsmát a külső Üllei-úton, ami a fuvartelepi út elágazásánál feküdt s az lett a
               borraktárunk; igaz, a deszkakerítést megemeltette vagy három méternyire, hogy be ne
               kukucskáljanak, de gyönyörű rakodóhellyé vált.</p>
            <p>Megbízónk is akadt bőven, kivált kőbányai borkereskedők...</p>
            <p>Azon a tavaszon, amelynél szebbet, virágosabbat alig éltem azóta, ez volt az életem
               rendje. Reggel korán, hat után, befogtunk odakinn és jöttünk be két-három kocsival;
               hét után gyorsan átöltöztem és siettem közétek. Akkorra már megkerestem a napi
               tizenöt koronámat, és megvallom, kissé szórakozottan vártam a latin meg a
               matézis-órák végét. Iskola után jó ebéd a Londonban, kevés, de kitünő borral, meg egy
               kis feketekávé a Rembrandt-kávéházban. - Kedves kis sötét zug volt, mi?... Hisz ti is
               billiárdoztatok ott, tudom, hogy bámultatok, amint a kávés hajlongva fogadott, a
               pincér meg szaladt a kávéért, s épp oda tálalta a Vilma mellé. Ne tagadjátok, kissé
               irigykedtetek, pedig alig volt okotok rája. Kávé után egy kis kártya a Rembrandt
               udvari szobájában gyertya mellett, ez rendesen ferblivel végződött, de játszottam
               egyebet is, mondhatom, kitünően, és majd mindig szerencsésen. Vilma mondta, a ti
               Vilmátok, akiért a fél hatodik B. rajongott, bár ez a leány folyton az én nyomomban
               járt, hogy akinek ilyen szerencséje van a kártyában, stb...</p>
            <p>Pedig nem volt igaza. Hisz emlékezhettek rá, milyen fiú voltam, délceg, magas,
               előkelő tartású. A bajuszom abban az esztendőben angolosra vágott, később
               leborotváltam, - a tiétek még nem is serkedzett - a keztyűm sárga, a nyakkendőim
               Vogeltól valók a Koronaherceg-utcából, csupa édes, meleg szín, vagy komoly, mély
               tónus, apró, pikáns, elszórt pettyekkel... Én ne tetszettem volna...</p>
            <p>Jogásznak néztek mindenütt hatodikos koromban, nem én mondtam, mások szólítottak
               annak, hát rájuk hagytam. Pipus jogász, így hívott a »Ferrer« egész kabaré-társasága.
               Csupa eleven, szép lány, ennivaló telt asszony, én meg csak mosolyogtam.</p>
            <p>Végtelen érzékem volt a női szépség iránt, egy tavaszi fehér asszonyi ruha villanása
               megrázott messziről az utcán és mégis tartózkodtam. Így a Ferrer-csapattal is
               elmentem Szolnokra, vissza is jöttünk, fizettem e kedves bohém népnek, amit
               megkívánt, de semmit tovább...</p>
            <p>Ti jól tudjátok, ideálista voltam mindig. Talán a gimnáziumi humán-tudományok tették,
               hogy sokáig megőriztem lelkem szűzies zománcát, talán a nemesebb szerelem után való
               vágyódás tette, elég az hozzá, hogy az első szerelem rózsaszín köd maradt számomra,
               amit szívtam, leheltem, beleburkolóztam, de az ölem üres maradt és a karjaim nem
               öleltek testet. Talán ebből magyarázható ki bekövetkezett lelki viharimnak
               drámaisága, tragikus ereje...</p>
            <p>Tizennégy esztendős korom óta állandóan élt bennem a vágy nemesebb szerelem után, s
               így gondolhatjátok, hogy tiszta szívvel közeledtem a Róth-családhoz. Az
               Örömvölgy-utcában laktak, egy olyan udvarnak hátsó kis építményében, ami kivált este
               telisded-teli volt kocsival, a fehér tejeskocsitól kezdve a cirádás
               halottaskocsiig.</p>
            <p>Egyszerű, de becsületes népnek látszott e házmester-pár. Az apa szorgalmas zsidó
               ember, majd a szeméig szakállas; mély torokhangjai oly nehezen bugyogtak föl
               beszőrösödött gégéjén és száján. Az anya vékonyképű asszony volt, sovány,
               kevésbeszédű és végtelen takarékos; röstelte volna, ha több húst hordoz csontjain,
               mint amennyire okvetlenül szüksége van. Olyan halkan mozgott, talán tíz esztendeig se
               koptatta el cipője talpát, és lépése éppenséggel nem hallatszott olyankor, amikor az
               öreg Róth gégéje gargalizálva adta föl a szavak zavaros áradatát esténként.</p>
            <p>Mondom, szegény, de becsületes embereknek látszottak, és én húzódtam az ilyen
               emberekhez teljes életemben. Nem tagadom, olyan tervek s ábrándok alakultak ki
               bennem, amelyek megérdemelték volna, hogy össze ne zúzassanak. Úgy-e, sokat beszélek
               az öregekről s a lányról eddig semmit, de ez mutatja éppen érzéseim komolyságát; mert
               házasuló ifjú ember előtt első a család, a tőnek, a termő alanynak nem és faj szerint
               való ismerete. A virág mivoltát aztán szinte látatlanban megállapítom, ismerem
               színét, szűzi szirmait, kelyhét, tudom meddig virágzik, s mi lesz belőle virágzás
               után, tudom gyümölcsét... az én énem megújhodásának gyönge csíráit... Úgy-e, különös,
               hogy egy tizenhét éves ember ilyen komolyan fogja föl az életet s oly
               körültekintéssel mérlegeli mindazt, ami szerelme tárgyával összefüggésben van.</p>
            <p>A leány? Mit mondjak a leányról... Ti tudjátok, hogy a Belvárosnak az a fele, amit a
               Kristóf-tér, Koronaherceg-utca, meg a Kígyó-utca határol, olyan rózsakert, amihez
               hasonló - én mondom, aki Európa fővárosait megjártam - a világon több nincs. Egy-egy
               májusi estén, boltcsukás után, a virágoknak olyan tömege indul szerte e helyről a
               városba, bimbózó, kicsiny rügy rövid szoknyában, büszke és nyílott, nehézkelyhű
               rózsa, ingó, szűzies, tipegő liliomok, búvó nefelejtsek, amiket hogy meglássunk,
               szinte a kalapjuk alá kell hajolnunk, amihez foghatót csak a muzulmán képzelet
               halmozhat egybe, amikor keleti fantáziával népesíti be az ő mennyországát. Ha most
               azt mondtam, hogy ebben a gyűjteményben legszebb, a legszűzibb hamvasságnak, az ég
               odalehelt harmatának legméltóbb viselője ő volt, úgy talán elképzeltek valamit az ő
               orcájából.</p>
            <p>A Vogel boltjában ismerkedtem meg vele, miatta vettem mindennap új nyakkendőt, amíg
               annyira jutottam, hogy hazakísérhettem, nem a házig, csak az Örömvölgy-utca sarkáig.
               Künn egy lámpa alatt vártam őt, s boldog voltam, mert vele leszek, összeér olykor
               könyökünk, amíg vele megyek és beszélni hallom, lélegzete az orcámig hat... Tudom,
               irígyeltek, mert egy más, nálamnál idősebb férfit is láttam a szomszéd lámpa alatt
               állni három estén által, s ez az ember utánunk jött... Emlékszem, mint figyeltem,
               mint szorongattam zsebemben brauningomat, mint fordultam hátra nyugtalanul, mikor
               Idát kísértem, mert megesküdtem, lelövöm, ha hozzá közeledik... Szerencsére kinézte
               belőlem elhatározásomat, mert elmaradt Jól is tette. Idus különben is azt mondta
               rája, hogy ez egy vén majom...</p>
            <p>Én meg haladtam tovább a boldogság útján. Két hét mulva elfogadott tőlem egy
               aranykarkötőt és megengedte, hogy a külső Józsefvárosban karonfogva menjünk. Összeért
               a hajunk, sőt egyszer az orcánk is és lángfolyam indult meg szívemből, minden tagomat
               általjáró.</p>
            <p>Rá négy nappal az azután való estén, hogy a szép nyakláncot megvettem neki, meghívott
               a szülei lakásába.</p>
            <p>Már akkor elárasztottam a vallomások özönével, forró szókkal, lobogó esküvésekkel,
               amik fehér szárnyakon, hangos rebbenéssel hagyták el ajakamat, mint a szabadjára
               eresztett galambok.</p>
            <p>Az öregek szívesek voltak. Róth kérdezősködött megboldogult apám felől, - mondta,
               hogy ösmerte - s az asszony is barátságosan nézett rám széke mellett állva és
               hallgatott... A következő vasárnap kirándultunk a Zugligetbe - fizettem mindent
               bőven, urasan - és hosszasan sétáltam Idussal az erdőben. Amely száj csókol, az
               mindent elmond, s én is elmondtam mindent... Hisz oly tapintatosak voltak az öregek.
               Egy pohár sör mellett meghúzódva, hallgatva várták, amig visszatérünk. Ez volt
               ifjúságom egyik legboldogabb napja.</p>
            <p>A következő két napon nem mehettem hozzájuk. A mi forgalmunk az üllei-vámon igen
               meggyarapodott s Klein nógatásai is türhetetlenek voltak. Könnyelmű, hálátlan ifjúnak
               szólított, aki nem törődöm se az én jövőmmel, se az övével, majd korhelynek, lusta
               kutyának hívott. Jött a nyár, sok bort ittak az emberek. Hétfőn is többször
               fordultunk borral, kedden meg este hétkor hoztam a harmadik fuvart és kilenc óra
               elmult, mire kiürítettük a kocsinkat.</p>
            <p>Szerdán este aztán megindultam a kijózanodás kálváriaútján. Azzal kezdődött, hogy Ida
               nem jött ki egyedül a boltból, hanem valami csomagot cipelő boltiszolgával, akivel,
               azt mondta, többfelé el kell mennie, úgyhogy nem jöhet velem... Bosszankodtam;
               elvégre is, kocsit fogadhattam volna a számára, ha oly sietve el nem hagy... De nem
               baj, gondoltam, ha most nem jöhetsz vélem, otthon majd megtalállak... Immáron jogaim
               is vannak abban a házban... hisz vőlegénye vagyok, vagy mi... És csöndesen ballagtam
               kifelé az Örömvölgy-utcába.</p>
            <p>Az első döfés az volt, hogy Idust otthon találtam. A leány tehát nem mondott igazat
               és villamoson ment haza. A második az volt, hogy egy hitvány, alacsony, vörösszőke
               férfit leltem ott, valami Tauber nevűt, amint később megtudtam, - mert be sem
               mutatták - akivel szörnyű szívesek voltak, vacsorához ültették Ida mellé. Hozzám
               keveset szólt az öreg, abban se volt köszönet.</p>
            <p>- Na, mi lesz a vizsgával, Árpádka, - igy a vén gazember, per Árpádka, pedig három
               nap előtt még alázatosan itta a boromat - sokat mulasztunk, baj lesz a
               professzorokkal...</p>
            <p>A vacsoráló társaság háta mögött ültem keresztbe tett lábbal, s megvetően hallgattam.
               Az Ida profilján nyugodott tekintetem s figyeltem, hogy találok-e ez istennő szobrán
               egy vonást, egyetlen kis formát, ami megmagyarázná e gaz fordulatot. És ő érezte,
               mert nem mert rámpillantani. Ami Taubert illeti, a vőlegényt, - mert annak tartottam
               - az csámcsogott és nyelt; a nyakának sovány izmait láttam csak hátulról, amint
               állkapcsát mozgatták. Nyomorult egy nyak, gyönge váll, éreztem, hogy egyetlen
               ütésemre földre buknék... Így méregettem magamban ezt az embert, s elhatároztam,
               hogy még ma leszámolok vele, csak induljon hazafelé... Elmult a vacsora, aminek,
               mondom, csak nézője voltam, mert dehogy is ettem volna az ételükből, de Tauber csak
               nem mozdult, pedig Róthné kiosont a kapukulccsal közben és bezárta a kaput. Bántott,
               fojtott a szoba levegője, a hallgatás, a képmutatás, az az utálatos játék, amit ezek
               velem űztek... Jobb lesz, ha kimegyek s az utcán várom meg ellenfelemet.</p>
            <p>Búcsúztam az öregektől hidegen, kézfogás nélkül. Idától kézfogással. Igyekeztem
               gúnyosan nézni rá, ahogy a Gacsalkovicsra szoktam a latin órán, de nem bírtam soká,
               szemem könnybe lábadt... Rohantam kifelé a kocsik között, deszkafészer és istálló
               árnyékában. Odakint kitártam az ég felé két karomat, aztán ökölbe szorult a kitárt,
               könyörgő kéz és lassan leereszkedett... Sírtam...</p>
            <p>Aztán csöndes járkálásba kezdtem, húsz-húsz lépést alá és fel a Róthék kapuja előtt
               és valamennyire megnyugodtam. Fölülkerekedett bennem a férfi, a bosszúálló férfi.</p>
            <p>- Nem megyek el, azért se, - gondoltam, - megvárlak, amíg kijössz és leszámolunk...
               Ha megy, ököllel, ütéssel, rúgással, ha nem, hát revolverrel.</p>
            <p>Még víg is lettem utóbb. Leszámolunk... le-szá-mo-lunk, mondogattam taktusra és
               lépkedtem, olyan erővel dobbantva, mintha minden kockakő egy-egy Tauber-koponya
               lenne. Igen, úgy fog itt feküdni, mint az utca köve, de véresen s talán épp Ida lesz
               az, aki belébotlik elsőnek, sikolt és a véres homlokon megismeri öklöm nyomát, talán
               el is ájul... Nevettem magamban.</p>
            <p>Nem is gondolnátok, milyen hűvös az ilyen tavaszi éjszaka, kivált éjfél után. Előbb a
               házuk ablakait néztem, aztán behúzódtam egy kapu szögletébe. Mi tagadás benne,
               lehűtött egy kissé a hajnal és úntam is az állapotomat. Már szóltak a józsefvárosi
               kakasok és gyöngén szürkélett az ég a Népliget felől, amikor csikorgott a Róthék
               kapuja. - No most, - sziszegtem s behúzódtam a menedékadó kapu sarkába...</p>
            <p>Róthné sovány feje nyúlt ki a kapun és végigpillantott az utcán. Aztán nyílott mind a
               két szárny és keserves zökkenések közt kigördült a kapun, gondoljátok mi és ki... Egy
               öntözőkocsi, egy tele öntözőkocsi s a bakon Tauber.</p>
            <p>Az utca közepére ugrottam és rettenetes röhögésbe fogtam, amire a jámbor, aki úgyis
               két kézzel fogózva ült a bakon, majd lefordult s könyörgő pillantásokkal szinte
               rimánkodott, hogy hallgassak.</p>
            <p>Nevettem majd hazáig, azzal a keserű, keblet rázó nevetéssel, ami egy világot dönt
               meg odabenn, szerelem palotáját, ábrándok lugasait, s a romokon a rettenetes
               megismerés vihara multával megszületik a férfi. Igen, férfi lettem.</p>
            <p>A homlokomon az a két felmenő ránc, ahol a szemöldököm összeér, akkor éjszaka
               támadt.</p>
            <p>Azok a gyermekes, leányos vonások, amikkel köztetek éltem, akkor váltak ilyen
               keménnyé, zordonná. Az én gyermeki nevetésem nem csendült föl soká azután. Kleinhoz,
               a nagybátyámhoz már megedződve és szinte cinikus kedvemben mentem.</p>
            <p>- No, van már konkurrensünk, bácsikám, - jelentettem neki az esetet úgy, hogy egy
               darabig csak nézett rám némán, vajjon nem tréfálok-e. Hanem amikor mindent elmondtam,
               rámtámadt, mint az öreg eb, szapora, de szakadozott csaholással, fel-alá futkosva
               körülöttem. Elkeresztelt mindennek, ami nem jó, s végül a legsiralmasabb jövőt
               jósolta nekem is, meg magának is, aki oly szerencsétlen és meggondolatlanul jószivü,
               hogy ilyen elvetemedett ifjú unokaöccsöt a szeretetébe fogad...</p>
            <p>- A kórházban fogsz meghalni, te gyalázatos, mint az apád, község pénzén fognak
               kivinni éjszaka, hogy belökjenek abba a gödörbe, ahová máris való vagy, te rablóm, te
               gyilkosom, életemnek rövidítője, becsületem tolvaja. Hallatlan... egy szoknya
               miatt... Apád is ilyen volt...</p>
            <p>Csak hallgattam nyugton s vártam azt az időt, amikor a jobbik eszét veszi elő az
               öreg, mert volt neki, minden eshetőségre. El is hallgatott, s még egy-egy vakkanás
               után csendesen leült, gondolkodott.</p>
            <p>- Csak semmi ostobaság... - bólintgatott a szürke fejével. - Nagy befektetés, az
               igaz, de hát ha békességben osztoznánk... Tárgyalok Tauberrel... Talán átvehetnék
               Budát...</p>
            <p>Szép nyugton elmondta, hogy ha már így lett a dolog, nyugodjunk bele, a csempészésből
               ketten is kereshetünk szépen, kivált ha ők a lágymányosi telep felől dolgoznak... Így
               váltunk el, de én nem igen hittem a közös munka sikerében, s úgy látszik, az öreg se,
               mert a boltját a feleségére iratta, egyebe úgyse volt.</p>
            <p>Az ilyen dolgot nem lehet titokban tartani, ha többen tudják. Minden nap el voltam
               készülve a fölfedezésre, s azért öltöttem a kocsisuniformis alá rendes, jó ruhát,
               azért hordtam minden pénzemet magamnál. Most már gyűjtöttem, takarékoskodtam, de nem
               sokáig lehetett.</p>
            <p>Tauberrel majd minden nap találkoztam a vámnál. Első ízben nem állhattam meg, hogy
               végig ne vágjak a képén ostorral, épp a fináncok szeme előtt. Tudtam, hogy nem mer
               mukkanni a bitang, mert fél. Rángatózott a sovány képe, az állkapcsa harapott
               néhányat üresen, - a Róthék vacsorája jutott eszembe - de nem mert szólni, csak
               megtörülte az arcát.</p>
            <p>Még két hétig hordtuk be igy a bort, s nem rajtam múlt, hogy megcsíptek bennünket. Az
               én lelkiismeretem tiszta, én óvatos voltam, de tudtam, hogy így lesz. Jó hátra
               húzódtam mindig Tauber mögé, az utolsó volt a kocsim. Fogják meg őt először.</p>
            <p>Szinte bámultam, micsoda bamba biztossággal megy ez az ember, pedig már a képe is
               kihívta minden kezdő finánc gyanuját.</p>
            <p>Jól emlékszem, június 9-én, a koronázás évfordulója után való reggelen ütött be a
               mennykő az üllei vámon. Tauber, szokás szerint, elől hajtott, én négy kocsival utána.
               Egyszerre előrohan finánc, rendőr, ahány csak van, egyenest Taubernek. A mafla meg se
               moccant, hanem én leugrottam a bakról s futottam, ahogy bírtam, a ferencvárosi
               pályaudvar felé a töltés mentén.</p>
            <p>Szerencsére, amíg Tauberrel foglalkoztak, öt-hatszáz lépés előnyt nyertem, akkor
               indult utánam a kétféle színű kopó-csapat, amihez még néhány szürke civil volontér
               csatlakozott.</p>
            <p>Ti tudjátok, mi az, ha én igazán futni kezdek. Azt hiszem, sose felejtitek el azt a
               meccset, amikor a mi csapatunk megverte az újlakiakat, kivált az én lefutásaimat.
               Hogy dolgoztam, iramodtam én, mint jobbszélső.</p>
            <p>Tudjátok-e, hogy Carwell, egy angol professzionista - csapat impresszáriója
               szerződést ajánlott nékem. Nem tudjátok, mert nem mondtam akkor, pedig úgy volt,
               becsületszavamra mondom, de én röstelkedtem, mert politikai pályára készültem - ma is
               az az ideálom - és nem akartam elhagyni az iskolát.</p>
            <p>Képzelhetitek, hogy játszottam a kergető néppel, ezzel a csizmás falkával. Hogy
               kifárasszam őket, előbb a hatméteres vasúti töltés külső felén szaladtam, aztán a
               belső felére mentem át, ők persze utánam. Ezt a manővert megismételtem vagy négyszer,
               úgy hogy a fele, a gyöngébbje, lógó nyelvvel maradt el a hátam mögött. Amikor
               messziről a közvágóhíd takarmánycsűrei látszottak, állandóan a töltés külső felén
               futottam (a raktárak a belső felén voltak) és azt az egy-két embert, aki utamba állt
               s meg akart fogni, csúnyán fellöktem.</p>
            <p>Még vagy háromszáz lépést futottam így, amíg elértem a közvágóhíd telkéig, ami egész
               a vasúti töltésig nyúlik, erre hirtelen átszaladtam a töltésen, s még mielőtt
               üldözőim átértek volna, beugrottam a közvágóhíd magas deszkakerítésén. Egyszeribe
               elvesztettek, de ha tudták volna is, hol vagyok, nem igen mászhattak utánam a
               deszkakerítésen át. Így hát nyugton léptem az egyik színbe és másztam föl a
               szénapadlásra, ahol belevettem magam fülig a szénába.</p>
            <p>Ilyen óriás szénásszín ott legalább tizenöt van, ebben ugyan meg nem találnak. Úgy is
               lett. Hallottam a keresők hangját, voltak fönt is, de aztán elcsöndesedett minden, és
               én is elaludtam nyugodtan.</p>
            <p>Sötét volt, mire fölébredtem, csak a töltésen futó vonatok lámpái villantak be olykor
               búvóhelyemre.</p>
            <p>Lemásztam, megtisztálkodtam, a kocsisok vászon uniformisát levetettem s ugyanazon az
               úton, amelyiken jöttem, elhagytam a vágóhíd portáját. Nem tudtam, mit tegyek, hová
               menjek, csak mentem a város felé, a Duna mentén. A zimonyi hajó épp indulni készült,
               erre váltottam jegyet, de hogy miért, hová, erre nem tudnék felelni. Többet nem
               láttatok az iskolában.</p>
           
         </div>
        <div type="chapter">
            <head>
              II. Hányódás.
            </head>
            <p>Ne gondoljátok, hogy kieszelt történeteket mondok el néktek egyre-másra, bárha
               akarnám, tudnám azt is. Hisz emlékeztek, hogy az önképzőkörben majd mindig én vittem
               el a novella díját az év végén. Bámulatos a fantáziám, - beismerte Gacsalkovics is -
               de csak magamat csaltam vele egyre s ez az oka, hogy vagyont nem szereztem.</p>
            <p>No meg alázatos nem voltam soha. A férfiak közt éreztem, hogy fölöttük állok, hogy
               geniális gyerek vagyok, az asszonynép közt tudtam, hogy szép vagyok s erős, s ez a
               tudatom megmaradt, de minden egyébből kijózanodtam. No, de nem ártott meg.
               Megedződtem; érzések, amik nyafogó panaszra fakasztják a diákembert, kivesztek
               belőlem, csupa akarat, csupa ín lettem, s tudom, az orcám is olyan férfias, olyan
               dacos kifejezést öltött, mintha egy egész sereg ember parancsolója lennék. Sokat is
               gondolkodtam én azon, hogy ugyan hol láttam az én orcámhoz, az én tekintetemhez
               hasonlót.</p>
            <p>Nem tudom, ösmerősök vagytok-e a Szépművészeti Múzeumban; ott a spanyol teremben
               őrzik egy keménynézésü ifjú arcképét, nem jut eszembe a mestere. Bizonyára Amerika
               meghódítói közül való. Az ajaka szinte remeg az akarattól, dactól, a szemehéja nagy,
               hosszúpillás, az orrcimpája vékony, elálló. Ilyen voltam én tizenkilenc esztendős
               koromban, de még ma is ebbe a fajtába valónak érzem magamat.</p>
            <p>Hibáztam azonban nagyon, hogy a jövőmmel nem törődtem. Szerettem a fényes delet,
               szerelmes estét, meg az éjszakát, ami odébb segít, ahol még nem ösmernek.</p>
            <p>Ne kívánjátok, hogy apróra elmondjam ezt a hányódást. Nagy dolog nem történt velem;
               csupa törmelék, színes gyöngy, kavics, meg cserépdarab adja ki vegyesen azt a
               mozaikot, amit egybetapasztott az én ifjúi erőm, az én egyéniségem. Ahogy a Veszta
               gőzös letett Mohácson, faluzni kezdtem. Előbb jegyzősegéd lettem, olyan
               hányódó-vetődő irnokféle, amilyen százszámra vándorol Magyarországon egy irodából a
               másikba ma is, csupa kicsapott diák, kiugrott kispap, vagy kereskedősegéd, aki nem
               állhat többé pult mögé. Vagy kvietált, adósságba szakadt katonatiszt, olyik
               összecsapja bokáját s hadnagyi korrektséggel meghajolva csókol kezet ebéd után
               jegyzőné nagyságának; nappal körmöl, de este a kávéházalás idején nem tud aludni,
               csak jár alá-föl az elszunnyadó faluban, aztán hazamegy, végigvágja magát a diványon
               és éktelen dalolásba fog, úgyhogy a jegyzőné ijedten szalad be, végül a kutyája
               dresszirozásába kezd és ugratja éjfélutánig a pálcáján keresztül. És iszákos
               valamennyi.</p>
            <p>Efféle néppel éltem egy sorban én is hónapokig. Pénzt ugyan nem szereztem, de az a
               hasznom volt, hogy megismertem a közigazgatást, - nagy dolog ez Magyarországon -
               annyira, hogy fogadni mernék, a belügyminiszter sem ismeri jobban. Igazoló írásokkal
               persze elláttam magamat a jövőre. Adatok, pecsétek voltak a kezemben s én pompás
               okmányokkal tömtem meg zsebemet, olyikból több példányban, keresztlevél, anyakönyvi
               kivonat stb., volt annyi, hogy az azután való tíz esztendőmre elég lett. Persze, az
               igazi nevem egyen sem volt rajta. Ez a név, Nóbel Árpád neve, meghalt az üllei vámon,
               s azóta sem támadt föl, de reménylem, nem örökre.</p>
            <p>A tisztesség glóriájáért küzdök egyre ma is, kinek adná meg a sors, ha nékem nem.
               Most még messze vagyok tőle, de a reménykedés erős bennem.</p>
            <p>Azt persze mondanom sem kell, hogy pályatársaim közül erősen kiváltam az
               ügyességemmel és intelligenciámmal. Megszereztem néhány községi pecséten kívül az
               alispáni pecsét mását s pompásul tudtam utánozni az írásokat, kivált némely
               belügyminiszteri aláírást.</p>
            <p>Becsületemre legyen mondva, ezekkel az ismereteimmel sohse éltem vissza, sőt jó
               szívem sugallata szerint használtam legtöbbször. Így egy idősebb embernek, aki elitta
               minden vagyonát s már mindent megpróbált, de hiába, koldulási engedélyt szereztem,
               mint született siketnémának. Két szomszédfalubeli embernek kéregetési jogosítványt
               állítottam ki leégett templomuk fölépítése céljából hat hónapra. Mondhatom, szép
               pénzt hoztak haza, és házat is építettek, míg Amerikában semmit sem sikerült
               megtakarítaniok négy esztendő alatt. Mindezt nekem köszönhették, meg annak a néhány
               forintnak, amivel szívességemet meghálálták. Szerb kupecek is gyakran kerestek
               titokban az irodai órák után, marhalevelekért (hivatalosan járlatnak hívják ezt),
               holmi Szlavóniából beszármazott marhák számára és én adtam, pedig legtöbbször állásom
               forgott kockán.</p>
            <p>A kupecokkal való ösmeretségem indított arra, hogy elhagyjam a segédjegyzői pályát.
               Ezek az emberek oly jómódban éltek, oly jól fizettek, oly vidámak voltak, hogy
               közéjük kívánkoztam. Disznó esett, sertésvész dúlt, de az ő tárcájuk duzzadt maradt,
               száj- és körömfájás őket nem búsította.</p>
            <p>Siskovicshoz szegődtem, s a bejegyzetlen Siskovics és Társa cég voltunk, amiről jó is
               volt keveset tudni a világnak, kivált a hatóságnak, mert társamat már másfél év óta
               körözték. Azelőtt disznót csempészett be Szerbiából, bizonyára innen datálódik az
               egész. Ő maga sohasem nyilatkozott multjáról, pedig sok jó órát töltöttünk együtt bor
               mellett, s volt idő, amikor igen szerettem ezt a kövér embert, aki akkorákat tudott
               nevetni, mint senki más.</p>
            <p>Sok szép üzletet csináltunk Siskoviccsal az alatt a két esztendő alatt, míg vele
               voltam, de utóbb kellemetlen kezdett lenni a társasága. Mind több dolog sült ki rája
               és ez a jókedvű ember ideges, nyugtalan kezdett lenni. Sejtettem, hogy baj lesz, s
               jónak láttam idejekorán elválni tőle.</p>
            <p>A legjobbat, a martináci üzletet nekem köszönheti. Ezt el is mondom.</p>
            <p>A martináci uradalom pompás birtok, Mittelmané, az ifjú Mittelman Oszkár lovag
               szolgálatonkívüli főhadnagyé. Ez olyan félig eldzsentrisedett, félig elkatonásodott
               tudós gazdálkodó. A gazdaságát részben most olvasott szakkönyvek nyomán, részben a
               Szolgálati szabályzat alapján rendezte. A tisztje szubalternofficier, a béresgazdái
               őrmesterek, a kondásai közemberek meg frájterek voltak, akik mindent haptákban
               jelentettek fölfelé.</p>
            <p>Ami a szakbeli tudományt illeti, Mittelman főhadnagy kivált a bakteriológiára vetette
               magát, amire ugyan szükség is volt, mert a sertésvész pusztított az egész Délvidéken,
               neki pedig szép sertésállománya volt, három konda mangalica, meg egy szép törzs
               jorkshirei. Azt hitte, hogy éppúgy megregulázhatja a baktériumokat, mint a
               cselédjeit. Már majd egy esztendeje az ólakat mindennap söpörték, mésszel öntözték;
               ami malacnak kedves pocsolya akadt a major körül, mind kiszárittatta. Szegény
               sertések olyanok voltak reggelenként, mint a kiöltöztetett, fodorított hajú úrfiak,
               akik a guvernántjukkal indulnak sétálni. Az ivóvizüket megelemeztette Pesten,
               kondást, bérest nem eresztett ki az udvarból, csak úgy, ha visszajövet megfürdött,
               meg tisztát öltött, idegent pedig, kivált disznókupecet, nem is bocsátott a hizlaló
               felé. Siskovicsot már egyszer ki is kergette a majorjából.</p>
            <p>- Ketten majd csak bírunk vele, - mondogattam.</p>
            <p>Külön kocsin mentünk Martinácra, én úri fogaton, elegánsan, Siskovics
               parasztszekéren, mintha nem ismernénk egymást, s csak véletlenség, hogy egyszerre
               értünk oda.</p>
            <p>Az öreg beizent, de tudta, hogy be sem eresztik, leült szépen a verandán, elővette a
               kostököt és rágyújtott mocskos tajtékpipájára. Én beléptem és pestmegyei
               földbirtokosnak mutatkoztam be, aki jóvérű jorkshirei tenyészállatokat keres.</p>
            <p>Tudjátok, hogy jómegjelenésű ember vagyok, úrias, nyilttekintetű és nyugodt, az
               voltam már akkor is, amikor együtt tanultunk, elég az hozzá, hogy a maga fajtájából
               valónak hitt Mittelman.</p>
            <p>Leültetett, feketekávét adott, mert ebéd után voltunk, s egy darabig erősen
               magyarázgatta gazdasági elveit, kivált a bakteriológiát, amit ő a jövő tudományának
               tartott. Volt mikroszkópja is és mutatott egy üveglapon valami preparátumot, amit ő a
               sertésvész baktériumának mondott.</p>
            <p>Hallgattam komolyan, türelmesen addig, amíg végre a jorkshirei törzshöz indultunk
               malacnézőbe.</p>
            <p>Már akkor egy órája szorongattam a zsebemben néhány rozskenyérből gyúrott diónyi
               golyócskát, aminek a közepébe egy-egy jó adag veronált tettem megelőzően. A fődolog
               volt most már ezeket az adagokat úgy étetni meg az állatokkal, hogy a lovag ne vegye
               észre.</p>
            <p>Mondhatom, nehezen ment, mert szemes ember a vékony, csontosképű Mittelman s az az
               átkozott tisztaság szalonná változtatta a jorkshireiek ólját. Mindenütt aszfaltozott,
               cementezett talaj, tiszta cementvályúk csörgedező friss vízzel, szalmának,
               kukoricacsutkának semmi nyoma. Emellett vendéglátó gazdám nagy udvariasan mindig maga
               előtt járatott.</p>
            <p>Végre is valami rendetlenséget talált és oldalt fordulva mordult rá egy béresre, aki
               peckesen állt előtte. Ekkor hullajtottam le néhány galacsint, amit rögtön lenyeltek a
               derék jorkshireiek, barátságos röfögés között.</p>
            <p>Megalkudtam két párra hamarosan, - igen borsos áron adta - kértem, szállítsák holnap,
               akkorra küldöm a pénzt, és ajánltam magamat sebtiben, nehogy lekéssek a vonatról.</p>
            <p>Elmenőben csak úgy szemmel vágtam Siskovics felé, hogy minden rendben van, csak
               várjon. Ami azután történt, tőle tudom.</p>
            <p>A bódító szer csak három óra mulva hatott. Vacsora előtt jelentették Mittelmannak,
               hogy három koca a végét járja. Mire odarohant, már nem mozdultak; az meg csak állt
               fölöttük és valami rettenetes káromlást susoghatott, mert utána visszajött, szobájába
               zárkózott s megígérte, hogy agyonlő mindenkit, aki zavarja. No, nem szerettem volna
               a szakkönyvek bőrében lenni.</p>
            <p>Alkonyodáskor sápadtan nyitotta ki a szobája ajtaját, Siskovicsot hívta és potom áron
               neki adta az egész törzset, csak vigye hamar mind. Nagyon szépen kerestünk azon az
               üzleten, kár, hogy a társam nem eléggé méltányolta az érdemeimet, s szinte
               mondhatnám, megrövidített. Ettől datálódik az elhidegülés közöttünk, ami később
               szakadásra vezetett. Általában tapasztaltam, hogy az ilyen nem intelligens
               emberekben nincs meg az érzés a művészi ötletek iránt és nem is tudják értékelni. Nem
               azért mondom, mintha éppen büszke volnék erre a dologra, életem oly gazdag fényes
               epizódokban, annyiszor adtam bizonyságát ötletességemnek, többet mondok,
               zsenialitásomnak, hogy az ilyen apró csínyekre csak nehezen emlékszem vissza. Igaz,
               hogy ez az esemény életemnek egy sivár korszakát vidította meg.</p>
            <p>Ezután kevés ideig utazó ügynöke voltam az Életöröm című időszaki iratnak,
               felügyelője egy nagyobb fakitermelő vállalatnak Ungban, amelyik nagyrészben
               úgyszólván nyereségre való számítás nélkül, azért vette meg egy kincstári erdő fáját,
               hogy barakk-kocsmát állítva, a kifizetett béreket pálinkáért rendre visszaszedje a
               rutén parasztoktól, meg baromfikereskedő utóbb, míg elértem huszadik esztendőmet.
               Mindmegannyi silány keresetmód.</p>
            <p>Hogy miért állottam önként, időnekelőtte katonának, arra válaszolni alig tudok, mint
               ahogy legtöbb cselekedetem javarészt oktalanság ebben az időben.</p>
            <p>Nem vagyok a rideg számítás embere. Tetteimet inkább ösztönök, érzések kormányozzák
               és amint már mondottam, módfölött való idealizmus és pedig nemes idealizmus.</p>
            <p>Ti ismeritek a lovagló tüzérséget, szép, vörösbarna ruháját, gyakorlatait, gyönyörű
               fölvonulásait sebes vágtatásban, büszke tisztjeit, délceg legénységét, robogó
               ütegeit. Én a székesfehérvári gyakorlatokon láttam őket, s a szívembe villant az
               ágyú sárga ragyogása, megvágta lelkem a bronzcső dördülése. Úgy éreztem, ez lesz az a
               pálya, ahol igazán boldogulhatok, ez a fegyelem kell nékem, ez a férfias fáradság,
               küzködés s talán a dicső halál, egy nagy idea szolgálatában.</p>
            <p>Abban az esztendőben volt ez, amikor tele volt a levegő háborús indulatokkal, nagyban
               készülődtünk Szerbia meg Oroszország ellen, és alig vártuk az újságokat, mert
               napról-napra esett a koronajáradék.</p>
            <p>Igazat szólva, más ok is siettette belépésemet. Nem voltam messze a sorozástól, s ha
               hatóság nyomoz utánam, kellemetlen dolgok sülhettek volna ki. Jónak láttam ezt
               önkéntes belépésemmel megelőzni.</p>
            <p>Sivár dolog a katonáskodás, kivált a kezdő, regruta embernek. Azt hiszitek, úgy-e,
               hogy csupa lovaglás, lövöldözés, árkon-bokron való rohanás az ilyen lovagló-üteg
               munkája, pedig dehogy. Kicsomagolás, tisztítás, becsomagolás, ez a tüzér dolga.
               Rettenetes mozgó vegyesáru-bolt az ilyen üteg hat ágyújával, hat lövőszeres
               kocsijával, meg száznegyven lovával; csupa fiók, csupa kötés, táska, szerszám, zabos
               zsák, meg takarmány-raktár. És mindenről tudni kell, hogy hol van, fekszik-e,
               lóg-e.</p>
            <p>Igaz, délelőtt lovagoltunk körbe az udvaron, hatvanöt sápadt, álmos regruta zötyögött
               leeresztett lógó karral, vezetéken körben kocogó lovakon, némán, csak a Jarosik
               tűzmester rikácsolása hallatszott egyre; utána ágyú-gyakorlat volt, csak úgy
               gyalogosan, egy-egy ágyú mellé beosztott hat numerával, már mint hat tüzérrel, de a
               szörnyűje délután következett...</p>
            <p>Szorosan bujtunk körbe egy-egy ágyú körül, a novemberi hideg sárban állva, hallgattuk
               Jarosikot és feleltünk. Feleltünk mindenre; hogy miféle srófhúzó, francia
               csavarkulcs, stb. van az ágyútaliga jobb fiókjában és mi van a balban, hogy hány csat
               van a rudasló farszíján, hogy hol van az a cövek, amihez a kapitány úr lovát fogják
               kötni a táborozáskor. És ezek a karcsú, daliás tisztek mindent, de mindent tudtak,
               minden fiókot, minden csatot ismertek jobban, mint egy szatócs a bolti holmiját.
               Úgy-e, nem néznétek ki belőlük. Azért nem marad itt a magyar ember.</p>
            <p>Hát még az istálló-szolgálat, ami minden harmadik, negyedik napon került az emberre,
               a virrasztás a forró, szennyes levegőben, az álmosító állati gőzben... Jarosik meg,
               ez a hegyes állú, gyér bajuszú cseh, mint a hiúz osont be tizenegy óra felé, hogy
               alva kapja a fáradt katonát, hogy bezárassa, áldott vasárnapi kimenőjét elvegye,
               amit úgy vártunk hat nap, hat éjjel.</p>
            <p>Álltam a fáradtságot, meg Jarosik gorombaságait, - rám fenekedett éppen az az ember -
               de mert tanult ember voltam, beosztottak az altiszti iskolába. Itt jobb dolgom volt,
               sok új dolgot tanultam, amiben örömem telt, meg olyat, ami fölébresztette bennem
               egykori mértan-tanáromnak tudományát.</p>
            <p>Pompás ember volt az iskolaparancsnokunk, Blasius főhadnagy. Kissé hirtelen haragú
               ugyan, meg mulatós néha, de csupa lélek, ötlet, kedvesség. Kivált olykor, ha kissé
               pityókos lett, ennivaló gyerek volt, s szinte pajtásainak nézett. Az asszonyok is
               igen szerették, s később, hogy engem megkedvelt, gyakran vittem a levelét, meg hoztam
               érette a szép asszony írását.</p>
            <p>Ti talán még emlékeztek Emilia Corandinire, arra a gyönyörű olasz asszonyra, aki több
               pesti mulatóban föllépett, igaz, hogy csak föllépett, megmutogatta magát pompás
               kosztümjében, meg egyet-kettőt toppantott a zene ütemére, - egyébhez, úgy látszik,
               nem értett -, de ez is elég volt, hogy bomoljanak utána. Úgy-e tökéletessége volt az
               asszonyi nemnek ábrándos, mindig messzenéző, de erős, törzsökös, mint a prerafaeliták
               asszonyai.</p>
            <p>Nem az az ember vagyok, aki kitalált dolgok elmondásában leli kedvét, nem az, aki
               silány élete apró élményeit mutogatja messziről hazudozásával nagynak, csodálatosnak.
               Tudom, hogy nem tartotok annak, hisz akkor éppenséggel nem mondhatnám el néktek ezt
               az életemnek legcsodásabb, legszörnyübb éjszakáját, amit Emilia Corandini
               társaságában töltöttem. Igen, ez az asszony menyasszonyom volt, és ezt az asszonyt
               háromórai együttlét után láttam meghalni.</p>
            <p>Ez később történt. Amíg Pesten voltam, csak annyit vettem észre, hogy az ezredem
               tisztjei rendre megismerkednek a világ legszebb asszonyával, kocsikáznak vele,
               mulatnak vele, - pompásan beszélt németül, sőt tudott magyarul is - aztán szép lassan
               visszahúzódnak.</p>
            <p>Még legtovább tartott az ismeretsége az én kedves főhadnagyommal, Blasiusszal, de
               mintha inkább az asszony járt volna utána, és nem megfordítva.</p>
            <p>Sokszor vittem oda levelet, hoztam is, de az egész dolgot nem bírtam megérteni. Úgy
               látszik, végtelen becsületes asszony volt. Kedvelt engem is, leültetett, hosszasan
               elbeszélgetett vélem apró-cseprő dolgaimról, a szolgálatról, meg a
               tanulnivalómról.</p>
            <p>Ti csak láttátok, de én a hangját hallottam. A szokottnál valamivel mélyebb volt,
               olyan mint a gordonkáé, zengő, fájó, aminek a rezgése általjárja a lelket és tovább
               rezg napokig.</p>
            <p>Farsangtól májusig hordoztam a leveleket, hol sűrűn, hol meg ritkásan, sokszor
               két-három hetet is mulasztva. Utóbb már sokat sírt az asszony, vörös szemmel, könnyek
               barázdájával találtam. Ideges is volt, egyszer rám förmedt, földhöz vágta a levelet
               és megtiporta haragosan. Én meg csak bámészkodtam, mert végtelen szép volt így
               is.</p>
            <p>Június közepén három napig csomagoltunk, végre komolyan, nem gyakorlatképp.
               Tizennyolcadikán reggel indulásra készen állott az ezred és egy rövid szemle, meg
               az ezredtrombitás nyújtottan, sóhajtás módjára elfujott imája után megindultunk
               Örkénybe lövőgyakorlatra, ami innen Pesttől két kis napi járás.</p>
            <p>Az előtte való napon lettem káplár.</p>
           
         </div>
        <div type="chapter">
            <head>
            III. Emilia Corandini.
            </head>
            <p>Talán jártatok már Pest vármegye legközepén. Nagy, homokos legelők, nyárfaligetek,
               akácerdőcskék tarkállanak ott, közbe egy-egy négyszögletes szőllőfolt a legelőben,
               mélyen körülárkolva, csapófás kapuval, mint egy földvár, még állandó várnép is
               lakik benne, odébb szántóföldek, egy-egy csöndes paraszttanya, meg gyerekektől
               hemzsegő urasági majorok, ez ma az Alföld. Ennek egy darabját, úgy vagy hat kilométer
               hosszút, megtették változatlanul lövőtérnek, s az egyik végén, közel az ország
               legálmosabb vicinális vasútjához, fabarakkokat építettek. Ez a tábor.</p>
            <p>Munkánk volt elég, kivált nékem, akit különleges tábori szolgálatra rendeltek, de
               kedvvel csináltam. Barna deszkából guggoló gyalogságot vágtunk ki és ástunk le
               sorjába, más helyen meg faágyút térdeplő tüzérekkel, ezekre lőttek az ütegek
               különböző messzeségből. Vagy szánkótalpra illesztett fehér vászontáblákat huzattam
               kötélen előre, - de úgy, hogy a kötél egy csigán kifelé fordult - ez volt az előre
               jövő gyalogság, vagy támadó lovasság, már amilyen sebesen huzattam.</p>
            <p>Parancsnoka is voltam annak a legénységnek, amelyik ritkásan vette körül a lövőteret,
               nehogy belemenjen a paraszt, - mert indolensebb nép nincs a mi parasztunknál - és
               lóhátról órákig elnéztem a lecsapódó gránátot, mint szakad szerte sóhajtó nyögéssel,
               meg a levegőben robbanó srapnellt, ami oly szép kis felhőt fuj magából ilyenkor,
               amilyenen az angyalok szállanak le a képeken. No, ez a felhő halált szór,
               kétszáztizennyolc ólomgolyót, a srapnell töltelékét. Lefuvás után, ha megeresztettem
               lovamat s a sebes vágtatásban szellő fujta az orcámat, boldog voltam.</p>
            <p>Délután nem volt dolgunk. A legénység a barakkokat takarította, mi meg, altisztek,
               nézdelődtünk, meg a kantinba ültünk bor mellé. Hanem a tiszti pavillonban nagy volt
               a mozgás. A hadtestparancsnokot várták, meg a vezérkari főnököt, s ugyan dolgot adtak
               az este a szakácsoknak. A kegyelmes úr szerette a jó ételt, italt, mint mind az
               öregebb tisztek, akik egy kissé domborúbb hasat eresztenek.</p>
            <p>Közel álltam, láttam mindent. Két automobilon jöttek, az elsőben a hadtestparancsnok,
               meg a vezérkari főnök, a másiknak csak a bakján ült egy kövér tiszt a soffőr mellett,
               bent a zárt hátsó ülésen ládák voltak, hasonlók a mi srapnelles ládáinkhoz, de nem
               feketék, hanem sárgák; lehetett vagy nyolc.</p>
            <p>Azt is láttam, hogy az én kedves főhadnagyom, Blasius, milyen fürgén ugrott ehhez az
               autóhoz, maga emelte le a legfelsőt és ő kísérte a tüzéreket, akik a lövőszertárba
               vitték az egészet vállon.</p>
            <p>Még lefekvés előtt is gondoltam ezekre a különös sárga ládákra, amik üveges, párnás
               automobilon utaznak, de másnap még különösebbet láttam.</p>
            <p>Egy ágyúszakasz állott elő, két ágyú, de a hozzájuk tartozó két lőszeres kocsi
               nélkül. Az ágyútaliga fiókjába betoltak egy-egy sárga ládát a tegnapiból, aztán
               összeállott a legénység, de csodák csodája, csupa tiszt mind, a hat numera, még a
               legostobább, az ötös is, zászlós volt, akinek nincs egyéb dolga, mint az
               ágyútologatás. Ilyen úri szakaszt nem láttam még. Csak két lövőszerhordó köztüzért
               vittek magukkal, épp az én ütegemből, két buksi parasztot, Béres Jánost meg Birkás
               Mihályt.</p>
            <p>Roppantul megörültem, amikor engem parancsoltak elé és rám bízták, hogy a lövőteret
               hamar vegyem körül, ne gyalogos, hanem lovas őrökkel. Az őrök helyét hamarosan
               kijelöltem, s előre húzódva kissé, egy dombtetőről kíváncsian néztem az úri szakasz
               fölvonulását.</p>
            <p>Csöndes ügetésben jöttek, elől Blasius, utána a két ágyú, mögöttük meg egész csapat
               tiszt, talán az ezred egész tisztikara a hadtestparancsnokkal. Elég csöndes tempóban
               mozdonyoztak le, de ami azután jött, az meg szokatlanul soká tartott.</p>
            <p>Messze voltam, az igaz, a szakasztól, de azért láttam a messzelátóval, hogy veszik
               elő a lövedéket, mint tépik le szurkos főkötőjét, mint igazítják valami szerszámmal a
               gyújtóját. Vezényszó nem hallatszott. - Hát srapnellal lőttök, azt tempírozzátok oly
               soká.</p>
            <p>Így okoskodtam, pedig nem volt igazam, nem srapnell volt. Az első ágyú dördült, a
               golyó levágódott a homokba s a levágódás pillanatában robbant, ahogy, a jóravaló
               gránáthoz illik. Utána szünet. Úgy vagy öt perc mulva megint robbanást látok
               ugyanazon a helyen, mintha a lövedék földbe fúródott második fele robbant volna föl.
               Megint szünet. Ugyanolyan idő eltelte után újra robbanás.</p>
            <p>No, ilyen lövedékről sem hallottam, amelyik szinte a földbe bujva, háromszor robban
               egymásután.</p>
            <p>Föltettem magamban, hogy a következő lövéseket még jobban megvigyázom s egy
               homokbucka háta mögött meglehetős közel lovagoltam a célhoz, veszedelmesen
               közel.</p>
            <p>Ti emlékeztek rám, hogy bátor gyerek voltam már akkor is. No, mondhatom, hogy olyan
               bátran tüzér még nem bánt a robbanószerekkel, mint én. Az is igaz, hogy ösmertem
               minden csínját-bínját és tudtam, hogy a lövedék előre hányja a töltelékét, nyúlt,
               ellipszis formájú területre. Ennek az ellipszisnek innenső csúcsán van a robbanás
               helye. A robbanási ponttal egy magasságban meglehetősen megközelíthető a levágódó
               golyó.</p>
            <p>Szinte elállott lélegzettel vártam a második lövést, de most már órával a
               kezemben.</p>
            <p>No, végre. A golyó levágódott, porzott a helye, a homokba fúródott, de nem robbant
               föl, akár a vakon töltött lövedékek. Ennek oka lesz.</p>
            <p>Figyeltem a perceket, s íme, három perc mulva robban először megint, három perc mulva
               jött a második, s így tovább a harmadik is. Szinte rejtett helyről, a föld alól,
               ahová befúrta magát a lövedék, mind mélyebben.</p>
            <p>A következő lövések ugyanazon golyóinál a robbanási közök tíz, sőt tizenöt percesek
               voltak.</p>
            <p>Pompás találmány, nagyszerű koponya ez a Blasius, - mert biztos, hogy az ő találmánya
               - ennek végére kell járnom.</p>
            <p>Alighogy vége lett a lövésnek és bevonultunk, - még tíz óra se volt délelőtt -
               előfogom az egyik tüzérünket, Bérest, a hetyke parasztot, mert ez látszott
               okosabbnak, a kantinba viszem s beleöntök egy félliter bort.</p>
            <p>- No, most beszélj. Mit láttál?</p>
            <p>- Nem láttam én semmi különöset, káplár uram. Tempírozták a golyót valami
               szerszámmal, mint a miéinket.</p>
            <p>- Hallottál-e kommandót, hé?</p>
            <p>- Hallottam, de olyan furcsát, nem olyant, mint a miéink, meg nem is értek
               németül.</p>
            <p>Odavettem a másikat, a Birkást is, hátha a kettőből többet kiveszek. Megkísérlettem a
               magam feje után kieszelni a kommandót, hátha ráösmernek.</p>
            <p>- Azt mondták-e: Gránátok, cél a gyalogság, kétezerötszáz méter, (tudom, ennyire
               állítottuk a célt), irány a gyalogság!</p>
            <p>- Még mondtak utána valamit.</p>
            <p>- Azt mondta-e Blasius főhadnagy úr: ötpercenként vagy hárompercenként...</p>
            <p>- Igen, igen, - erősködött mind a kettő, - azt mondták, biztosan tudjuk.</p>
            <p>Ez elég volt nekem. Eleresztettem őket. Igen, nagyszerű tüzérségi találmányt volt
               alkalmam látni, működésben, srapnell módjára tempirozható gránátot, amely
               háromrekesztékü s ezek a rekesztékek egymás után robbannak, olyan időközökben, mint
               nekünk tetszik, szinte láthatatlan helyen, földbe fúródva. Voltam annyira jó tüzér,
               hogy megítéljem a találmány fontosságát. Szinte magam előtt láttam képzeletben egy
               védekező üteget, amint ilyen rekeszes kamarás lövedékkel teletűzdeli maga előtt a
               terepet, gyilkos, földbe búvó golyókkal, amik épp akkor robbannak föl, mikor az előre
               jövő csapatok föléjük érnek. Pokoli ötletesség... Percre igazított robbanó aknákat
               lőni ki, szárazföldi torpedókkal rakni meg a mezőt, amin az ellenségnek át kell
               vonulnia.</p>
            <p>Aznap délben őrparancsnok lettem, ami igen csöndes foglalkozás, s volt módomban
               folytatni az elmélkedést. Mert csak kilenc emberből állott összesen az őrség és négy
               őrt állítottunk. Egyet az őrszoba elé sorompóőrnek, egyet a zab- meg a szénaraktár
               elé, az istállókon túl, egyet a hadtestparancsnok szállása elé, végül egyet a
               lövőszerraktár elé, ami jó két kilométernyire van a tábortól. Ügyes főtüzér volt a
               fölvezetőm s a legények között is csak egy volt, a félig hülye sváb legény,
               Schwonauer, akire vigyázni kellett.</p>
            <p>Tudja Isten, hogy mikép sorozták be ezt a folyton vigyorgó, félkegyelmű embert. Ha
               őrségen állt, mindig elfelejtette a jelszót, meg az oldószót. Puskát adtunk ugyan a
               kezébe, de nem töltöttük meg, mert még valami bolondot követ el vele. Csodálatos,
               hogy épp ezt a féleszűt nem bántotta Jarosik tűzmester, a nem alvó, az örökké
               szaglálódó, sőt elmókázott a bambával többször.</p>
            <p>Estig minden jól ment. Sötétedéskor a sorompóőr megkezdte a szabályszerű kiáltozást,
               jó nyujtott hangon:</p>
            <p>- Halt verdaa, patrul forbáááj... - a többi általvette szép sorjában és tovább adta
               hárompercenként.</p>
            <p>Éjjel tíz órakor berontott a táborügyeletes tiszt a kegyelmes úr parancsával, hogy az
               ablaka alatt álló őrnek fogjam be a száját, mert a kegyelmes úr nem tud aludni. Béres
               János csupa buzgóságból akkorákat bődült, hogy a meghalt hadtestparancsnokokat is
               föltámasztotta volna. Elhallgattattam.</p>
            <p>Nem volt kedvem lefeküdni - minden őrszoba poloskás az egész monarchiában - és
               sétálni mentem, de nem messze, mert Jarosik tűzmester ilyenkor még a kantinban ül. A
               tábort határoló árok szélén lépkedtem és néztem a gyülekező felhőket. Egy-egy
               fuvallás, ami az orcámba vágódott, igen jól esett. Vihar készült; az árokparti vékony
               ákácok hajladoztak s nyugat felől folyvást villámlott, dörgött is messziről. De
               mintha az egyik ákácbokor mögött tömörebb, olyan emberforma sziluettet vettem volna
               észre, feléje lépkedek... Egyszerre elém toppan...</p>
            <p>- Nóbel káplár, - suttogja valami asszonyi hang.</p>
            <p>Hallgattam.</p>
            <p>- Nóbel káplár őrparancsnok, - szólít az megint, közelebb jön és leveti csuklyás
               köpönyegét.</p>
            <p>- Nem ösmer? Emilia Corandini vagyok... Magát keresem. - Mintha a lecsüngő nehéz
               felhőgomolyagok fekete fodraiból ereszkedett volna le, úgy állott előttem ez az
               asszony sötét ruhában. Szólni sem tudtam eleinte.</p>
            <p>- Úgy-e, csodálkozik, hogy itt vagyok, - eresztette a szót szakgatottan reszkető
               ajkai között - automobilon jöttem, itt van a csurgai majornál egy kazal mellett... Én
               magához jöttem, csak magához, Nóbel káplár... - és megkapta a kezemet erősen, a szeme
               villanása meg általjárt, éreztem, pedig sötét volt.</p>
            <p>Kissé hátrább léptem, de nem eresztett el. Mennybéli hatalmak, tegezni kezdett s
               megkapta vállamat két kézzel.</p>
            <p>- Igaz, hozzád jöttem, éretted jöttem, és elviszlek, boldoggá teszlek, hacsak le nem
               szúrsz itt, vagy azt nem akarod, hogy itt a szemed előtt agyonlőjem magamat...</p>
            <p>Egy kis brauningot vett elő és a homloka felé irányította, de én félretoltam
               félkezemmel, a másikkal magamhoz vontam az asszonyt, mintha önnönmaga ellen
               védelmezném. Forró könnyek peregtek az arcomra, s éreztem meleg, illatos lehelését,
               ezét az isteni fenevadét, aki rám támadt, rám lesett az éjszakában orvul, hogy
               megkísértse a császárnak egyik leghívebb káplárját. Még én fogtam őt, de éreztem,
               hogy gyöngülök.</p>
            <p>Ej, elvégre is katona vagyok, őrparancsnok, a tábor virrasztó gondviselője, fegyveres
               férfiak parancsolója. Nyugalmat erőltettem magamra, s komolyan, szinte ridegen
               szólítottam föl, hogy miért jött ide, mit kíván tőlem, beszéljen.</p>
            <p>- Tegnapelőtt sárga ládákban hozták ide Blasius főhadnagy találmányát, a kamarás
               gránátot.</p>
            <p>Kiegyenesedtem s olyan képet vágtam, mintha semmiről sem tudnék.</p>
            <p>- Igen, te tudod, oda raktátok a lővőszertárba, oda ni... Megvan nálam a tábor
               térképe... Lőttetek is vele itt is, meg már előbb Steinfelden is... Értsed meg,
               katonám, én vitézem, te okos, te dali, nékem egyet bírnom kell azokból, csak egyet;
               de még ez éjszakán, a te segítségeddel...</p>
            <p>Visszaugrottam ijedten, s a kezemmel hadonáztam. Hogyan, én Nóbel Árpád esküszegő
               legyek, bezárassam magamat dohos kazamatákba esztendőkre, vagy talán agyonlövessem
               magamat... Nem... Nem.</p>
            <p>Az asszony utánam csúszott, félkarral átölelt, s csöndes, nyugodt hangon sugdosott a
               fülembe:</p>
            <p>- Azt hiszed, bolond vagyok, nem... Jól kigondoltam a dolgot... Semmi bajod sem
               lesz... Itt az autóm, egy óra alatt Pesten lesz a gránát vélem... Vagy gyere te is,
               új életet kezdhetsz odakünn... Pénzt adok, sokat... Százezer lírát. Gondold meg, egy
               éjszakáért... Úr lehet belőled...</p>
            <p>Hallgattam.</p>
            <p>- Kétszázezer lírát adok, nézd, itt van nálam, - és kibontotta a tarsolyát, egy csomó
               ezerkoronást mutatott.</p>
            <p>- Nem.</p>
            <p>- Nem? Félmilliót adok, te eszelős, te tarka nyomorúságba ragadt féreg, te...
               Szabadulj, értsd meg, előtted az élet... csak egyszer adódik... fogadd el...</p>
            <p>Elfordultam és összefont karokkal úgy álltam az éjszakában, mint a kőbálvány, mint a
               sziklaszobor, akit őfelsége állíttatott a tábor sáncára... Fölöttem a vihar, hátam
               mögött Ő... a csákóm sasa meg mintha huhogó halálmadárrá vált volna s ott röpködött
               volna a fejem fölött egyre...</p>
            <p>Egyszerre azt érzem, hogy hozzám csúszik térden és általfogja a csizmáimat. Érzem,
               csöndes zokogása rázza a térdeimet.</p>
            <p>- Rúgj el magadtól, Nóbel káplár, taszítsd el azt az asszonyt, aki rabszolgádul akart
               szegődni hozzád egy életre... Nem vetted-e észre, amikor nálam jártál s veled
               beszéltem, hogy szemeim hívtak, bár ajkaim nem merték tenni... Most megmondom. Vajjon
               van-e becse az ölelésemnek, - s megölelt - van-e íze a csókomnak, - s megcsókolt,
               odaszorította képét az enyémhez, úgyhogy elteltem édes illatával.</p>
            <p>Ti ismeritek a jellememet, tudjátok, hogy az megáll a förgetegben, mint az acél
               pillér, nem fog azon pénznek, hatalomnak ereje, csak egyet nem áll Nóbel Árpád, az
               asszony csókját.</p>
            <p>Nem szóltam az olasz asszonyzsiványhoz, aki lehelletében hozta magával a babérerdők
               illatát, igent nem mondtam, csak magamhoz öleltem és szívtam, csókoltam a
               tizenkilencedik esztendő mohóságával, falánkságával.</p>
            <p>- Igen, édes, - folytatta - elmegyünk, együtt leszünk örökre jómódban,
               gazdagságban... csak tedd meg, tedd, azonnal...</p>
            <p>Visszacsókolt többször, röviden, mintha azt mondta volna: majd később...</p>
            <p>Már rabja voltam s a hív rabszolga okosságával mérlegeltem a lehetőséget. Most
               háromnegyed tizenkettőre... tizenkettőkor fölvezetik Schwonauert, a hülyét, akkor
               kell feltörnünk a raktárt.</p>
            <p>- Addig hozd ide édes az autódat, ide a tábor árka mellé a Csurgai-majorból. Itt
               várlak.</p>
            <p>Az árkon fürgén átszökött és elfutott az éjszakában. Ahogy nem volt előttem, megint
               reménykedni kezdtem, hátha nem jön vissza, hátha fölfedezik az autóját és
               megfogják... Ó, bár ne jönne... de hiába.</p>
            <p>Tíz perc mulva itt volt. Csöndesen megvártuk az őrségváltást, s mikor a lövőszertár
               felől először hallatszott Schwonauer bárgyú kiáltása, megindultunk, persze kerülve,
               kívül a táboron.</p>
            <p>Előbb benéztem az őrszobába, megkérdeztem az őrvezetőmtől, Jarosik ott volt-e. Nem.
               Elég baj; ez a kutya még most is a tábort járja.</p>
            <p>Emilia ezalatt künn várt, s amíg a lövőszertár felé mentem, vagy húsz lépésnyire jött
               utánam.</p>
            <p>Ez a lövőszertár félig a föld alá ásott pince. Körül, legkívül, szöges drótkerítés,
               száraz árok, meg magas, fölhányt gát fogja körül. A gáton sétált Schwonauer, amikor
               rákiáltottam.</p>
            <p>- Maga az, káplár úr? - kérdezte szepegő vigyorgással, de én jónak láttam
               megriasztani.</p>
            <p>- Hát ez a regula, így fogadod a följebbvalódat, hát a jelszó mi... te tökfej... ne
               moccanj, ne szólj... te lázadó kutya... becsukatlak, vasra veretlek...</p>
            <p>Amikor már vacogott, ráparancsoltam, hogy menjen a célmegfigyelő bódéhoz - jó két
               kilométerre volt - s ott várjon, amíg érte küldök.</p>
            <p>Aztán intettem Emiliának, futva jött az asszony és nekiestünk a raktár két nagy lógó
               lakatjának. Én karddal meg egy tégladarabbal akartam leverni, de ő intett, hogy
               várjak és két kicsiny, valami zsiradékkal bekent ráspolyt vett elő. Mindegyikünk
               nekilátott a maga lakatjának, pompásul fogott a két szerszám.</p>
            <p>Tíz perc mulva benn voltunk, Emilia elől, s betettem hátunk mögött az ajtót. Az
               asszony kicsiny tolvajlámpát gyújtott, körültapogatta a pincét, s nagyot kiáltott
               örömében, amikor meglátta a sárga ládákat.</p>
            <p>Egymáson feküdtek, lehetett vagy hat.</p>
            <p>- Úgy, édes, most egyet a legfelsőbből kiveszek én, egyet pedig te az aljáról, mert
               hátha szerteriasztanak bennünket vagy elfogják egyikünket... Legyen mindegyikünknél
               egy.</p>
            <p>Megborzadtam arra, amit mondott, de már hiába. Az ördögök legszebbje parancsolt
               velem.</p>
            <p>Mindegyikünk az ölébe kapott egy lövedéket, a lámpát eloltottuk, az ajtót betettük
               magunk után, azzal szaladtunk az automobil felé.</p>
            <p>Ott, tudom, két fekete bőrtáskát vett elő Emilia, amik valami vattafélével voltak
               megtöltve, abba pólyáltuk a golyókat; emlékszem, épp a becsukásával vesződtem, amikor
               egy árnyék ugrott elő, kard villant meg s egy hatalmas vágás sujtott le rám, úgyhogy
               hanyatt estem, félig az autóba. Arra is emlékszem még, hogy majd ugyanazon
               pillanatban Emilia pisztolyt ránt és Jarosikra süti... Aztán elhagyott az
               öntudatom.</p>
            <p>Hogy mi történt velem annak utána, arról szólt valamit Emilia, de nem mindent mondott
               meg. Hogy miképp tett föl ez az asszony az autójára, hogy bolyongott velem az
               ismeretlen utakon a zúgó, szeles éjszakában, hányszor borult rám sírva, miként ölelt,
               mint törülgette sebemet, költögetett, csókolt, azt csak az Isten tudja, a mindeneket
               látó, én nem.</p>
            <p>Hatalmas zökkenésre tért vissza az öntudatom. Az autónk nekiment egy szöges
               drótkerítésnek, azt eltépte, de kiszakadt az első két pneumatik s fölborult a
               kocsink. Már akkor be volt kötve a fejem, szerencsémre, csak lapos vágás ért - s én
               talpra álltam, hogy tájékozódjam.</p>
            <p>Emilia a kezét tördelte s a Madonnához fohászkodott. Kiviláglott, hogy a
               szerencsétlen teremtés a sötétségben egyórás nagy kört tett meg Örkény körül, s az
               uraság fácánosának drótkerítése állta utunkat. Ott voltunk kétszáz lépésnyire a
               falutól. Az pedig bizonyos, hogy azóta fölriasztották a tábort s minket keres tiszt
               meg tüzér, lóháton meg automobilon. Hamar határoznom kellett.</p>
            <p>A vacsi puszta felé sok a liget meg az erdő, arra fussunk... Ha onnan a ceglédi
               szőlőkbe vehetjük magunkat, félig megmenekedtünk.</p>
            <p>Emilia rám hagyta s megindultunk, ki-ki a maga táskájával a cuppogó sárban, keresztül
               a tocsogókon, amik csak akkor villantak meg, amikor már beléjük gázoltunk. A vasúti
               töltésen túl sűrű cserjés erdő kezdődött, azt nem járhatja lovas ember, abba
               mentünk.</p>
            <p>Vettük észre, hogy velünk egyirányba menve, az erdő szélén három lovas dagaszt a
               sárban s a nedves földre lapultunk kis időre. Szerencsére megállottak s jó hangos
               beszélgetés meg káromkodás után, ami kiabálásnak is bevált, másfelé fordultak.</p>
            <p>No, így ugyan meg nem fogtok bennünket.</p>
            <p>Az a terület, amelyik Örkénytől északkeletnek terjed Pusztavacson által egész a
               ceglédi szőllőkig, igaz, eléggé erdős, de ezek az erdőfoltok nem érnek össze. Jókora
               tengeritáblák, dohányföldek meg szántók vannak közbül, a mi veszedelmünkre. Az
               erdőcskékben lassan haladtunk, galagonya, csipkebokor, ákác-sarjadzás húzta-tépte
               ruhánkat, az erdőszélen meg hasra fekve hallgatóztunk. Ha semmi se ijesztett, szinte
               futottunk át a következő erdőcskébe. Emilia csodálatosan bírta a törtetést. A
               lövedéket nagy kendőbe kötötte a derekán, vállán által a kebléhez s úgy hordozta,
               mint az édes gyermekét. Anyákról olvastam csak, hogy rettentő fáradságot bírnak el,
               meg merészek, veszedelmesek, mint a nőstény leopárd, ha ott van mellettük a
               gyermek.</p>
            <p>Hanem az ilyen nyáreleji éjszaka nagyon rövid, félnégy felé már mindent szürkének
               láttunk s négyre ránk pirult az égboltozat. Úgy becsültem, tizennégy-tizenöt
               kilométert haladhattunk, mire a legutolsó erdőcskéből kiértünk. Tudja Isten, miképp
               történt, de amikor még sötét volt, jobban ügyeltünk. Most nem vettük észre, hogy az
               egyik erdőszéli termetes bokor mellett lovasember áll, szorosan odahúzódva, csak
               akkor, amikor előugratott. Emilia rálőtt a brauningjából, de az elvágtatott, s
               vágtatvást a »Vigyázz« jelet fujta. Szabados volt, a második üteg trombitása. A jelre
               többen fújtak választ messziről, az erdőszél mentéről, hátunk mögül, meg a tisztás
               túlsó feléről is, mindnyájan a »Vigyázz« jelet. Bekerítettek...</p>
            <p>Életemben sok nehéz percet éltem, de kétségbeejtőbbet, reménytelenebbet mint a
               mostani, még soha. Gondoljátok el: szökött katona, betörő, császárját eláruló
               dezentor voltam, akire puskával vadászott az ezred, csupa jó lovas ember, akik mind
               boldogok voltak arra a gondolatra, hogy engem lelőhetnek, vagy leszúrhatnak;
               mellettem meg az asszony, ez az elszánt, szerencsétlen teremtés, aki hozzám
               kötözködött; bizakodva erőmben, férfiasságomban. Először éreztem a férfiúi
               kötelességeknek azt a teljességét, amit egy hozzánk fűződő asszonyi élet szít föl az
               igazi férfi kebelében. És mégis mintha inkább Emilia vezetett volna engemet, nem én
               őt. Hirtelen körülnézett, s egy elhagyott kis csőszház felé vont, amit majd csak
               tengeriéréskor foglal el a gazdája.</p>
            <p>- A trombitás csak engem látott meg, nem tudják, hogy ketten vagyunk, - susogta olyan
               hangon, amelyben már benne volt a kétségbeesés - menj te a padlásra a magad
               lövedékével, ott bujj el. Idelenn én fogadom őket. Ne ez a férfiruha, ami rajtam van,
               hogy tovább menekülhess majd...</p>
            <p>Lefejtette sebesen köpönyegét, isteni termetéről egymásután szaggatta le a férfiruhát
               és hajigálta nékem. Megindultam fölfelé a padlásra egy recsegő tyúklétrán, s már
               fönn voltam, mire még egyszer utánam rohant, megfogta kezeimet - ez volt az utolsó
               kézfogás - és a fülembe súgta kétszer is.</p>
            <p>- Ha elfognának engem, te vidd a golyót a bécsi olasz nagykövetséghez...
               Megértetted?... Oda... Spanocchi ezredes attaséhoz... Isten veled...</p>
            <p>Fölhúztam a padlásra magam után a létrát, s odafönn jól elbujtam. Szerencsére tele
               volt a padlás szalmával, törekkel, tavalyi babszárral s volt, ami eltakarjon. Hasra
               feküdtem, úgyhogy a szobamennyezet deszkáinak egy rése adta a levegőt a lélegzéshez,
               de a szememnek is elég nagy volt a hézag, jól leláttam.</p>
            <p>Kívül a vágtató lovak ritmikus dobogása hallatszott mind közelebbről, de a ház előtt
               vagy harminc lépéssel megállhatott a csapat. Úgy látszik, mind legénységbeliek
               voltak, nem mertek bemenni s esetleg Jarosik tűzmester sorsára jutni. Talán egynegyed
               óráig tanakodtak, amikor újak jöttek, tisztek, megismertem a beszédjükből, meg
               egy-két kommandóról. Csak most vették körül a házat.</p>
            <p>Német beszélgetést hallottam, közte a Blasius főhadnagy szavát:</p>
            <p>- No, majd bemegyek én... igen, puszta kézzel... nesztek a kardom. - Hallottam, mint
               ugrik le a lováról s nyitja az ajtót.</p>
            <p>- Emilia, - kiáltotta kitárt kézzel, de az asszony, aki a szoba másik sarkába
               húzódott, előkapta a pisztolyát s abban a pillanatban sütötte a jobbik halántékára,
               amikor Blasius hozzáért.</p>
            <p>A gyönyörű test megtántorodott és rábukott a kamarás gránátra, ami ott állt előtte a
               nyitott táskában.</p>
            <p>Rémséges pillanatok voltak ezek, némán, hasonfekve nézni a legszebb asszony
               pusztulását és tehetetlenül...</p>
            <p>Az Isten tudja, mikor sírtam utoljára; dühös dajkám: az élet, nem tudott könnyet
               fakasztani szememből meglett koromban, bárhogy rázott, rugdalt is, de most sírtam, s
               könnyeimnek sűrű permetegét hullattam a résen keresztül a szobába, ahol az én Emiliám
               feküdt.</p>
            <p>A lövés után berohant a többi tiszt az ezredesünkkel, megnézegették körül a
               holttestet és - mi tagadás, nem válik becsületére a tüzértisztikarnak, de el kell
               mondanom, mert úgy volt, - örültek a lövedéknek.</p>
            <p>Blasius nem. Ő mintha megfagyott volna, úgy állott Emilia fölött, nem szólt bele a
               gránát elszállításába, hallgatott, mikor az ezredes ásókért küldött négy kanonért egy
               szakaszvezetővel, hanem amikor mindenki elment, ráborult a testre és összecsókolta
               véres orcáját kétfelől.</p>
            <p>- Emiliám, édes egyetlenem, így kell találkoznunk utoljára: ...oh, én
               boldogságom...</p>
            <p>Rettentő nehéz zokogás szakadt fel a férfi kebeléből, mintha sziklák gördülnének le
               tompán a hegyoldalon... az asszony sírása ehhez képest csak könnyű vízfolyás.</p>
            <p>Egy kicsiny gyűrűt húzott le a tiszt a halott ujjáról és a tárcájába tette, a hajából
               is vágott néhány szálat, azt is eltette, aztán újra kezdődött a csók, meg a
               zokogás.</p>
            <p>Bántott némikép a Blasius kesergése. A főhadnagy óriásit téved, ez az asszony az
               enyém volt, nem az övé, de ki kelne harcra az emlékekért, egy holttestért, aki
               nemsokára a földé lesz, ha még oly kedves is volt. A szerelmes ember mind szörnyen
               képzelődő, tudom, hisz Petőfi egész sor verset írt egy megholt leányról, mert azt
               hitte, hogy amíg élt, szerette őt, a költőt. Nem is haragudtam, pedig igazán okom
               lett volna rá. Hitvesem lett az asszony, összeadott a rettenetes éjjel, násznépünk az
               ezred, amelyik halálra keresett bennünket.</p>
            <p>Búvóhelyem különben pompás volt, nem lett volna tanácsos elhagyni. Emilia igazat
               mondott, engem nem is kerestek. Örültek, hogy megkerült a golyó, felőlem meg azt
               hitték, legalább aznap, hogy talán valahol Jarosik sorsára jutottam.</p>
            <p>Láttam, mint hoz vagy egy óra mulva négy tüzér ásókat, mint teszik Emiliámat valami
               hordozó-ágyfélére s viszik ki. Csak Blasius ment a tetem után sírva, én csak szemmel
               követhettem a szalmás tető egy nyílásán keresztül.</p>
            <p>Az erdő szélén földelték el, majd azon a helyen, ahol megláttak bennünket. Sírját nem
               hányták föl, hanem betaposták nehéz tüzércsizmákkal s elegyengették, nem hogy
               keresztet állítottak volna, hogy nyoma se maradjon. Így akarta a
               hadtestparancsnok.</p>
            <p>Mert különös nép a katonaság. Ti talán azt hiszitek, hogy ez a történet olyan
               félmese, mert hisz ilyen tragédiáról, emberhalálról semmit se olvastatok az újságban,
               azok pedig mindent megírnak. Nem úgy van. A katonaság egy másik világ a miénk
               közepette, aminek a széle a kaszárnyafal, a tábor árka, s más a törvénye, más az
               erkölcse. Minden hír csak addig terjed, ameddig jónak látják; ott nem pletykálnak. A
               közember büntetését megtudja a közember is, a káplárét csak a káplárig tudják lefelé,
               az ezredesét csak az ezredesek, meg a fölötte valók. Ha pedig hallgatni kell, hát
               hallgatnak és jól is teszik, kivált az ilyen dologban. Gondoljátok meg, micsoda
               európai botrány kerekedett volna ennek az asszonynak a halálából, milyen diplomáciai
               jegyzékváltás, interpellációk Rómában, s talán háború is. Amit elmondtam,
               színigazság, azt el kell hinnetek az utolsó szóig. Meg azt is, - fájdalom - amit
               ezután mondok, mert hisz az egyik golyó még akkor az enyém volt.</p>
           
         </div>
        <div type="chapter">
            <head>
               IV. A kamarás gránát.
            </head>
            <p>Elaludtam a csőszház padlásán mélyen, s az aggodalmak egyik napját levette rólam
               titokban, kérés nélkül, a százfátylú álom, de fölébresztett estére. Előbb nem
               emlékeztem semmire, de aztán megtapogattam magam körül a szúrós babszárat s
               lassankint rájöttem mindarra, ami velem történt.</p>
            <p>Előkotortam a létrát, nagynehezen lemásztam és ennivaló után keresgéltem. Hajtott az
               éhség annyira, hogy nem irtóztam bemenni oda, ahol szerencsétlen Emiliám sóhajtotta
               utoljára az én nevemet. Megcsókoltam a helyet, ahova leroskadt, de ennivalót nem
               találtam. Közel a házhoz kútgém látszott, vödör is volt rajta és legalább ihattam.
               Rettentő a kútgém csikorgása az üres éjszakában, ha olyan ember okozza, akit
               hajtanak, mint a vadat. Mintha boszorkányok ültek volna végig a gémen s azok
               sivalkodtak volna.</p>
            <p>Megindultam északkeletnek s inkább a mezőn haladtam, mint az erdőségben, hisz éjszaka
               volt. Már virradt, emberek jöttek felém, de még nem értem a szőlőket. Civilruha volt
               rajtam, az, amely Emilia testét fedte tegnap, csak a tüzércsizmáimat tartottam meg,
               de a sarkantyút leszedtem róluk, még se mertem az emberek közelébe jönni. Az a szép
               úritáska, amiben a gránátot vittem, gyanússá lehetett. Jobbkéz felől jókora fenyves
               sötétlett, de nem telt örömem benne. Ültetett erdő volt, csupa zsinórvonalba állított
               fenyőfa, úgy hogy keresztül lehetett rajta látni, akár a rostán, jó három kilométer
               messzeségbe. Átkoztam a Kóburg-uradalom erdőmesterét, azt a tökfilkót, aki
               valahonnan Hannoverből idecsöppenve, megcsúfolta a mi Alföldünket és sivár elmével
               olyan cudar ültetvényt teremtett, amiben se ember gyönyörűséget, se vad oltalmat
               nem lelhet. Nem is mentem bele; amint az emberek elhagytak, kimentem újra a dülőútra
               a földek közé.</p>
            <p>Még jóval délelőtt elértem a ceglédi szőllőket. Nagy birodalom ez, tele kedves, apró
               épülettel, amik rendszerint üresek ilyenkor, s szinte hivogatják az embert
               lugasaikkal. Benéztem vagy háromba s a negyedikben találtam szalonnát, igaz, kissé
               száraz kenyeret, meg búvóhelyet. No, mondok, itt megebédelek, vacsorálok és meghálok
               urasan, nyugodtan.</p>
            <p>Pompásul helyrehozott az álom és fütyörészve indultam másnap reggel útnak.
               Tulajdonképp kevés okom volt a búsulásra. Igaz, Emiliámért még sajgott a lelkem, de
               kezemben a lövedék, a vagyont megérő, s fiatal vagyok, élni, költeni vágyó, mért
               szomorkodjak. Egyszer megkergettek a csendőrök, utánam is lőttek, de estére szépen
               beértem Ceglédre. A táskámat még azon este eladtam a vasúti állomás várótermében egy
               zsidónak s a golyót szépen papírba kötve, fölültem éjfél után egy személyvonatra,
               amely reggelre közel hozott Pesthez.</p>
            <p>Két állomással Pest előtt szálltam le, mert hátha a katonai hatóság észrevette a
               második gránát hiányát és rám uszította a rendőrséget, hátha csapatostul lesnek rám a
               detektívek a pályaudvarokon, hátha így... hátha úgy. Mert a gránát az enyém,
               megszolgáltam vérrel, verejtékkel, ezt ugyan meg nem kapjátok.</p>
            <p>Gyalog mentem egy darabon, aztán egy zöldséges kocsira ültem, - egy koronámba került
               - így szépen bejutottam az üllei vámon, az én első keresetem színhelyén, ahol fájó
               emlékek álltak sorfalat kétoldalt, régi emberek, ostobák és gazemberek, vegyest, akik
               gyilkosai lettek első ideámnak, meg Ida, a hűtlen. - Szabad, kenyérkereső emberek
               vagytok, de nem hiszem, hogy annyi bánat verte volna lelketek, mint az enyimet
               húszesztendős koromig. Igaz, hogy annyi öröm se, mert én két kézzel vájkáltam abban a
               ládában, amiben az élet kincsét-rongyát tartogatja.</p>
            <p>Nem mentem el Kleinhoz, a nagybátyámhoz, hanem egyik névtelen ösmerősénél, barátjánál
               szálltam meg, akik bőven voltak a Népszinház-utca meg a Baross-utca közti részen.
               Onnan üzentem hozzá, hogy jöjjön által délután.</p>
            <p>Meg is jött az öreg pontosan - pedig féltem, hogy kéreti magát - és a szobában kettőt
               lépett előre, aztán megtorpant, visszahőkölt, mint valami csökönyös öreg póni, úgy
               hogy szemébe vágódott szürke sörénye. Igaz, nem voltam valami úrias. A ruhám kopottá,
               szakadozottá lett a bujdosásban s a képemet kiverte az ötödnapos szőr.</p>
            <p>- Pénzt nem adok, - hebegte vagy háromszor a jó napot helyett és szürke szakálla
               tovább rezgett, mintha még mindig azt mondogatná magában.</p>
            <p>- De adsz, - kiáltottam diadalmasan - sokat adsz, két kézzel adsz... hogy miért...
               ezért ni... - s az asztalon állítottam talpra a lövedéket, leszakgatva róla az
               újságpapirt.</p>
            <p>A kis öreg meglepődött, három ujját kinyújtotta az ismeretlen szörnyűség felé, de nem
               nyúlt hozzá, hanem körüljárta az asztalt és megnézte minden oldalról.</p>
            <p>- Csak semmi ostobaság... - enyhítette előbbi kijelentését, - hát ez mi?...</p>
            <p>- Ez? A legfölségesebb idea, ami tüzér agyából kikerülhet, fegyver, hatalom, szomszéd
               hatalmasságok irígységé, vágya, nekem meg pénz, félmillió lira, amiért én majd az
               életemet adtam... Nézd meg a homlokomat...</p>
            <p>Az öreg megnézte, megtapogatta a heggedő vágást, amit Jarosik tűzmestertől kaptam,
               mondhatom, sokkal alaposabban, mint a lövedéket, s látszott rajta, hogy kezd hinni.
               De nem mondta.</p>
            <p>- Hm... Ilyen volt apád is, a megboldogult, - morogta és egy szennyes diványra
               ereszkedett, aminek sodrott rézrúgói kínos zengésre fakadtak alatta, - ilyen volt
               apád is... minden ostobaság fölizgatta... reménykedett, felhőben szántott-vetett...
               s mire mindent elfujt a szél, meghalt...</p>
            <p>- De ez nem az, - erősködtem - nagy darab arany, ami egyszer akad az ember útjába,
               stb., - puhítottam nagybátyámat még vagy félóra hosszat. Engedett végre és adott
               pénzt ruhára (de kikötötte, hogy kinél csináltassam), útra, ellátásra, hogy úr
               módjára élhessek legalább két hétig. Hazamenet aztán meg is símogatta a fekete
               lövedék szurkos főkötőjét, de csak két ujjal, mintha attól félne, hogy
               megharapja.</p>
            <p>Két nap alatt kistafiroztak - minden éjjel másutt háltam - és harmadnap este
               megindultam Bécsbe szép bőrládával, meg egy táskával az oldalamon, amit a vállon
               általvetett szíj tartott. Ebben volt a golyó. Bécsben nem szálltam hotelbe, hanem a
               pályaudvar környékén egy kertész házaspárhoz költöztem, kicsiny, egyedülálló házba,
               aminek a lakói napközben kint dolgoztak.</p>
            <p>Hamarosan megtudtam, hogy hol az olasz nagykövetség, s mikor fogad az attasé,
               Spanocchi ezredes. Fogadott is aznap délelőtt, de annyi eszem volt, hogy a golyót ne
               hozzam magammal. Az erősen kopasz, sovány ember úgy állt ott egész beszédem alatt,
               mint valami szobor, amit most ástak ki valahol a Monte-Marión, - engem sem ültetett
               le - csak a Fanfulla akkor jött keresztkötéses példányát lóbálta a jobbkezében.</p>
            <p>Én persze a régen várt örömnek tüzével mondtam el neki mindent, színesen,
               részletesen, Emilia Corandinivel való éjszakámat, a kamaráslövedékkel való
               gyakorlatot, raktár-fölverést, menekülést, megsebesülésemet, Emilia halálát, és azt
               vártam, hogy legalább is megölel, nyakamba borul, magasztal, megdicsér... Ördögöt.
               Amikor kifogytam a szóból, azt felelte csöndesen, hogy ő tiszt, urának, az olasz
               királynak a küldötte, és ilyen, a becstelenséghez igen közelálló ügyekkel nem
               foglalkozik. Azzal megbiccentette a fejét, ami annyit jelentett, hogy mehetek.</p>
            <p>Forgott velem a palota, a lépcsőház, s azt hittem, talán álmodom, vagy talán
               eltévesztettem a címet s a svájci vagy hollandus követtel beszéltem. Ennyi küzködés
               után, élet-halálra menő vállalkozás után így ereszteni el az embert, hallatlan
               dolog... Hátha őrült volt Emilia s ennek az eszelős asszonynak lettem a bolondja,
               felbuzdított, vakká tett, hisz még a nevét sem tudják a követségen.</p>
            <p>Hiába, csak a vármegyei közigazgatást ismertem akkor, a diplomáciát nem.</p>
            <p>Fenékig keseredve lépkedtem lefelé, s szinte kerültem a portás tekintetét. Nem is
               tudtam, merre megyek, csak mentem, s a legelső keresztutcán befordultam. Ekkor mellém
               surran, hozzám dörgölődzik egy ember, szó nélkül kezembe csúsztat egy piciny,
               összehajtott papirszalagot, azzal eltűnik minden köszönés nélkül. Valami megvillant
               a fejemben... Nem bontottam ki azonnal a cédulát, még elmentem vagy hat ház előtt,
               azután tértem be egy kapu alá. Ím, ez volt benne:</p>
            <p>»Jacopo Giovini. Westfaler-Gasse 182.«</p>
            <p>Szerettem volna ugrálni örömömben, mert éreztem, hogy végre az igazi úton vagyok.
               Szinte futottam tovább, amíg egy üres kocsit leltem.</p>
            <p>- Westfaler-Gasse 181., - kiáltottam neki belülről vígan, s úgy vágtam magam hanyatt
               az ülésen, mintha az enyém lenne. Jó messze volt, legalább nékem messze, aki már nem
               bírtam magamat csillapítani. Leugrottam, amint megérkeztünk s a homályos kapu alatt
               silabizálni kezdtem a lakók nevét. Gyújtó világánál betüzhettem ki legfelül a
               harmadik emeleti lakók sorában egy fakó kis névjegyet: »Jacopo Giovini, a milánói
               Aliwaro cég kalapgyárának ügynöke.«</p>
            <p>Csak a hátsó lépcsőn juthattam föl a kicsiny udvari szobába. Sárgaképű, ráncos vén
               banya nyitotta ki az ajtót csöngetésemre, motyogott valamit olaszos németséggel és
               bevezetett az ügynök szobájába, hogy várjam meg, amíg megjön.</p>
            <p>Hát vártam és körülnéztem. A fal mellett tömérdek kalapskatulya egymáson, az asztalon
               írások, jött és el nem használt borítékok. Bizony belenéztem egyikbe-másikba, hisz
               egyedül voltam; csupa üzleti levél, legtöbb olasz, egyik másik német, megrendelés,
               reklamálás, csődbejelentés, még egy vidéki magyar csődtömeggondnok fiskális írására
               is akadtam köztük.</p>
            <p>Egy kicsit elszomorodtam megint, hátha igazán kalapos ez az ember, aki mellesleg
               politikával is kíván foglalkozni, valami kalandor, mindent vállaló, holtig próbáló
               fráter, aki ugyan megörülne, ha a kamarás gránátot ő szállíthatná az olasz
               kormánynak, ő, a cilindersimogató, aki azt se tudja, mi a gránát. No várj, belőlem
               ugyan nem pénzelsz, gondoltam, most én leszek az, aki hallgatok, akár valami attasé,
               szólj te, hogy mit tudsz.</p>
            <p>Csöngettek, hallottam, hogy csoszog ki a banya az előszobába, s megjelenik végre az
               én emberem. Jóval előkelőbb volt, mint a lakása, zömök, kissé kövéres és mosolygó.
               Nem mutatkoztam be, s csak néhány szót eresztve előre, egyetlen nevet mondtam neki:
               Emilia Corandini, gondolva, hogy ha tudsz többet, hát szólj.</p>
            <p>Tudott is mindent, még olyat is, amit én nem tudtam. Gratulált a bátorságomhoz,
               kérdezősködött, hogy hegged-e már a fejsebem, tudott egyet-mást Blasius
               főhadnagyról, hogy milyen geniális tüzér, milyen kedves ember, aztán rátért a
               kamarás-gránátra, mondta, hogy itt Bécs mellett, Steinfelden végzett lövőgyakorlatok
               nem voltak kedvezők a gránátra, mert a talaj itt nagyon köves, a lövedékek
               lecsapáskor szerteszakadoztak a sziklán, anélkül, hogy robbantak volna, már pedig az
               új golyó legnagyobb előnye az, hogy szinte elbujik a földben s úgy robban időnként,
               azért is választották utóbb a puhatalajú Örkényt; a kései robbanások dolga különben
               még nincs egészen szabályozva, a gyújtókészülék megbízhatatlan és sok módosításra
               lesz szükség. Olyan avatottan beszélt, mintha ott lett volna mindenütt, s mintha már
               ládaszám állna szobájában az új gránát.</p>
            <p>Tüzér volt ez, nagyon hozzáértő tüzér, akár én, s mi tagadás, egy kis melegség támadt
               bennem személye iránt, de bántott a kritikája. Blasiust nem hagyom, válaszoltam neki
               én is, hogy a gránát kitünő, a gyújtó remek, láttam működésben, majd meg emlegettem
               szegény Emiliámat, ezt a bámulatos asszonyt, hogy milyen összegeket ajánlott nekem a
               megboldogult, (talán csak ti se adtok kevesebbet), csókjait, zokogását, ölelő
               karjait, mivel megszédített, (ezt úgy se adhatjátok vissza), szóltam nehéz
               helyzetemről, szökésemről, ami lehetetlenné teszi, hogy tovább éljek hazámban, de
               Amerikában majd új életet kezdek, ha lesz hozzá módom, (legalább másfélszerese
               annak, amit Emilia ígért), mert kicsiny pénzzel magamfajta úriember oda ki nem
               mehet.</p>
            <p>Sokat szóltam, de óvatosan, s még csak a lakásom címét se kötöttem az orrára, mert
               hát nem lehet bízni ebben a kalapos-tüzérben. Ő is óvatosan fűzte a szót, biztatott
               is, nem is, de a vége az volt, hogy neki előbb látni kellene a lövedéket. Addig
               ígéretekbe nem bocsátkozhatik.</p>
            <p>Úgy láttam, igaza van, s megegyeztünk, hogy másnap délelőtt tíz órakor találkozunk a
               Kundgasse meg a Quellenweg sarkán. Nagyon barátságosan váltunk el.</p>
            <p>Úgy véltem, holnapig nincs egyéb dolgom, mint kigondolni, mit kezdek azzal a
               félmillió lírával, (ez a legkisebb összeg... ezen alul nem adom), amit a gránátért
               bezsebelek. Gondoltam, veszek mindent, szép uradalmat, fogatokat, tornácos
               kastélyt, ahová az öreg Róth mint elszegényedett házaló fuvaros éhesen állít be
               családjával, s megtudva, ki vagyok, görcsös zokogásra fakad, Ida meg a lábaimhoz
               borul és bocsánatért könyörög; miképp emelem őt magamhoz, miképp kergettetem ki
               béreseimmel a hitvány Taubert, a család rossz szellemét... effélék jártak a fejemben,
               nemcsak ébren, hanem még álmomban is.</p>
            <p>Ideges, nyughatatlan éjszakám volt és hajnalban bosszúsan ugrottam ki az ágyból, hogy
               felöltözzem és sétálni menjek. Még harmatos volt az út pora, de a közeli faluk
               kofa-népsége már talpalt befelé és fölverte a port. Mégis jól esett a másfél órás
               séta közöttük s üdébben tértem haza nyolc óra tájban.</p>
            <p>A gazdám meg a felesége már munkába mentek, s egyedül voltam a házacskában. Elővettem
               a gránátot, hogy jól megnézzem, mielőtt elválok tőle. Igazat szólva, még nem is
               láttam a gyújtóját, a csúcsát védő szurkos vászonfőkötő még érintetlen rajta. No,
               most letépem.</p>
            <p>Különös dolog is ez, eladok egy lövedéket, aminek a szerkezetét nem ösmerem igazán;
               vajjon, ha arra szólít fel a kalapos-tüzér, hogy magyarázzam el, mit szólok, bizony
               szégyenben maradok.</p>
            <p>Hadd látom... Ez a biztositó-tű fölül, ha ezt kiveszem, mozdul a korong, amiben benne
               van a tűzcsatorna. Három korong egymás alatt. Bütyök van rajta, hogy puszta kézzel
               igazíthassák tetszőleges számra, tempírozókulcs tehát nem kell... És mennyi szám,
               mind percet jelent, azt a percet, amelyben a robbanás végbe fog menni... Pompás,
               gyönyörű...</p>
            <p>Fölugrottam az asztal mellől, izgatottan s oly nagy lépéssel mértem végig a szobát,
               mintha tűzvonalban lettem volna, jól kiképzett üteg ágyúinak sora mögött, a
               parancsnok helyén... Na, tegyük föl, hogy úgy van, tegyük föl, hogy azt vezénylem:
               cél az előterep VI-ik kótája. 2500 méter, kamarás-gránát, robbanás húsz perc mulva,
               ötperces közökkel.</p>
            <p>Erős hangon mondtam, mintha üteget vezényelnék, azután rögtön irányzómesternek
               képzeltem magamat és beállítottam a gyújtót a felsőkorongon a huszas számra, az
               alsó két korongon az ötösre... kissé nehezen jár, de puszta kézzel állítható.</p>
            <p>Így játszottam azt a nemes játékot, ami az ifjak és bátrak szívét annyira fölvidítja.
               Mert bár szökevény voltam is, szürke ruha volt rajtam, kard nélkül is tüzérnek
               éreztem magamat, ízig-vérig való tüzérnek, akit csak a jó szíve ragadott ki az
               ezredből, abból az ezredből, amelynek legkitünőbb altisztje voltam.</p>
            <p>Oh, hogy sohse kerülhettem életemben battéria élére. A sors megtagadta ezt tőlem és
               hazámtól, pedig csodálatos dolgokat hallhattatok volna felőlem háborús időben.</p>
            <p>Egy öreg paraszti ingásóra zavarta meg ábrándozásomat; háromnegyed tíz volt és mennem
               kellett a találkozóra. Sietve visszafektettem a gránátot a táskába és szaladtam az
               utcára a találkozóhelyre. Közel volt s pontosan tízre értem oda, de Jacopo Giovini
               már ott volt, mint mondta, vagy tíz perc óta.</p>
            <p>Mosolyogva köszöntött már messziről s megfogta karomat, felszólított, hogy vezessem.
               Tréfálkozva indultunk meg lassan, nehogy feltűnőkké váljunk, vagy nehogy talán
               mohóságot nézzen ki a sietésemből.</p>
            <p>Már közel voltunk, látszott a lakásom, s én nevetve mondtam, hogy milyen jó kis
               magányos helyet választottam magamnak, amikor szörnyű dördülés állított meg
               mindkettőnket. A lakásomból fehér füst szállott fel, tetőcserepek hullottak
               jégesőmódjára előttünk, asszonysivalkodás, a levegő nyomása által betört ablakok
               csörömpölése, férfikiáltozás és futkosás vett körül. Megtántorodtam.</p>
            <p>- Oh, én boldogtalan, elfelejtettem visszatenni a biztosítótűt, - rebegtem, de a
               következő percben fölülkerekedett bennem a tüzér és megmarkoltam Giovini vállát.</p>
            <p>- Vegye elő az óráját, nézze meg és várjunk... Félrehúzódtunk a szaladgáló,
               fejevesztett nép útjából egy fa mellé és órával kezünkben lestük mindketten a
               perceket.</p>
            <p>- Négy, négy és harminc másodperc, négy és ötven, ötvenöt... Bumm... megint hatalmas
               robbanás, újabb sikoltozás, káromkodás, de most már szaladt az összecsődült nép a
               háztól, abbahagyta a kapu feszegetését...</p>
            <p>- Úgy-e, pontos? Figyeljen tovább, - s megint elkaptam a karját Giovininek, aki
               hajlandó lett volna már a csendes eltávozásra - figyeljen, s aztán mondja meg,
               rosszak-e a Blasius gránátjai...</p>
            <p>Még öt percet vártunk, ideális pontossággal robbant az utolsó kamra is, de erre már
               rendőrök jöttek, a tűzoltók trombitája is hallatszott, s jobbnak láttuk
               elillanni.</p>
            <p>Egy negyedórát mehettünk egymás mellett befelé, s egy csendes helyen, ahol már nem
               tudtak a robbanásról, Giovini megállított, négy darab százkoronást nyomott a
               markomba...</p>
            <p>- Még ma, még most utazzék el Bécsből, mindegy, hogy hova, csak menjen... Köztünk
               mindennek vége... - azzal megbillentette a kalapját s ott hagyott.</p>
            <p>Egy darabig bálvány módjára álltam ott, s szinte öntudatlanul szorongattam a kezemben
               a bankókat, úgy elvette eszemet a sok robbanás, az én gránátom pusztulása, aztán
               elgondoltam, hogy ezzel a négyszáz koronával kezemben én vagyok Bécs város meg a
               monarkia legnagyobb koldusa, a dezentor, vad, akire nem szabtak kíméleti időt.</p>
            <p>Akkor kétségbe ejtett reménységem romlása, ma örülök rajta, hogy minden így történt.
               Igaz, vagyonhoz jutottam volna, de nagy áron. El kellett volna szakadnom
               szülőföldemtől csúfosan, hogy mint hazaárulót emlegessenek. Ti talán még emlékeztek,
               hogy szavaltam a VI. B március 15-iki emlékünnepén, a »Drága rögök« című költeményt.
               Az öreg Csoma, a tanárelnökünk, sírva fakadt, ott ült szemben velem, jól láttam. Még
               ma is tudom kívülről. Nem, Magyarország nem elég gazdag arra, hogy rendre elveszítse
               tehetséges fiait; a földje kövér és sík, levegője átlátszó és igen messze látok
               benne, a magam dicső jövőjét látom...</p>
           
         </div>
        <div type="chapter">
            <head>
              V. Markusánszky Egon, a nagyszombati borbély.
            </head>
            <p>Annak az esztendőnek az ősze, meg a rákövetkező tél keservesen telt el. Pénzem nem
               volt, s az attasé csak többszöri írásra meg fenyegetésre küldött olykor egy-kétszáz
               koronát. Pedig hát miattuk, érettük sülyedtem a nyomorúságba. Nyáron aztán,
               júniusban, - egy esztendőre az örkényi eset után - magam mentem Bécsbe hozzájuk,
               szemükre lobbantottam szűkkeblűségüket és fenyegetőztem, hogy megírom az újságba
               vagy röpiratban Corandini Emilia életét és halálát, teljesen híven.</p>
            <p>Úgy látszik, megijedtek, a politikai állapot is melegedett akkor, mert nagyobb pénzt
               adtak, úgy mondták, egyszersmindenkorra és tanuk előtt meg kellett ígérnem, hogy
               többet nem mutatkozom a nagykövetség tájékán. Szép pénzt kaptam egyszerre,
               ezerhatszáz koronát. Vígan utaztam Pozsonyba, s találjátok el, mire költöttem:
               gyönyörű tüzértiszti uniformist csináltattam magamnak.</p>
            <p>Ne ítéljetek meg, oly lánggal égett még bennem a szeretet ez iránt a fegyvernem
               iránt, oly szépnek, nemesnek, szinte ideálisnak tartottam mindent, amit egy lovas
               tüzérezred magában foglal, hogy nem tehettem máskép. Aztán gondoljátok el, hogy
               illett nékem az ilyen főhadnagyi ruha. Akkor karcsú voltam, mint a tizenhét esztendős
               leány, hajlós derekú, de vállas, a mellem domborulata alatt a has még nem jutott
               szóhoz. Az orcám - hisz ezt már a gimnáziumból tudtátok - igazán arisztokratikus
               volt. Becsületemre mondom, semmi zsidós nem volt rajtam; az a gyenge hajlás, amivel
               felül, közel a szemöldökhöz megindult orrom vonala, a szokottnál kissé duzzadtabb
               ajkak, csak az ősnemes családi race-t jelezték.</p>
            <p>Bach-Kisslinkstein gróf voltam azon a nyáron, s szikár, hosszas képem, kissé kiálló
               arccsontjaim olyan nemes kifejezést adtak főmnek, ami már, teszem azt az
               állatvilágban, a legnemesebb kutyafajokat jellemzi. Tudjátok, a mi zsidainkon az
               előbbre ugró arcrészek: az orr, a száj, a szemüreg boltozata elég jól képzettek
               rendszerint, de ezek hátterét pufók orca, zsíros arcpárnák alkotják s ez öli meg a
               hatást.</p>
            <p>Tudtam, hogy szép vagyok, előkelő vagyok, jó katona vagyok, s nyugodt voltam én
               Bach-Kisslinkstein gróf. A katonai névtárban is benne voltam, onnan néztem ki a
               familiámat. Nevem másik, régebbi viselője a 62-ik nehéz ütegosztálynál szolgált
               Vorarlbergben.</p>
            <p>A következő hónappal kezdődtek a nagy hadosztálygyakorlatok Pozsony és Nyitra
               megyékben, s az egyik fél parancsnoka a főherceg volt. A nevét nem kell mondanom,
               tudjátok az, aki annyira érdeklődik a tüzérségi dolgok iránt. Ő maga is tüzér.
               Érthetőnek találjátok, talán és nem is veszitek szerénytelenségnek, hogy én, aki
               akkor annyi testi és szellemi jeles tulajdonságot egyesítettem magamban, megtettem
               Bach-Kisslinkstein grófot a főherceg második hadsegédjének.</p>
            <p>Bach-Kisslinkstein gróf rendkívül régi, előkelő osztrák arisztokratacsaládból
               származott, a nyitrai megyéspüspöknek anyai ágon unokaöccse és kedvence. A család
               déltiroli eredetű, de ő krassó-szörényi birtokán nevelkedett és kitünően tud
               magyarul. Nem tartozik a legvagyonosabb arisztokraták közé, de a katonai pályán
               szédületes jövő vár rá s az udvarral való összeköttetései irígylésre méltók. Most a
               katolikus tiszti árvák megalapítandó bécsi intézetének gyújt a védő főhercegnő
               megbízásából, miközben katonai kötelességét végzi.</p>
            <p>Így utaztam én elegáns fogaton - még Pozsonyban béreltem - a csapatok előtt
               faluról-falura, mondhatnám plébániáról-plébániára.</p>
            <p>A nyitrai egyházmegye területén mozogtunk és ez kitünő terep volt számomra. Idősebb
               egyházi férfiak, akik katonaszállásoláskor egyébként behúzódnak legbelsőbb szobáikba,
               s a tornácon a csatakos gazdasszony veszekedése fogadja a tisztet, a pitvarban semmi
               tűz, ellenben két szolgáló súrol s az ágyakat is aznap szedték szerte, s rakták ki
               az ágyneműt szellőzni, mivelhogy a káplán úr is éppen elutazott, mondom, ilyenek is
               szíves barátsággal fogadtak be, vendégeltek, ha le is feküdtek, a víg káplánra bízták
               a pincekulcsot, akivel még éjfélután pertu lettem, s ami a fő, adakoztak szépen az én
               intézetemre.</p>
            <p>Szép gyűjtőív volt, felül a fenséges asszony németül jegyzett kegyes ajánlószavakat
               és húszezer koronát; utána nagybátyám, a megyéspüspök jött ezer koronával, alattuk
               vegyesen kanonokok, nagyrangú tisztek, polgárok és plébánosok jöttek sűrűn
               egymásután.</p>
            <p>Úgy-e csodálkoztok, hogy miképp tudtam: merre és mikor vonulnak a csapatok, mi a
               gyakorlat végcélja, s hogy történhetett az, hogy pontosan a csapatok előtt mozogtam
               nagy fürgén. Barátaim, most elárulok nektek egy katonai titkot. Hogy merre, meddig
               terjed a hadgyakorlat, hogy hol, mikor lesz a pihenőnap, hol lesz a lefuvás, azt nem
               tudja sem az ezredes, sem a tábornok, talán még a főparancsnok se, csak az élelmezési
               tiszt. Ennek a jegyzetében vannak meg sorra a helyek és dátumok, hogy hol, melyik
               vasúti állomáson és mikor veszi át a zabot, szénát, emberi élelmet s ezek az adatok
               pontosak, mert ha meg nem tartanák, éhen veszne ember meg ló, főképp a ló. Ilyen
               élelmezési tiszttől tudtam meg a gyakorlat tervét.</p>
            <p>Elég biztosan mozogtam. A jó plébánosok rendesen informáltak mindenről, s amikor
               egy-egy új helyre állítottam be, már tudtam, milyen módos, mennyire adakozó új
               házigazdám, hogy rátartós-e, hiú-e, vagy egyenes, pattogó ember. Eszerint
               viselkedtem. Volt olyan plébánia is, úgy emlékszem Verebélyen, ahol csak úgy
               mellékesen mutattam meg az ívet, de nem akartam elfogadni adományt, s csak nagy
               kérésre, könyörgésre engedtem meg, hogy vendéglátó gazdám is aláírja nevét. Igen szép
               összeget jegyzett.</p>
            <p>Így jártam meg Köpösdöt, Királyit, Mocsonokot és föl azon a soron északnak az összes
               falukat Udvarnokig.</p>
            <p>A tardoskeddi plébános másnap, hogy nála voltam, ebéd után pohár mellett ilyen
               tanácsot adott:</p>
            <p>- Kedves gróf úr, - nem engedtem, hogy méltóságozzon, mint az első nap, - kedves
               grófom, ha annyira a szívén viseli a katolikus tiszti árvaház ügyét, okvetetlen
               látogasson el a kisgurabi grófnéhoz. Mondom, még ha nem is esik útjába, tegye félre
               egy napra a szolgálati ügyeit, s menjen oda, az jó katolikus asszony, gazdag és
               adakozó.</p>
            <p>Ráálltam a szavára, de mivel Tardoskeddtől nyugatra tele voltak a falvak katonával,
               északnak fordultam Nagyszombat felé, hogy így egy kis kerülővel biztosságban érjek
               Kisgurabra.</p>
            <p>Reggel nyolc óra tájban érkeztem Nagyszombatba, az Arany Bárány-ban megszálltam, s
               egy rövid reggeli séta elég volt ahhoz, hogy megszeressem ezt a városkát élénk
               zsidaival, nyugodt, méltósággal lépkedő papjaival és barátságos, tótos kiejtéssel
               beszélő polgáraival együtt. Érzik rajta, hogy nem mai város. Fel a dombnak Mária
               Terézia-korabeli kolostorok, meg nevelőintézetek sorakoznak, ahonnan gyermekleányok
               éneke hangzik. Túl a nagytemplom ajtaján orgonabúgás hangja csap ki mise végén és
               csendes léptű kanonokok térnek házaikba, amik emeletesek bár, de aprók. Lent a főúton
               meg búcsúsok jönnek énekelve az északi kapu felől a sasvári Szűztől hazatérőben, de
               elhallgat lassan az ének beljebb és szerteválva eltünedeznek az apró zsidóboltokban,
               hogy vegyenek egyetmást, valami búcsúfiát a gyermekeknek otthon.</p>
            <p>Mondom, tetszett nékem minden, mert, csodálatos bár, mindig tisztelettel viseltettem
               a katolikus hit és klérus iránt, aminek - s azt később fogjátok hallani - utóbb jeles
               tanubizonyságát adtam.</p>
            <p>Sétáltam egy darabig, de katonával, kivált tiszttel, leszámítva egy-két bicegő
               invalidust - mert rokkantak háza lett itt a régi egyetem - eggyel se találkoztam. Úgy
               számítottam, nyugton lehetek itt egy-két napig, úr, a város egyetlen katonatisztje,
               én, Bach-Kisslinkstein gróf, és igen jól esett ez a tudat. Az volt a tervem, hogy
               megborotválkozom, átöltözöm és még aznap vizitbe megyek a legfőbb paphoz, az érseki
               vikáriushoz. De a sors máskép akarta.</p>
            <p>A borbély boltjában ültem, már félig megborotválkozva, amikor egy csodálatos figura
               lépett be erős dobbantással. A tükörből láttam, rettentően kiöltözött nimród, olyan
               vadászruhában s kalapban, amilyenben a német császár fotográfoztatta le magát, a
               baloldalán vadászkés, a másikon vadásztarisznya, elül kürt, hátán zsák, lábán
               kegyetlenül szöges hegymászó cipő, olyan, hogy nyomot hagyott minden lépése a
               fenyőpadlón, a bajusza meg valóságos műremek. Látszott rajta, hogy nem egyben, hanem
               szálanként igazították a bajuszkötő alá, talán még tegnap este. Nagy koppanással
               állította puskáját a sarokba, aztán leült a kirakat üvege mellé olyan pózban, ami
               ugyancsak nem maradt mögötte fenséges előképének, és fogadta két borbélylegényének
               jelentését. Mert hogy ő volt a főnök: Markusánszky Egon fodrász.</p>
            <p>Még nem végzett velem a legény, s időm volt gondolkodni. Megmagyarázhatatlan
               sejtelem, előérzés támadt bennem, hogy ezzel az emberrel lehet csinálni valamit.
               Elkészültem, s amint lekefélt a fiú, feléje léptem és szabályszerűen
               bemutatkoztam.</p>
            <p>- Bach-Kisslinkstein gróf főhadnagy, a főherceg segédtisztje.</p>
            <p>A borbély fölugrott, egy pillanatra meglepődött, aztán kiült húsos képére a büszkeség
               és ő is bemutatkozott. Kemény, férfias parolát váltottunk, amit hosszabb beszélgetés
               követett a borbélylegények nagy álmélkodására. Szegény néha örömében billegette
               magát, hajladozó térddel, olykép, amint ifjú korában táncolta körül egy-egy széken
               ülő kedves vendégét, majd meg eszébe jutott a ruhája s ismét megkeményítette a
               derekát.</p>
            <p>- Igazán nem gondoltam, hogy oly mostoha, kérlelhetetlen vadászszerencsének reggele
               után oly kedves, nagyrabecsült főúri ösmerőssel kárpótol sorsom, rövid pár óra
               mulva... Igazán csodálatos... Megtisztelő véletlen... Ha talán magánlakásomat,
               egyedül élő férfiú lakóhelyét megtisztelné méltóságod?</p>
            <p>Biccentettem, hogy megyek, a két borbélylegény rohant ajtót nyitni és beléptem
               Markusánszky mester lakásába.</p>
            <p>Tigrisbőrrel leterített dívány szélére ültünk. Fölöttünk csupa fegyver, tőr, kés,
               szép rendben, előttünk törkölypálinka, olyan pohárkákban, amilyent én még sohasem
               láttam. Ökör szarva végéből voltak kimetszve.</p>
            <p>És beszélt ez az ember sokat, sokat, amit csak egyszer szakítottam meg az elején,
               kérve őt is, hogy a méltóságos megszólítást, mint komoly úri férfiakhoz nem illőt,
               hagyná el. Egyébként csak egy-egy ah vagy ohféle sóhajtásban ütött ki a bámulatom, s
               a kiemelkedő epizódoknál a képemmel mutattam csupán, mennyire átérzem e hallottakat.
               Mert igazán nagyon figyeltem.</p>
            <p>Megállapítottam azt, hogy ennek az embernek legfőbb vágya, hogy úrnak, lovagnak
               tartsák.</p>
            <p>Kétségbeesett, hogy nem vették be az úrikaszinóba, se a vadásztársulatba, provokált
               is több urat, de nem állottak ki vele. Haragjában bérelt a közeli faluban, Kopolcon
               egy kis erdőcsíkot, ami határos a Pálffy grófok erdejével s ott les az áttévedő
               vadakra attól fogva. Egyébként vagyonos legény, a ház az övé, s úgy látszik,
               félretett pénze is van.</p>
            <p>De hát ez csak a magja, mert sokat beszélt a helybeli úritársadalom romlottságáról,
               maguknak köztiszteletet igénylő férfiak lovagiatlanságáról (kidobták a segédeit), a
               katolikus főbb egyházi férfiak önzéséről (az inasukkal borotváltatják magukat), az
               ipartestület panamáiról, az idevaló honvédtisztek gőgjéről (egyszer pofonütötte egy
               hadnagy), az új vadászati törvényről, s egy vívó-szisztémáról, mely az olasz és
               francia iskola legjava tulajdonságainak egyesítéséből állana elő, s amelyet ő
               próbált, róla most könyvet ír, s azt a hadügyminiszternek fogja ajánlani.</p>
            <p>Végtelen jól esik az ilyen embernek, ha kedvére kibeszélheti magát, s az én türelmem
               nem fogyott el, pedig már dél felé járt az idő. Ebédelni sem eresztett el. Az Arany
               Bárányból hozatta ő is az ebédjét, most két adagért szalajtotta az inast, meg finom
               borokért.</p>
            <p>Ebéd alatt aztán ő kezdett fakgatni. Kíváncsi volt mindenre, apámtól, anyámtól kezdve
               az új tüzérségi fölszerelésig, kivált a főúri, meg az udvari élet dolgai izgatták:
               hogy mit eszik egy főherceg, hogyan él, hánykor fekszik, oda megy-e mindig, ahová
               akar, vagy előre megszabja tennivalóját, azt a csapatot vezeti-e, amelyiket kívánja,
               ha akarja huszár, ha akarja gyalogos tábornok, vagy elhord egyféle katonaruhát, hogy
               vezeti a csatát, igaz-e, hogy a főherceg sátrába hatvan szál telefon van bevezetve,
               azon szólnak neki az ezredesek, ő meg azon parancsol, ki se megy és megnyeri az
               ütközetet, hogy milyen szivart szí, stb...</p>
            <p>Előbb röviden, tartózkodóan feleltem csak, később, egy-két pohár bor után, szóltam
               többet, de akkor is csak az ő nógatásaira, hogy a főherceg hogyan vezényel, hogy
               gyakorlat közben vadászni szokott, én jelölöm ki a vadászterületét, hogy most a
               Pálffy grófok erdejében fog vadászni, ép a kopolci részen (a mester fölugrott
               izgatottan), hogy ilyenkor urakat hív meg, grófokat is, de meg olyanokat, akik
               áldoznak a közügyekért, hogy ebédelnek együtt, mit esznek, mint jön harmadnapra a
               hivatalos lapban, hogy ezek rendjelet kaptak vagy magyar nemességet. Markusánszky nem
               bírt többet enni, fészkelődött folyton. Aztán gondolatokba mélyedt, lehajtotta a
               fejét s hallgatott.</p>
            <p>Nem akartam észrevenni, hogy horgomon van már, s az én különleges misszióm
               ismertetése: a katolikus tisztek árvaháza, elárvult tiszti gyermekek helyzete, a
               főhercegnő akciója nagyon elfoglalt.</p>
            <p>Az én borbélyom meg csak búsult, pedig szerettem volna már elvileg tisztába jönni
               véle. Próbáljunk még egyet: pertu poharat iszom vele.</p>
            <p>Ez hatott. Felütötte a fejét, a combjaira támaszkodva keresztülhajolt az asztalon,
               rám meredt piros képe és súgó hangon, mint aki gyónik, kérdezte, vajjon őt érhetné-e
               az a szerencse, hogy a főherceg társaságában vadászhatnék... Komoly jóindulattal
               válaszoltam:</p>
            <p>- A dolog nem lehetetlen. A fenséges úr ép a határos erdőrészen vadászik, s ha a
               vadászterület a tiéddel határos, kedves barátom, ez csak előny. Kétségtelen, hogy a
               főhercegben sok demokratikus érzés van, mint minden Habsburgban, de a polgárságnak
               csak a legkiválóbbjait, mondom, csak azokat látja vendégül, akik hazafiasságukat
               bebizonyítottak. - Elővettem gyüjtőíveimet, azok közül a demokratikus listát, - ím,
               ott lesz Csurik, a modori építőmester, Pogacsek, a szakolcai tanár, ezekről már
               megállapodtam őfenségével. Markusánszky fogta az ivet, s egy darabig hol azt nézte,
               hol engem.</p>
            <p>- Elég lesz hatezer korona (hogyne!), azt se most adhatom, mert a hitelszövetkezetben
               van, de még ma fölmondom... Holnap délután meglesz, holnapután biztosan... Nem lesz
               késő?...</p>
            <p>Megnyugtattam, de biztattam, hogy jó lesz utánanézni. Első utunk természetesen a
               bankhoz vezetett. A karomba fogódzott s erővel a piacnak akart kerülni, de én
               siettettem. Később majd sétálhatunk együtt, de most fő a pénz fölmondása.</p>
            <p>Nem is eresztett el aznap. Boldog, mosolygó képpel járt velem karonfogva a főutcán, a
               városház előtt, hogy az urak lássák, onnan a kanonok-sorra kanyarodtunk, aztán
               kimentünk a sétatérre. Vadászélményeket beszélt az utcán, hangosan, hogy a »kedves
               barátom«, az »ugyan kérlek, grófom«, a »ne mondjad, gróf« és efféle szavakat jól
               meghallja más is, a többit elmondta a keze, ami járt, mint a motolla, simogatott,
               fenyegetett, öklözött, mentegetődzött a levegőben. Így hordozott alkonyatig.</p>
            <p>Már szabadultam volna kissé, de nem engedett. Azt mondta, még nem mutatta a lakásának
               azt a részét, ahol legboldogabb perceit szokta tölteni.</p>
            <p>Az udvarba vezetett s két erős lakatra járó ajtón által jókora szobába léptünk. A
               mester lámpát gyújtott. Egyik lábát dobbantva tette előre, keblét kifeszítette s
               mosolyogva nézett körül. Teljesen fölszerelt vívóterem volt, tele fejvédőkkel,
               kardokkal, tőrökkel.</p>
            <p>- Üdvözöllek, grófom, a férfiasságnak ezen szentélyében, - szólt s megrázta a
               kezemet.</p>
            <p>Biccentettem, tetszett a dolog s egy pengét levéve a falról, megsuhogtattam. Ő is
               kardot ragadott, hatalmas roham-állásban szúrt néhányat a levegőbe és mérkőzésre
               szólított föl. Mit tehettem egyebet, maszkot öltöttem s kiálltam vele.</p>
            <p>Előbb elmondta s levegőbeli vágásokkal magyarázta az egyesített olasz-francia
               iskolát, aztán fölálltunk, üdvözöltük egymást lovagi tökéletességgel és vívtunk.</p>
            <p>Nem emlékszem a rendszerre, csak annyit tudok, hogy jó egynéhányat koppintottam a
               fejére, vállára, amint ugrált előttem, lovagias őszinteséggel ordítva a voltakat.
               Csuron-víz volt a képe, amint kibujt a maszk alól, de mosolygott. Ideális vívónak
               nevezett, akivel gyönyörűség mérkőzni.</p>
            <p>Később tudtam meg, hogy egyetlen ellenfele a helybeli polgári iskola tornatanára
               volt, akit ezért ingyen borotvált, a négy gyerekét ingyen nyírta, sőt fizetett a
               professzornak. Borbélylegénynek a vívóterembe lépni állásvesztés terhe alatt
               tiltatott.</p>
            <p>Vacsora-idő volt már és semmi sem gátolta, hogy az Arany Bárány kertjébe menjünk
               vacsorázni. Csak a bajuszt kellett kissé rendbehozni, mert lekonyult az izzadságtól
               a fejvért alatt. Az ördög gondolt volna az Arany Bárány ákácai alatt arra, hogy a
               széke csapóvas, a szalvétája hurok, a bécsi szeletje maszlag, s hogy jobb lett volna
               nékem soha ide se kerülnöm.</p>
            <p>Sokan voltunk a sovány, koravén ákácok alatt, mind civilek, csak egy asztalnál ült
               egyetlen szál honvéd bakatiszt. Mi tüzérek, nem igen szeretjük ezt a népet. Azt
               tartjuk róluk, hogy idegesek, kíméletlenek a szolgálatban, rátartósak szolgálaton
               kívül, pedig ok nélkül, mert szubaltern tisztjeinek csak egyharmada az, amelyik
               megmarad az uniformisban. A többi megy, szép vagy csunya szerrel, a valamirevalóbbja
               segédjegyzőnek, postamesternek, vasutasnak, a hitványabbját meg elnyeli az élet. Az
               az úri nyugalom, ami főbb tisztjeinknek szinte a rangjához tartozik, ott ismeretlen,
               meg se becsülnék. Tudok olyan közös alezredesről, higgadt, kedves úriemberről, aki
               hozzájuk ment át és két év alatt ideges bolonddá lett.</p>
            <p>Nem sokat törődtem hát a honvédemmel, - főhadnagy volt ő is - hátat fordítva ültem
               neki s csak Markusánszkyval foglalkoztam. Mikor jön meg az a pénz, hogy is mondták,
               holnapra mért nem lehet meg, de egész biztos-e holnapután... Nem bíztam ebben a kis
               tót bankban, s mondtam is neki, hogy helyezheti el vagyonát ilyen kétséges helyeken.
               De hát öt százalékot fizet az.</p>
            <p>A mester nem szerette az ilyenféle beszélgetést, ahogy lehetett, megnyugtatott s
               hamar áttért a francia iskola hátrányaira, hadonázott a villájával s »te, kedves
               grófom« volt minden negyedik szava. Jó hangosan mondta, s időnként diadalmasan nézett
               körül, hogy hallják-e mindnyájan, a polgármester, a főjegyző, Lusztig, a
               szeszgyár-igazgató, meg az a kis krakéler szolgabíró, aki a honvéddel ül együtt.</p>
            <p>Persze hallották mind. Néhány perc mulva a pincér borítékban egy névjegyet hozott át
               a főhadnagy asztalától számomra. Fölbontottam. A mester fölállt, borús lett a képe és
               dacosan pillantott a vállamon át az írásba. Ez volt benne:</p>
            <p>»Kérlek, ne ülj együtt a város ismert hóbortos alakjával. A mi tekintélyünk rovására
               megyen, stb...« Aláírás: Szalay főhadnagy.</p>
            <p>No, ezt nem engedjük. Keményen írtam vissza az én szolgálati nyelvemen (ők nem tudnak
               mind németül s mind szeretne tudni), hogy a magándolgaimba való beavatkozását nem
               tűröm, különben is, akivel ülök, korrekt férfinak ösmerem, régi iskolatársam is...
               meg így tovább.</p>
            <p>Markusánszky bólintott, tetszett neki ez a hang, de kissé alábbhagyott a
               hadonázással. Egy honvédhadnaggyal való kellemetlen ügyére emlékezett vissza.</p>
            <p>De csak a szolgabíró jött át, illendően bemutatkozott és fele nevében beszélgetésre
               hívott be a vendéglő különszobájába. Ott is jól megmondtam a magamét, szó szót ért,
               összekaptunk, úgy hogy ezt másképp, mint párbajjal, elintézni lehetetlenné vált.</p>
            <p>- No, ebbe szépen belemásztam, - gondoltam - csak az a bank fizetne már.</p>
            <p>Szerencsére nem voltak segédeink s várni kellett. Nékem ugyan lett volna egy, az
               invalidusok-házának parancsnoka, a savanyú képű Kopacsek őrnagy, de nékik
               éppenséggel nem akadt katonájuk. Így a következő nap várakozásban telt el.</p>
            <p>Hanem az én borbélyomat az őrülés kerülgette. Szinte háborodottan szaladgált a
               városban, vívó-állásokat magyarázott, mutogatott, s a legszomorúbb jövőt jósolta
               Szalaynak, meg az egész honvédtisztikarnak. Csak délután bírtam rávenni, hogy
               sürgesse meg a pénzt, de akkor én is vele mentem a bankba. Holnap délelőtt tíz órára
               ígérték.</p>
            <p>Este, lefekvés után, két honvédtiszt zörgetett fel, bemutatkoztak mint az ellenfelem
               segédei. A párbaj holnap délelőtt tízkor lesz az invalidusház nagytermében, az én
               segédeim is honvédtisztek lesznek. Szépen vagyunk, de a pénzemet még sem hagyom;
               hamar írtam néhány szót Markusánszkynak, hogy az összeggel a rokkantak kapujánál
               várjon.</p>
            <p>Másnap ott voltam idejekorán; a doktor éppen kirakodott, a cérnáit áztatta valami
               lében. Ismeritek talán a párbaj szertartását; igen szépen rendén ment minden, s már
               derékig levetkőzve álltunk egymással szemben s a vezető segéd a föltételeket
               hadarta, amikor egyszerre kinyílik az ajtó, s egy vezérkari kapitány, meg egy
               dragonyos főhadnagy lép be.</p>
            <p>- Bach-Kisslinkstein gróf? - kérdezte a vezérkari és bemutatkozott, hogy ő meg
               Rühling kapitány.</p>
            <p>- Szolgálatjára, - szóltam s összeütve bokámat, szalutáltam kardommal.</p>
            <p>- Uraim, a párbajt megszüntetem. Egy szélhámos (hochstapler, ahogy ő mondta németül)
               ezen a vidéken jár és csalásokat követ el az ön nevével. A dolgot a hadsereg
               érdekében okvetlen tisztázni kell. Bach-Kisslinkstein főhadnagy velem jön a
               hadosztályparancsnokságra Galántára... Igen, azonnal, az én kocsimon...</p>
            <p>Nagyon határozottan szólt ez a hórihorgas magas ember, megigazította a szemüvegét és
               jól megnézett.</p>
            <p>Természetesen méltatlankodtam, de hiába, mennem kellett. Leértünk a kapuhoz, a gaz
               borbély nem volt sehol, pedig jóval elmúlt tíz óra. Hiába kértem a vezérkari
               kapitányt, engedjen el csak egy negyedórára, dolgom van egy bankban, nem hajlott a
               szóra. Csak abba az egybe egyezett bele, hogy az Arany Bárány előtt megálljunk s én a
               köpönyegemért fölmehessek a szobámba.</p>
            <p>Nehéz percek voltak ezek. Most már nem a borbély hatezer koronájáról volt szó, hanem
               az én bőröm megmentéséről. Hamar lehánytam az uniformist, magamra kaptam polgári
               ruhámat, zsebredugtam a pénzemet, kimentem s az ajtómat bezártam, hadd dörömböljenek
               majd rajta. Futottam hátra a folyosón, mert két utcára szolgál az Arany Bárány, de a
               hátsó felén nincsen kapuja. Szerencsémre leltem ablakot, kiugrottam, s ahogy csak
               bírtam, siettem ki a városból a pozsonyi országúton.</p>
            <p>Szemközt jött egy kőszállító fuvaros két elég jó lóval. Ötven koronát ígértem neki,
               ha menten megfordul és vágtatva visz Senkvic felé. Le is hányta a követ azonnal s
               hajtott velem, ahogy a lovaitól tellett. Senkvicnél még ötven koronát ígértem rá, ha
               tovább szállít, be egész Pozsonyba, de megsántult a rudas lova s a másik is alig
               fujt már. Különben is olyan gyanakodó szemmel nézett rám a gazember, hogy tartottam
               tőle, még ő ád csendőrkézre. Leszálltam és gyalog mentem Bazinba, onnan meg vasúton
               Pozsonyba.</p>
            <p>Biztos voltam benne, hogy most már senki sem bánt, s hogy az én vezérkari tisztem,
               miután sűrű káromkodások között elbúcsuztat gondolatban, többé nem törődik velem.</p>
            <p>Ki gondolta volna, hogy akkor már rám uszította Pozsony vármegye hatóságait, s míg
               engem a parasztkocsi rázott, a hivatalos telegrammok meg a községi dobok mind felőlem
               szólottak. Pozsonyban két nap alatt két rend uniformist, meg egy rend civilruhát
               szereztem s úgy indultam a gurabi grófnéhoz, immáron automobilon.</p>
           
         </div>
        <div type="chapter">
            <head>
             VI. A gurabi grófné.
            </head>
            <p>Kisgurab-major közel esik Bazinhoz, vagy három kilométernyire, már a síkon, de itt
               még lejtős síkság, mert a Kis-Kárpátok patakjai igen vígan, élénken ömlenek el az
               apró hidak alatt, amiken áthajtattam. Előbb a majoron vezetett át az út, ahol nehéz
               ökrök lépkedtek komolyan és halkan sárga búzakévés szekerek előtt, meg pántlikás tót
               béresek fütyültek; túl a park látszott, a jegenyefák közé bujt kis kastély és
               csönd... csönd, mindenfelé.</p>
            <p>Tülkölve, fujva állott meg az autóm és berregett egyre, de nem mutatkozott senki.
               Fölmegyek a széles lépcsőn, nyitogatom az üvegajtó kilincsét, zárva van... Itt ugyan
               nem látszik, hogy tárt karokkal várnának... Végre jó negyedórai csöngetés után
               megjelent az üveg mögött valami nagytestű kulcsárné, olyan asszonyi
               zupásőrmester-féle, és barátságtalan képét az üveghez nyomta, hogy jobban lásson, de
               nem nyitott ajtót. Pedig szóltam és csöngettem neki és türelmetlenül
               dobbantottam.</p>
            <p>Sokáig mustrált, amíg végre fordított a kulcson s én beléphettem. Úgy látszik,
               megfogta a szemét valami rajtam. Azt különben vettem észre, hogy egészen alsórendű
               asszonyszemélyekre, elvirult, oktalan nőkre is csodálatos hatást gyakorol
               megjelenésem, s annyira meg tudom nyerni együgyű lelkük bizalmát, hogy tűzbe mennének
               érettem.</p>
            <p>No, ez a kulcsárné még messze volt attól. Lomhán csoszogott mellettem és
               bizalmatlanul pislogott kis barna szemeivel. Amikor a fordulóhoz értem, két
               töpörödött nőszemélyt láttam elsurranni ijedten, mint az ijedt pipiskéket.
               Megmutatták a szobámat.</p>
            <p>Mihelyt rendbe jöttem, átöltöztem, siettem a grófnő elé, különben is dél volt már.
               No, én ugyan mást vártam, valami imádságos, rideg matrónát, akiben már elfonnyadt az
               asszony, de megmaradt a buzgólkodás, nemek fölött álló emberfélét, az alkonyat
               utasát, aki előtt égi fényben vöröslik az a kis út, amit még meg kell tennie.</p>
            <p>Gyönyörű, harminc-harminckét esztendős asszony lépett elém, feketébe öltöztetett
               fehér márványszobor, méltóságos, de nem szomorú tekintetű. A hangja is komoly és édes
               volt, mint a házikápolnák harmóniumának szólása.</p>
            <p>Üdvözölt olyan úri szívességgel, hogy szinte zavarba jöttem. Emlékezhettek rá, milyen
               gyerek voltam már köztetek; úri modor, előkelő föllépés dolgában ki volt hozzám
               hasonló, - hisz az a milliomos iskolatársunk, a Burger Emil is csak engem hivott meg
               olykor házukhoz, nem ám hogy engem tiszteljen meg, hanem, hogy tanuljon tőlem, - és
               én komolyan hittem már akkor is, ha néha a Vígszínház karzatáról a francia szalonokba
               láttam le, hogy ez az én igazi levegőm, de mondom, itt, ilyen szép s ilyen
               végtelenül szellemes asszony társaságában ugyancsak össze kellett magamat szednem. De
               nekibátorodtam, - utóvégre is katona vagyok.</p>
            <p>A társalgás aranyos pókhálóját olykor kedvesen szaggatja meg a hatvágás és sok-sok
               kérdésre ügyes felelet a hangos bokaösszeütés és katonás meghajlás.</p>
            <p>Keveset szóltam eleinte, tudtam, hogy a termetem, orcám meg az uniformisom úgyis szól
               helyettem. Az asztalhoz ülve megszaporodtunk. Két kicsiny asszonyszemélynek mutattak
               be.</p>
            <p>- Mademoiselle Leontine... Mademoiselle Henriette, - csipegték, és bodros kicsiny
               madárfejüket kecsesen hajtották meg ezek a rokokó-figurák, a grófné társalkodónői;
               egyébként nagyokat hallgattak.</p>
            <p>Bájos háziasszonyom tartott szóval, - őt néztem. Csak olykor pillantottam jobbra,
               ahol a pipiske-pár mintha csőrével kapkodta volna a morzsákat tányérjáról zajtalanul.
               Nem is volt igazi evés, amit műveltek. Hisz csak én ettem igazán.</p>
            <p>- Tudja-e, - szólt szomorú mosolygással - hogy ezek a falak nyolc év óta nem láttak
               férfit. Aki itt férfi van, az mind festmény, a férjem, a nagyapám, a tábornok,
               édesapám, meg egy-két rokonom. Csak egy szobor van köztük, Napoleon (ez is tüzér
               volt, mint én), ő még legjobban megközelíti a valóság férfiát, mert hisz a plasztika
               reálisabb. Fegyverünk sincs egyéb, mint ami ezeken a képeken látszik, festett, díszes
               pengék... A többi képünk békességes, nézze... Csupa csendélet, gyümölcs meg tájkép,
               csöndes szélmalmok...</p>
            <p>Megállott a beszédben s rámnézett, olyan merőn, hogy felkaptam a fejemet és
               elpirultam.</p>
            <p>- Most új motívum vegyült ide, - folytatta - lám, ami a homloka szélén van, azt nem
               ecsettel vonták oda...</p>
            <p>A Jarosik őrmester kardvágását vette észre, azt a vörös forradást, ami a jobb
               halántékomon bujt elő, mert nemrég nyiratkoztam. Letettem egy percre a villát és
               végigsimitottam a heggedést...</p>
            <p>- Semmiség, grófnő, - mosolyogtam titkosan, de a pipiske-pár fölkapta csőrét s
               ijedten nézett rám.</p>
            <p>- Kedves semmiségekből telik ki az ifjúság, - szólt sóhajtva - később visszanézve
               nagynak látjuk őket.</p>
            <p>Így folyt az ebéd. Új tányérok, új ételek kerültek elém halkan, szinte észrevétlenül;
               a hátam mögül előnyúló kéz nem zörgött, mintha szellem keze lenne, irtóztak itt a
               lármától.</p>
            <p>Hanem annak a vágásnak az ügye csak nem hagyta nyugodni a grófnőmet, - hiába, ő is
               csak asszony volt, ha tökéletesebb, vallásosabb is, mint a többi. Ebéd végén, amikor
               a feketekávét szolgálták föl a pálmák között s a két pipiske eltipegett, megint szóba
               hozta.</p>
            <p>- És az a vágás, ami önnek semmiség, annak a másiknak, aki adta, talán nem volt az...
               De talán volt egy harmadik is, aki éppenséggel nem tartotta semmiségnek... - Így
               faggatott, de nem vallottam egyelőre, csak nem mondhattam el neki Emilia Corandini
               esetét.</p>
            <p>- Talán fogadalom köti, hogy hallgasson. Nem?</p>
            <p>- Nem, grófnő, engedje meg, hogy társaságában uzsorássá váljak és drágán, nagy
               kamatra adjak minden szót, ami a multamra vonatkozik. Itt minden olyan szokatlan,
               olyan rejtelmes, mintha a képnek, falnak, bútornak, valami nagy tilalom parancsolná,
               hogy ne koppanjon, ne beszéljen... De legrejtelmesebb a ház asszonya maga, nemcsak
               előttem, az egész világ előtt... Ne vegye rossznéven, ha az én életem apró
               históriáinak rézkrajcárjain nagyot akarok nyerni, sokat, ennek a rejtelemnek a
               megoldását...</p>
            <p>Elkomolyodott nagyon, hátradőlt székén és hosszasan nézett rám. Nem pillantottam oda,
               de tudtam, éreztem, hogy rajtam van a szeme. Nagy percek voltak ezek, barátaim,
               olyanok, amilyenek minden ifjú ember életében adódnak, másnak egyszer, nékem, a sors
               kiváltságos kegyeltjének, többször. Az a perc az, amikor a nő egy pillanatra
               számvetést csinál, értékeli a férfit szíve mélyén. Olykor hosszas, hónapokig tartó
               tusakodás előzi meg ezt a percet. Másoknál elég egyetlen meglátás s a következő
               percben benn van a kép a lélek rejtelmes camera obscura rezgő lemezén. Éreztem én
               ezt, és nem zavartam se szavammal, se nézésemmel az asszonyt.</p>
            <p>- Jó, - mondta és szemérmetesen nevetett - estére beszélünk erről is - azzal fölkelt
               és szinte sietve búcsúzott, mintha félne mellettem maradni. Visszavonultam s
               elővettem szobámban azt a csomó újságot, amit egy hét óta gyűjtögettem már, de
               úntatott. Pedig magamféle embernek újságot olvasni igen szükséges dolog, de inkább
               nézelődtem.</p>
            <p>Szokásom alaposan tájékozódni mindenütt, ahová a sors vet. Ez is olyan katonaszokás,
               terepfölderítés, örökös előkészület ismeretlen eshetőségekre. Megtudtam, hol a grófnő
               lakóosztálya, hol a kastély másik kijárata a téli kerten át, ki a parkba, no meg,
               hogy hol fészkel a két öreg pipiske.</p>
            <p>Különös egy ház volt. A folyosókon se cseléd, se inas, a két öreg leány is ijedten
               szalad keresztül, ha éppen más szobába kell menniök. Mintha félnének valakitől,
               mintha sárkány leselkednék a könyöklőkön. Kíváncsian sétáltam föl s alá, s néha úgy
               vettem észre, hogy nyílik egy ajtó, amint elmegyek mellette, csak egy tenyérnyire és
               haragos pillantás villan meg mögötte. Visszafordultam, nem asszony volt. Akkor még
               nem törődtem ezekkel az apró jelekkel, amik mindegyre szaporodtak. A grófnőm
               foglalkoztatta egész lelkemet.</p>
            <p>A faluba is lesétáltam. Poros bakatiszt kanyarodott be egy félszakasz kvártélycsináló
               legénnyel, de tovább mentek kis pihenés után.</p>
            <p>Képzelhetitek, alig vártam az alkonyodást. Végre együtt vagyunk. A grófnőm orcájának
               fehérsége gyönge pírral keveredik, még komolyabb mint délben volt, de sötét
               toalettje pompás, - milyen ékszerek, csupa antik darab. Ne gondoljátok, hogy
               nagyzolok; az élet úgyis olyan rendkívüli események részesévé avatott, hogy
               nagyítanom botorság lenne. Értek az ékszerhez úgy, mint kevés más ember. Maga a
               gyémántos nyakék, e XV. Lajos-korabeli mestermű megért - bécsületemre mondom - jó
               hatvanezer koronát.</p>
            <p>Barokk, áttört, zománcos munka volt, brilliánsokkal kirakva. A zománc Diana
               vadászatát ábrázolta; a legnagyobb brilliánson állott az istennő, épp azon, ami a
               grófnő nyakgödröcskéjébe ért. Jobbra-balra szarvasokat űztek a nimfák, körül a
               pompás nyakon, piros, égő rubinok közepette.</p>
            <p>És higyjétek el, az ékszer is olyan, hogy kétszeresen szép a szerelmes asszony
               nyakán, akiből minden úri szemérmetessége mellett is kiüt a tetszés vágya. Nem
               tudtam, hová nézzek, azt a bódítóan szép orcát-e, ami csak akkor mosolyodott el
               titkosan, ha a szemünk pillantása találkozott, a fehér vállakat, vagy a nyakéket.</p>
            <p>A kis ebédlőben tálaltak és én evés közben elutazásomról kezdtem beszélni, hogy az
               éjjel indulok (vártam minden órában a csapatot, amely elől szöknöm kellett), s a
               grófnő elkomolyodott, szinte ijedt orcával kérdezte, hogy talán bántott valaki, de
               ijedt képpel súgtak össze az öreg pipiskék is.</p>
            <p>- Engem ugyan nem bántott senki, de hát ki bántana vendég létemre.</p>
            <p>Aggodalmas hangon mentegetődzött, hogy nem úgy értette...</p>
            <p>Pompás este volt, s a vacsora után, mialatt a kicsiny öreg hölgyek szokás szerint
               csak egy ah-t vagy oh-t ejtettek ki szerényen egy-egy megjegyzésemre, a kertbe, a
               terraszra kívánkoztam.</p>
            <p>Zavarba jöttek a kívánságomra. A kijáró ajtó kulcsa nem volt kéznél s nagy sebes
               futkosás indult meg a kulcsárné után. Végre megérkezett a termetes asszony és dühösen
               mért végig szemével, amíg a kulcsot előszedte.</p>
            <p>Dohogva ment el a némber, mintha nőstény eb csörgetné láncát, úgy csörögtek a
               kulcsai. Nemsokára visszavonultak Leontine is, meg Henriette is, és ketten maradtunk
               a terraszon.</p>
            <p>Megragadtam a grófnő kezét, emlékeztettem déli ígéretére és kértem, hogy beszéljen.
               Csöndes, köznapi históriát vártam, amibe könnyű beleszólni nevetgélve, de nem az
               volt. Amit ez az asszony akkor beszélt, holtig nem felejtem el, tudom, ti se.</p>
            <p>- Hogy mért van körülöttem csupa asszony, hogy mért élek így, megérti, ha elmondom a
               házasságom történetét. Azt mondják, szép leány voltam tizenhét éves koromban; azt,
               hogy nem voltam gazdag, csak később tudtam meg. Bizonyára nem volt reménységem rá,
               hogy válogathassak a kérőkben, s mivel jó, engedelmes leány voltam, férjhez mentem
               Jeszenovszky nyugalmazott tábornokhoz. Ide hozott ebbe a kastélyba, s míg sírva
               csókolt engem, az ő öregségének fehér angyalát, új házi szolgálati szabályzatot
               dolgozott ki öreg szolgái számára, akik mind egykori katonái voltak. Mindeniknek
               rangja volt, kötelessége volt, mindenki jelentett, ellenőrzött, inspiciált, rapportot
               adott, hogy a ház körül éjfélig semmi újság, hogy a parkban legényt vettek észre a
               barackfa alatt, az őr rálőtt, de nem találta, hogy a belső folyosó-őrt az őrmester
               alva lelte az ablakfülkében, az mind a délelőtti nagy rapport elé kerül. Nem
               mozdulhattam, nem futkározhattam a kertben, nem szólhattam a béresgyerekekhez, mert
               mindenütt őr állott, vagy ha mentem is, járóőr kísért, s talán oldalvédet meg egy
               elővédet is küldtek ki ilyenkor.</p>
            <p>Végre is reszketve húzódtam be az északi szárny két szobájába, ahová már nem ért be
               az őrszolgálat és zokogtam sokat, sokat, de csak titokban. Mert előtte nem volt
               szabad sírnom. Azt mondta, megölöm vele, pedig ő már beteg öreg ember, aki végtelenül
               szeret engem. Hízelgett, ölelt a gyönge karjával, és magához szorított azzal a
               rettenetes házi őrszabályzattal. Ha legalább ő lett volna boldog, de tudom, nem volt
               az. Néha az úrangyalának nézett, kivált, ha mellette voltam és szinte imádott, máskor
               meg ördögi fajzatnak, akit azzal bízott meg a sors, hogy büntessen, bosszút álljon
               rajta ifjúságának összes bűneiért. Két évig lábon hordta a baját, aztán kerekes
               széken tolták haláláig. Azt hiszem, ha lehetett volna, aranyos lánccal, békóval
               fűzött volna ehhez a rettenetes kis szekérhez, mint a mesebeli király. Mellette
               voltam így is, végighallgattam délelőtti rapportjait, hallgattam, mint förmed
               tajtékos szájjal őrmesterére, mint fenyegeti lelövéssel egy-egy legényét, - mert
               töltött pisztoly lógott állandóan a kerekes szék oldalán - mint átkozódik, amikor
               rájön a fájás, és csókolja könnyezve a kezemet, ha kissé megenyhült a kínja. Én meg
               simogattam ritka szálait fején, s megcsókoltam, hisz úgy sajnáltam ezt a szenvedő
               embert.</p>
            <p>Hosszú idő öt esztendő, de az utolsó öt nap, a haldoklásának ideje, szörnyűbb volt az
               egész öt esztendőnél. A bazini kapucinusok házfőnöke már az első nap meggyóntatta.
               Hisz a halál ott csoszogott a kerekes széke után régen, - de a végső tusakodás csak
               tartott egyre, be az éjszakába s folytatódott másnap is. A szerencsétlen
               forgolódott, hörgött, folyton az én nyakamért nyúlkált, hogy belefogózzék és
               fölülhessen, aztán meg félretolt, szinte ellökött. Maga elé rendelte legényeit, majd
               meg kiküldte őket, mindezt csak intéssel, mert bár mozgott a szája, susogni csak néha
               tudott. Mondom, öt napig tartott ez a rettenetes küzködés; még szerencse, hogy
               Euszébiusz atya folyton velünk volt, vígasztalt engem is, őt is, másképp nem bírtam
               volna ki... Az ötödik nap estéjén egyszerre intett férjem, hogy menjek ki és magához
               intette a kapucinust.</p>
            <p>Kimentem, s egy negyedóra mulva utánam jött a szerzetes.</p>
            <p>- Grófnő, - mondá - betegünket szörnyű gond költögeti egyre, nem tud meghalni, de a
               méltóságos asszonynak módjában lenne segíteni rajta, hogy Isten csöndesen fogadja
               magához a lelkét...</p>
            <p>Hallgatott a pap közbül, nem merte egyszerre megmondani.</p>
            <p>- Ha a grófnő megesküdne neki, hogy soha férfit nem fog ismerni és férjhez nem megy,
               bizony megcsillapodnék.</p>
            <p>Én, a rab asszony, aki sohsem mondtam még neki ellent, az ötnapos virrasztás
               bódultja, hogyne tettem volna meg ezt is. A kapucinus mondta előttem az esküt, én
               utána. A beteg meg hallgatta, előbb kínos, szorongó képpel, aztán mind nyugodtabb
               lett az orcája, végre csöndes mosolygással elszenderedett... örökre...</p>
            <p>Ez a történetem. Hogy a temetés után elküldtem az őrséget, s hogy azóta csak
               asszonynépet tűrök magam körül, azt, ugyebár, természetesnek találja. Az az utolsó
               nagy rapport a halálos ágyon, a kapucinus jelenlétében, alaposan rendezte úgyis az
               őrzés ügyét...</p>
            <p>Izgatta az asszonyt az elbeszélés, mert fölugrott és lefelé sietett a terrasz
               lépcsőjén, én meg utána. Karomat nyújtottam s így sétáltunk a parkban jó ideig,
               szótlanul.</p>
            <p>- Ön az első ember, gróf, akinek elmondtam a valót, - suttogta fáradtan s hallgatott
               tovább. Csak jóval később fordult felém szép feje.</p>
            <p>- No, és az ön története? Hisz úgy egyeztünk, hogy elmondja nékem...</p>
            <p>Hebegtem. Készültem ugyan valami hazugságra, ami persze távolról sem lett volna
               hasonló érdekességben igazi multamhoz, épp úgy, mint nem tudok elképzelni ideális
               álarcot, amelyik vetekedett volna az időbeli orcám vonásaival, de igazat szólva, nem
               is mertem ilyennel előhozakodni. A gótikus kápolna mellé, aminek nemes homályába
               alkalmam volt bepillantani, miért építsek papirmasé pilléreket.</p>
            <p>Mondom, szinte megtörötten hallgattam, aztán mintegy engesztelésül szótlanságomért,
               egy piros rózsát téptem és adtam neki. Keblére tűzte. Pedig kérdezősködött sokat
               szolgálatomról, jövőmről, családomról s én alig feleltem mást, mint egy-két zavaros
               szót.</p>
            <p>Még vagy egy órát sétálhattunk kint s ezt az időt méltán nevezhettem életem
               leghatározatlanabb, legtétovázóbb, legkinemhasználtabb órájának. Szinte el voltam
               zsibbadva. Elhomályosultak előttem teljesen az okok, amik idehoztak. Szerelemért
               vagyok itt, - hisz ahhoz nem juthatok; pénzért, vagyonért jöttem, - nincs erőm érte
               nyúlni.</p>
            <p>Elváláskor is hebegtem, mint a gyermek, csak akkor eszméltem, amikor kezét nyújtotta
               búcsúzásra. Megcsókoltam a fehér, gyűrűs ujjait s ő engedte. Ellépett tőlem mind
               mélyebben az éjszaka fekete tavába, de nyaklánca, a hatvanezer koronás antik ékszer
               gyémántjai villogtak útjában, mintha csillagok kísérnék. Hosszasan néztem
               utána...</p>
            <p>Soffőröm készen volt, jelentette, hogy indulhatunk. Tizenegy óra múlt. Fölültem -
               csak a kulcsárné szemei villogtak utánam. Az üde éjjeli levegőn csöndesen hajtattam s
               elgondolkoztam. Lassan mintha sikerült volna legyőzni magamban minden
               szentimentális ellágyulást, és mintha visszatért volna lelkem régi ereje.
               Visszanéztem, ott még fönn voltak. A kastély ablakai villogtak, mint az antik nyakék
               brilliánsai, mintha ragyogó füzért akasztottak volna az öreg falakra.</p>
            <p>Egy félórai út után megállítottam az autót s rövid gondolkodás után döntöttem.</p>
            <p>- Vissza a kisgurabi kastélyba. - Most már sebesebben mentünk a kastély parkjáig, ott
               leszálltam s az autómat a majorba küldtem. Fölkapaszkodtam a kőfalra, leugrottam, s
               átsietve a parkon, úgy értem a terraszra, hogy senki sem látott meg. A falhoz lapulva
               vártam egy darabig, de odabent csöndesség volt, a kastély ablakai is elsötétedtek
               immáron. Óvatosan kinyitottam a terraszajtót álkulccsal és beléptem.</p>
            <p>Csöndesen mentem el a pipiskék szobája mellett, föl a lépcsőn s figyelve álltam meg a
               grófné hálószobája előtt. Semmi hang. Úgy gondoltam, hogy ha a folyosóról nyíló ajtó
               zárva lenne, nem ezt, hanem a szomszéd szoba ajtaját feszítem ki s onnan nyitok be.
               De előbb megpróbálom a hálószoba kilincsét; megnyomom, - nyitva van.</p>
            <p>Egy kis elfogultsággal léptem be. A szobában félhomály, az ágy megvetve, de üres... A
               nyakék az éjjeli szekrényen... Diana istenasszony épp a szélére jutott, a világító
               brilliáns, amin áll, már szinte lefityeg. A szarvasok vereslő rubinjai meg tüzes
               kígyót formálnak az éjjeli szekrény lapján. Odamegyek, s már érte nyúlok, kezembe
               tartom, amikor szemem egy csipkés üvegajtóra téved, ahonnan fényesség szivárgott
               szerte, s szinte eláll a szívem verése. Kis fülkeféle volt, kicsiny lefüggő
               mécsessel, a fal mellett feszület, előtte térdeplő. Oltárt rakott az az asszony és
               rája az én képemet helyezte rózsabálvány formájában. Rettenetesen nagyszerű kép ez. A
               grófnő a térdeplőn, alázatos görnyedésben, előtte pohárban az én piros rózsám és
               zokog, hogy remegnek vállai, sóhajtások tömjéne száll a virág körül, aminek minden
               szirma én vagyok, az én lelkem, egész a titkos magjáig, ahol szorosan borulnak össze
               halovány levelei. Csókkal illeti s az nekem szól, könnye csurog rá, az én orcámra
               szánta. Felséges dolog ezt látni, kevés ifjúnak adatik ez életben, de a sors ezzel
               kárpótolt engem sok bajomért, tudom. Mutatott, bár messziről olyan teremtést, aki meg
               tudna engem érteni.</p>
            <p>Így volt minden, - becsületemre - ahogy mondtam, és ha megítéltek is, hogy botorul
               cselekedtem, hogy olyan ostoba és érzelgős voltam, amilyenné válni magamforma
               szegény ördögnek sohasem szabad, elmondom tovább is a tiszta igazságot.</p>
            <p>Hosszasan néztem ezt a képet, állván mereven, bálványmódra, aztán lassan kiengedtek
               ujjaim, amik a nyakéket tartották és visszatettem az ékszert a helyére. Még egy
               hosszú imádság, elfúló zokogás, sóhajtás, aztán fölugrik az asszony, kinyitja az
               üvegajtót s ott áll előttem.</p>
            <p>Megriad, de nem nagyon. Nem is sikoltott, csak engem nézett szótlanul.</p>
            <p>- Irgalom, - szóltam zavartan - búcsúzni jöttem... egy fehér rózsáért...</p>
            <p>Feléje léptem s kitártam kezemet, de ő intett, hogy ne, s kissé hátralépett.</p>
            <p>- Nem, gróf, - szólt szomorúan, a könnyek csíkja még ott volt az arcán - nem gróf,
               lehetetlen, hanem, ha bármibe fog, bármit kezd, ha baj éri, vagy öröm, tudja meg,
               hogy imádkozni fogok önért.</p>
            <p>Reszketve húzódott tőlem, de lassan azért magamhoz vontam; a vállamat érte feje és
               bár közbül volt a karja, éreztem haja illatát. Többet nem is akartam.</p>
            <p>Magasztos érzések jártak által. Sok örömön, nyomorúságon estem át azóta, de máig se
               bánom, hogy úgy tettem. Nóbel Árpád sohase volt lovagiatlan, kapzsi, asszony
               irányában. Nem, ilyenről nem tud senki, de érzem, olyan nemes világításban kevés
               férfi állott asszony előtt s önnönmaga előtt, mint én abban az emlékezetes
               negyedórában. Tudom, ez az asszony obeliszket épített szomorú lelke mezején számomra.
               Éreztem, láttam, hogy annak az egyetlen napnak minden órájában, minden percében mint
               munkál izzó lelke, hogy mentől magasabb, hatalmasabb legyen életének ez az
               emlékoszlopa; figyelte szavaimat, hangomat, termetemet, hogy anyagot nyerjen. Nóbel
               Árpád pedig sohase volt oltárbontó, kivált akkor, mikor rajta az ő tulajdon képe
               állott.</p>
           
         </div>
        <div type="chapter">
            <head>
             VII. Francsek Tóni.
            </head>
            <p>Egy negyedóráig állhattunk így összefogódzva, amikor alulról, a földszintről,
               sajátságos lárma riasztott meg. Sebes, nehéz lépésen kezdődött, utána valami asszonyi
               futás, suhogó menekülés, ajtóbecsapás hallatszott meg káromkodás. A grófnő remegni
               kezdett.</p>
            <p>- Hallja, - szólt susogva s még szorosabban markolta a karomat - hallja, ő az, azt
               hiszi, hogy ön elment, már megint előjött.</p>
            <p>Hangosabbá vált a káromkodás, s mintha ajtót rugdostak volna.</p>
            <p>- Irtózatos... a szegény Leontine ajtaját döngeti a vadállat... Hallja?</p>
            <p>- De hát ki az? - kérdeztem én - ember-e vagy állat, sokan vannak-e vagy egyedül
               rémítgeti a házat?</p>
            <p>- A sors hozta ide önt, főhadnagy úr... úgy-e, nem engedi, hogy bántson bennünket...
               - Úgy könyörgött, hogy nincs ember, aki meg ne szánta volna. Ki lehet hát az, aki
               bántani meri ezt a teremtést.</p>
            <p>Egy időre elült a lárma, az asszony eleresztette a kezemet s egy székre
               ereszkedett.</p>
            <p>- Ez a mi titkunk, a mi rettenetes titkunk, igy rémít már egy félesztendő óta.</p>
            <p>Úgy állottam előtte, mint aki védelmet ád, de mindent akar tudni. Orvos voltam, aki
               gyógyítani tud; gyónást vártam, hogy föloldozhassak. Grófnőm pedig szólott:</p>
            <p>- Egy félesztendeje, hogy idejött Tóni, Francsek Antalnénak, a kulcsárnénak a fia.
               Előbb azt sem tudtam, hogy fia van, pedig régen van itt az asszony, én már itt
               találtam. Nem kívántam, hogy férfi lakjék a kastélyban, de Francsekné addig
               könyörgött, amíg megengedtem. Lassan ő lett az úr. Előbb a cselédeknek parancsolt,
               meg is verte őket, aztán az anyját zsarolta pénzért, s ha kapott, Pozsonyban elitta.
               Mindinkább arcátlanok lettek, ő is, meg az asszony is, mert ez a gonosz fiú egészen
               gonosszá tette az anyját s úrrá lett fölötte. Amikor már mindenki félt tőle, egyszer
               hozzám rontott be, hogy ő megboldogult férjem természetes fia, hogy én adjam ki az
               örökségét. Nem tudtam róla semmit, de pénzt azt adtam neki, mert fenyegetődzött.
               Lassan azt a hitet vették magukba, ő is, meg az anyja is, hogy ennek a kastélynak,
               meg ennek az uradalomnak a fele rájuk néz. Nem tudom, igazán hiszik-e, vagy csak
               azért mondják, hogy zsaroljanak. Ha adok egy-kétszáz koronát, csak néhány napra elég,
               aztán kezdődik minden előlről. Verekszik, átkozódik szörnyen, mondta, hozzám is be
               fog törni, hogy magához vegye az apja írásait. Henriettet úgy meglökte ezelőtt egy
               héttel, hogy arcra bukott... Mi meg hárman nem bírunk vele, csak összebujunk és
               reszketünk... Törvény oltalmát nem kérem, mert félek a közbotránkozástól, de meg
               félünk is tőle itt mind, csak az anyja nem, meg a két konyhai cseléd, akik
               szeretői... Francsekné, vehette észre, valósággal bezárva tart bennünket, a kertbe is
               alig akart kiereszteni tegnap este... Féltettük önt is nagyon gróf úr, mert elbujt
               bár egy napra, de bosszúálló...</p>
            <p>Most aztán értettem mindent, Francsekné magaviseletét, az ajtók csukását, tudtam,
               kinek a keze vagdalta össze az egyik pneumatikot az autómon, kinek keze hajított
               követ a szobámba délután, amikor elszunnyadtam.</p>
            <p>- S önnél fegyver sincs, - szólt a grófnő susogva, mert alulról megint zaj
               hallatszott. Felelet helyett összefontam karomat mellemen s úgy állottam ott, mint az
               erő bálványa, hónaljig oszlop, feldönthetetlen, azon felül bosszúálló karok sarjadnak
               belőle.</p>
            <p>Hallatszott, hogy valaki fürgén fut föl a lépcsőn, végig a folyosón felénk. Leontin
               kisasszony volt, a kis aggleány rontott be pihegve. Kicsinyt meglepődött, hogy ott
               talált, de aztán megörült.</p>
            <p>- Hozzám nem férhetett, mert elszaladtam, de Henriettet ostrom alatt tartja. Úgy
               hallottam, vallatja, hogy hol tartja a grófnő a pénzét... Az anyja is ott van...</p>
            <p>Pihegett szegényke, de azért pörgött a nyelve. Gyönyörűséggel nézett rám, még
               mosolygott is, mintha azt mondta volna a tekintete: No, csak ide gyere, majd megkapod
               itt a magadét.</p>
            <p>Átgondoltam a helyzetemet. A gaz fráter bizonyára idejön, végeznem kell vele. Igaz,
               fegyver nincs nálam, a kardomat az autómban hagytam, de én váratlanul támadhatok.
               Intézkedtem; a két nőt átküldtem a kápolna-szobába, ott mécses égett, én magam a
               sötét hálószobában maradtam s egy függöny mögé húzódtam. Nemsokára nehéz, szapora
               csoszogás hallatszott, meg csörgés, annak a bizonyos kulcscsomónak a csörgése.
               Francsekné nyitott be s előrement egész a világos ajtóig, aztán visszaszaladt
               lomhán.</p>
            <p>- Gyere Tóni, itt vannak a madárkáid, kettő összebujva... Gyere csak, gyere, itt a
               vasláda is az írásaiddal... Tied itt minden... Majd én addig az alsót őrzöm, hogy ki
               ne repüljön.</p>
            <p>Hallottam, mint szaladt föl Tóni, nehéz ügetésben, mint a morva mének. Lassan
               nyitotta ki az ajtót és körülnézett óvatosan. Nyilván tartott valamitől, mert nyitva
               találta az ajtót. Nagy, szélestestű legény volt, akár az anyja, de én csak a
               szilüettjét láttam. Kíváncsian ment néhány lépésnyire a fényes ajtó felé, de aztán
               megállott s körülnézett a hálószobában. A nyakék ott volt mellette, egy méternyire,
               az éjjeli szekrényen. Szinte szerettem volna rászólni, hogy mafla, vedd el, nézd,
               hogy csillog a Diana brilliánsa. Végre is észrevette, fölkapva a világosság felé
               tartotta, aztán mohón dugta zsebre. Csak ezt vártam.</p>
            <p>Amint aztán megint a kápolna-szoba felé indult, hatalmas ugrással estem a nyakába, és
               földre döntöttem. Mondhatom, szükség volt rá, hogy hátulról támadjak; a gazembernek
               rettenetes izmai voltak, s ha nem sikerül hamarosan a torkához férkőznöm, nem tudom,
               nem én lettem volna-e a vesztes. Így is rettenetes párbaj volt. Hörögve, átkozódva
               henteregtünk a földön, feldűlt székek s egyéb bútorok hullottak ránk, fölöttünk meg
               két nő sikoltozott egyre.</p>
            <p>De nem bírta lefejteni a kezemet gégéjéről, s végre is könyörögni kezdett. Egypár
               szóból álló béketárgyalás után, miközben izmai még egyre dolgoztak, készen lettek a
               föltételek. Hasra fordítottam s két kezét hátra csavarva, a függöny zsinórját kértem.
               Odaadták, s tíz percnyi izzasztó munka után Tóni úgy feküdt előttünk, mint a
               megkötözött fenevad. Még egy-két káromló, fenyegető szót intézett a grófnőhöz, de
               oldalba rúgtam idejekor, s azóta hallgatott.</p>
            <p>Már azt hittem, végeztem, s épp az össze-visszatépett egyenruhámat igazgattam,
               bocsánatot kérve a hölgyektől, hogy ilyen állapotban kell társaságukban lennem,
               amikor berontott az anyja, a nőstény buldog, s meglátva fiát a földön, tíz körömmel
               esett nekem. Ez se volt tréfa, egész komolyan kellett védekeznem ebben a furcsa
               harcban, s csak akkor szabadultam a fúriától, mikor erőset vágtam ököllel az arcába.
               Szerencsére a kis Leontin is segítségemre sietett s igazi asszonyi fanatizmussal
               kapaszkodott a kulcsárné hajába. És nem engedett végig, úgy csüngött hátul, mint egy
               óriás bojt.</p>
            <p>Hanem a grófnőm aligha látta ezeket a birkózásokat. Félig ájulva feküdt a térdeplő
               mellett s csak utóbb, kérő, hízelgő szóra állott föl s jött ki a hálóba. De amint a
               megkötözött Tónit meglátta a földön, elfogta az irtózás és visszatántorgott.</p>
            <p>Szerencsére feljött Henriette is és tanácsot ülhettünk. Kitűnt, hogy igen okos
               kicsiny asszonyszemély mind a kettő.</p>
            <p>Hatóság kezére kell adni Tónit azonnal, az biztos. A majorban van telefon, hívhatjuk
               a bazini csendőrséget, de addig is nem maradhat itt a gézengúz az asszonyok között,
               mert még elszabadul. Leoldottam hát lábáról a kötelet és fölállítottam. Az asszonyok
               megszeppentek kissé, amikor talpon látták a fickót és csendesebb lett a beszédjük,
               pedig az békességben jött velem a majorba. Útközben megállítottam, a belső zsebébe
               nyúltam és magamhoz vettem a rokokó nyakéket. Igazat szólva, azt hittem, hogy örökre
               enyém marad (megszolgáltam érette) s nem sejtettem, hogy olyan hamar kell megválnom
               tőle.</p>
            <p>A majorban két béresre biztam Tónit, s telefonáltam a csendőrségnek. Nagysokára
               felelt egy legény, azt mondta, hogy egyedül van az őrsön, a többi fele szolgálati
               úton van, a másik fele a gyakorlaton mint tábori csendőr, így hát ő nem jöhet. Hanem
               majd elüzentet a »Szarvas«-ba, talán még ott mulat Kemecsy szolgabíró; csak várjak a
               telefonnál. Negyedóra mulva hívtak, maga a szolgabíró volt. A »Szarvas«-ban
               kártyázott, de rosszul járt a kártyája és szívesen jött. Elmondtam neki az esetet s
               odakínáltam az autómat, az kihozza tíz perc alatt. A szolgabíró vállalta az éjjeli
               utazást - szép csillagos éjjel volt, úgy szürkület kezdete - és jött azonnal. Izgatta
               a rejtelmes kastély, ahová férfi sohasem lépett s amelynek legendái sokat
               foglalkoztatták a vármegye ifjúságát.</p>
            <p>Nagyon kedves fiú volt, csinos és rátartós, amilyenek az ilyen dzsentrigyerekek
               szoktak lenni. Megmutattam neki a rabot, aztán fölmentünk a kastélyba és bemutattam
               őt a grófnőnek. Kicsit elfogult volt Kemecsy, amíg a jegyzőkönyvet írta, úgy nézett
               körül, mintha abban a bizonyos mesebeli palotában lenne, de a reggelinél (igazában
               csak hajnalodott még) magához tért s olyanfélét beszélt össze-vissza, ami udvarlás
               számba is mehetett volna. Látszott rajta, hogy lumpolt az éjjel, velem is tegeződött
               eleitől fogva.</p>
            <p>Csendőr nem volt kéznél, azért úgy egyeztünk meg, hogy Tónit bevisszük autón a
               kisgurabi községházára, ott csukatjuk a községi börtönbe. Közben öltözetet váltottam
               én is, mert az uniformisom azonmód lógott rajtam, ahogy Francsekné összehasogatta a
               körmeivel. Szép zöldesszürke ruhát öltöttem, olyant, aminőt vidéki gazdálkodók
               hordanak, rövid nadrágot, öves zekét, violaszínű nyakkendővel, meg vadászkalapot. Nem
               hiszem, hogy sokat veszítettem volna hatás dolgában, mert csodálatosan korrekt és
               előkelő ruha volt. Kucsera csinálta azt is Pozsonyban, aki az uniformisaimat varrta. </p>
            <p>Így indultunk meg hárman a hűs éjszakában s mivel Tóni valahol elvesztette a
               kalapját, a soffőrömnek egy bőrsapkáját nyomtam a fejébe. Nem vettem volna lelkemre,
               hogy a fiú miattam betegedjék meg.</p>
            <p>A falu már tele volt katonával, akkor vonult be a pozsonyi házi ezred, s ébren volt
               már a bíró meg a jegyző is a községházán. Elintéztük a formaságokat, Tóni a falu
               kóterjébe került, egy kis kamrába, ami ott nyílott mindjárt a jegyzői iroda mellett,
               én meg a fess kis szolgabírónak fölajánlottam az autómat, hogy hazavitetem.</p>
            <p>Elfogadta s úgy rendelkezett, hogy a soffőröm ide hajtson vissza, a jegyzőnél várok
               rá.</p>
            <p>Törkölypálinkát ittunk s hozzá rozskenyeret harapdáltunk jó vidéki szokás szerint,
               közbül pedig meghánytuk-vetettük a gurabi grófnő ügyét a nótáriussal, amikor egy
               goromba kéz kapcsolja át a nyakam csigáját. Sokallottam a tréfát.</p>
            <p>- Nono, talán úriemberek volnánk - mondok s fordulok vissza. Hát Rüling vezérkari
               százados áll előttem.</p>
            <p>- Bach-Kisslinkstein gróf úr, - szólt vigyorogva - most ez egyszer nem szabadul
               előlem - szólt és a pisztolyát szegezte a mellemnek.</p>
            <p>Nem tagadom, megijedtem egy kissé, de csak megvetést mutattam az iránt az ember
               iránt, aki fegyvert szegez nékem, amikor harmadmagával van egy szobában. Fitymálva
               intettem s visszaültem a bőrszékbe. Ő meg az ajtóba állott, még mindig brauninggal a
               kezében és csendőrökért kiáltozott, ahogy a torka bírta.</p>
            <p>Jött is kettő egy negyedóra mulva, s megvasaltak, miután fölhajtottam az utolsó
               pohárka pálinkát. Nem ellenkeztem s mentem velük a község börtönébe, be Tónihoz.
               Vigyorgott a kölyök, kedvem lett volna megrugdalni, de egyeben járt az eszem.
               Füleltem.</p>
            <p>Hallottam, mint küldenek a csendőrőrmesterért, mint érkezik az meg, hallottam még a
               csizmájasarka összeverődését is, amikor jelentkezett Rüling előtt. Aztán
               kinyitották a börtönajtót és megmutattak neki kettőnket.</p>
            <p>- Babics őrmester, jól nézze meg, a bőrsapkást a bazini szolgabírósághoz viszi, a
               másikat, a grófot, a vadászkalapost, a főőrségre jól megvasalva. Jól vigyázzon,
               kivált erre... Ha szökni próbál, lőjjék le... Értette... Fél óra mulva indulás.</p>
            <p>Szabaduláson járt az eszem, de hogyan. Az ajtó előtt csendőr áll, az ablakon kicsiny
               rés, abban is vasrudak vannak. Szinte megrázott egyszerre hirtelen villanása egy új
               gondolatnak. Barátkozni kezdtem Tónival.</p>
            <p>- Te Tóni, ettél már?</p>
            <p>- Nem én.</p>
            <p>- Miért nem kértél, te mafla, lásd a sapkát is én adtam neked; nem akarom én
               károdat...</p>
            <p>A kölyök a vállát húzogatta durcásan.</p>
            <p>- Hanem a sapkámat add vissza, az az enyém - kérleltem.</p>
            <p>- Nem adom én...</p>
            <p>- De add vissza... vagy hogy cseréljünk, én odaadom a kalapomat...</p>
            <p>A fickó megsejtette, hogy mit akarok, mert röhögött, de a sapkát azért se adta,
               akárhogy is kértem. Dühös voltam szörnyen, de nem mutattam. Itt csak szép szóval
               mehetek valamire. Tudtam, hogy áldozatot kell hoznom a szabadságért. Lassan, kínosan,
               ahogy összeláncolt kézzel lehetett, előhúztam a brilliáns ékszert.</p>
            <p>- Hát ezért odaadnád-e, lásd, téged kisérnének a főőrségre, onnan eleresztenének,
               mert semmi közöd katonáékhoz s mehetnél a nyakékkel Pozsonyba vagy Bécsbe. Hisz
               tudod, mennyit ér. Az árán akár Amerikába mehetsz...</p>
            <p>Tóninak a fejében jó csirák fogamzottak. Kicsit hallgatott, aztán bólintott. Odaadta
               a sapkáját, én meg a nyakéket.</p>
            <p>Keveset vártunk azután, ránk nyitottak a csendőrök. A vasat rajtunk hagyták, úgy
               kísértek töltött fegyverrel, kettő két oldalt, az őrmester mögöttünk. Jó meleg volt,
               lehetett tíz óra s bizony megizzadtunk, amíg Bazinba értünk, de a csendőrök se
               különben. A déli kapun vittek be, mert Bazint falak környékezik, mint minden városkát
               a Kiskárpátok alján - s a vasúti utcán mentünk végig a főtérre. Körül kis emeletes
               házak, amiknek az ablakán leányok néznek ki a muskátli mögül, egy-két komolyan
               sétálgató polgár, vagy papféle, meg sok-sok katona.</p>
            <p>Jól számítottam; amint a városház elé értünk, ahol a főőrség volt, beadták Tónit az
               őrparancsnoknak (írást is vettek róla), engem meg vittek a szolgabíróságra. Kopott
               irnok vett át a csendőröktől és vezetett a huszárral hátra a fáskamra felé, de én,
               amint hátra néztem s láttam, hogy elmentek a csendőrök, elnevettem magam hangosan,
               kedélyesen.</p>
            <p>- No, ez sikerült... Kedves barátom, egy tréfás félreértésről van szó...
               Bach-Kisslinkstein gróf vagyok... Hívja kérem Kemecsy szolgabírót.</p>
            <p>Az írnok tétovázott, de rárivalltam.</p>
            <p>- Nem hallja... szaladjon Kemecsy szolgabíróért.</p>
            <p>Nem mertek betenni a zárkába, de a láncomat se oldották le, hanem vittek az irodába.
               Az előszobában találkoztam Kemecsyvel. Persze nevetésre fakadt, s gyengéden hányta
               szememre, hogy mért nem szóltam előbb s miért játszom a hatósággal. De hát furcsa
               ötleteik vannak ezeknek az arisztokratáknak. Leoldatta a láncot, s hívott
               villásreggelire a Szarvas-ba, de nem mentem. Mondok, a soffőröm nem tudja, mi lett
               velem s a grófnő is vár. De este találkozunk a kaszinóban... Isten veled...
               sietek...</p>
            <p>Ahogy túl voltam a hivatal küszöbén, futottam kifelé, s csak a harmadik szomszéd
               kapualjából néztem körül óvatosan. Tudtam, hogy egy negyedóra mulva kiderül a
               tévedés, és hogy a hadsereggel egyesült rendőrségnek, csendőrségnek, tiszteknek meg
               városi kapitánynak az lesz a legfőbb dolga, hogy engem elcsípjen. Menekednem kellett
               volna hamar, de nem jutott semmi az eszembe.</p>
            <p>Egyszerre csak azt látom, hogy az ezredügyeletes tiszt rohan föl a főőrségtől a
               rendőrkapitányi hivatalba és egy patrul is szedelőzködik frissen, szinte kapkodva az
               őrségen, négy baka meg egy káplár. Ezek a szolgabírósághoz jönnek érettem. No most
               kezdődik mindjárt a vadászat.</p>
            <p>Ott, ahol voltam, a kapu alatt, nem maradhattam. Locsogó tót cselédleányok jártak
               ki-be és közbe rámkacsintgattak. Levertem a cipőmről az országút porát, s kiosontam,
               félve, nyúl módjára egész a negyedik házig. Tovább nem mehettem, mert zsongott az
               egész városka katonástul, polgárostul. A kapu alatt címtábla függ, orvos lakik
               itten... Jó, megbujok nála, amíg lehet.</p>
            <p>Fölrohantam aggodalmas képpel (bizony nem tettetett aggodalom volt) s csöngetek. A
               felesége nyitott ajtót. Annak elmondtam szaporán, hebegve, hogy sürgősen orvosra
               lenne szükségem, kocsin vinném el a téglagyárba, feleségem lett rosszul stb...
               Persze nem volt otthon, - melyik orvos ül otthon ilyen időben - de én várok, amíg
               hazajön, fél- vagy háromnegyed óra mulva bizonyosan itt lesz.</p>
            <p>A szobába vezetett az asszony s ott jól éreztem magamat egy időre. A főtérre nyílt az
               ablak, s láthattam mint járják be a patrulok a város utcáit, mint kérdeznek be a
               kapuk alá, boltokba, borbélyhoz, kocsmároshoz. Aztán huszárőrjáratok indultak el a
               majorból keresztül a városon, ezek bizonyára a határ bokrait zörgetik majd érettem.
               Nyüzsgött minden, csak azok a vénasszonyok lépkednek csendesen elgondolkozva az
               utca végén, akik most jöttek ki a kapucinusok csendes miséjéről. Bélelt, süppedős
               karosszéket toltam az ablakhoz, úgy élveztem a képet, de fáradt is voltam nagyon.</p>
            <p>Háromnegyedórai nyugvás szépen helyrehozott, s úgy láttam, ideje lesz mennem. Az
               üldözők első hevülete is alábbhagyott talán már odalenn s ha keresnek is, bizonyára
               nem a főtéren, meg a főutcán fognak keresni.</p>
            <p>Ajánltam magamat, mondok, nem várhatok tovább, más orvos után kell néznem, s mentem
               ki az utcára. Előbb a vasúti útra akartam menni, hogy hátha fölkaphatok egy vonatra,
               de két tiszt jött velem szembe. Visszafordultam a modori kapu felé, de onnan meg egy
               patrul közeledett. Egyetlen út volt még a menekvésre, a Boróczki kocsmája a kapu
               mellett, abba mentem be. Az első szobában egy-két tót pálinkázott csak, ezek közt
               elsiettem hátra, az úri vendégszobák felé, egyszer csak elém ugrik a gazda, kötényes,
               hasas ember és megkapja a vállamat.</p>
            <p>- Megvagy, úri gazember, - ordított, de én visszaugrottam, s ahogy bírtam, kettőt
               ütöttem rá ököllel, egyet a gyomrára, egyet meg a szeme közé. Jó ütések voltak, az
               első kettévágta az ordító hangot a torkában, a második meg vérrel öntötte el a képét.
               Hanyattvágódott nyomban. Még mielőtt mások észrevették volna, hátrafutottam az
               udvarba, felmásztam a kocsiállás létráján a falra és leugrottam a másik oldalon.</p>
            <p>Megint udvarba jutottam; de ez csendes volt és néptelen, csak néhány tyúk kaparászott
               rajta. A kapucinus kolostor gazdasága volt. Tárva a kapuja s én kíváncsian osontam
               előre a fal mellett, hogy új utat keressek. Nem sokat láttam. Az udvar kapujától
               néhány lépésnyire a templom kapuja nyílott, rajta egy szakállas kapucinus fráter
               lépett ki kulccsal, nyilván a templomot jött bezárni, de kíváncsi lett a zajra, -
               mert az egész város engem hajszolt már, s a nyomomat vesztett kopók ott csaholtak
               körül a piacon - s előre ment a szerzetes vagy húsz lépést a házsarokig, hogy jobban
               a piacra lásson.</p>
            <p>Ezt a néhány percet használtam föl, s lábujjhegyen osontam be a templomba a barát
               háta mögött, be egész a kereszthajóig, ott beültem egy teljesen zárt gyóntatószékbe.
               A fráter visszajött kevés idő mulva, a templomajtót bezárta maga után s elcsoszogott
               szandáljában a sekrestyeajtón keresztül, be a kolostorba.</p>
            <p>Jó darabig ott ültem még és füleltem. Kívül a bevonuló csapatok trombitája
               hallatszott, a generálmars, az én kedves tüzéreim ágyúinak dörgő zökkenései, - biztos
               voltam benne, hogy a piacot választják ágyúparktérnek - gyalogsági dobok pergése,
               hangos kommandók. Aztán elült a nagy zajlás, helyette az apró lárma szaporodott meg,
               az elszállásolás kicsiny ügyei, itt-ott káromkodás, egy-két nyargalászó lovas
               kocogása a kövezeten.</p>
            <p>Én jó helyen vagyok itt, gondoltam és előbujva a gyóntatószékből, körülnéztem.
               Aranyos oltárok mindenfelől, tömérdek szobor, kép, szent vértanuk, amint égre emelik
               tekintetüket s lobogós a ruhájuk, fájdalomtól hajladozó asszonyi szentek,
               evangélisták, röpködni látszó gyermek-angyalok... ezek vettek körül. Igen kedves
               tömjénillat lebegett még a levegőben s én úgy éreztem magam, mint a bizánci
               társadalom üldözöttjei, akik a templomot választották menekülőhelyül. Tudjátok, a
               hatodikban tanultuk, Stilikóról, hogyan csalogatták a Bazileüsz ígéretével kifelé
               napokig s amikor kijött, elfogták, megölték. No, én okosabb leszek, engem ugyan ki
               nem csaltok innét.</p>
            <p>Csak az éhség bántott, mert tegnap este óta nem láttam ételt egy kis reggeli üres
               teán kívül. Körülnéztem szomorúan, mint a templom egerei, akikről azt a bizonyos
               mondást költötték, hogy sohse laknak jól, de ennivalót nem találtam.</p>
            <p>Feltúrtam mindent a templomban, drága csipkéket forgattam föl, szobrok mögé
               kukucskáltam, de hiába. Ilyen kutatás közben értem a szentélybe s ím a sekrestyeajtó
               nyitva volt. Találtam tömérdek ruhát, könyvet, parazsat, tömjént meg egy kis vizet is
               az egyik rézedényben, de ennivalót nem.</p>
            <p>Bekukucskáltam a kolostor keresztfolyosójára is, mert oda nyílott a sekrestyeajtó,
               nagy bolthajtásos árkádok fogtak körül egy kicsiny orgonabokros udvart, mindenütt
               öreg szentkép, a sarkokban szobrok, de ennivaló sehol. Messziről barátok
               szandáljainak csoszogása hangzott, visszakaptam a fejemet és gondolkoztam.</p>
           
         </div>
        <div type="chapter">
            <head>
             VIII. Nóbel Árpád a kapucinus-rend noviciusa.
            </head>
            <p>Ismeritek Nóbel Árpádot, tudjátok, hogy nincs az a malomkő, ami szertemorzsolja
               erőmet, hatalmas lelkemnek acéltermését, de most, bevallom, elernyedtem. Asszonyos
               ellágyulás, kétségbeesés vett rajtam erőt, s szinte nem bántam volna, ha előugornak
               üldözőim és megkötöznek. Egy lócára dőltem fáradtan, s majdnem öntudatlanul bámultam
               a freskós bolthajtást. Aztán mintha lassan elősompolyogtak volna, körülvettek volna
               azok a manók, apró szolgalelkek, akik a szorongatott ember hívására jelennek meg a
               mesében, előbb csak egy, aztán egész sereg. Tervet, tanácsot adjatok, ti nyomorultak,
               üresfejűek, ideát, amivel kimenekedhetek innét, meg ennivalót, mert éhenveszek.</p>
            <p>Merőn néztem egy darabig a kapucinus provincia védőszentjének, Szent Lipótnak
               faragott képére, aztán felugrottam.</p>
            <p>Megvan, ez az egyetlen út, szóltam magamban és megindultam a kolostor felé. A
               sekrestyeajtót csendesen nyitottam ki, nehogy megtudják, hogy onnan jövök, de aztán
               kemény, dobogó lépéssel mértem a kockaköveket.</p>
            <p>A földszint üres, csupa nagy terem, múzeum, refektórium, a bibliotéka, csak hátulról
               érzett a konyha szaga, mennyei egy illat. Megyek föl a lépcsőn s két kapucinus jön
               szembe; nem csodálkoztak, azt hitték, hogy a kapusfráter eresztett be, ugyanaz, aki a
               templomot zárta rám délelőtt. Fölül a cellák ajtai sorakoztak, fölöttük krétával a
               három szent király monogrammja, közbe nagy kályhalyukak; írás vagy névjegy egyiken
               se, csak szám. Két forduló után írásos ajtó: a házfőnök szobája. Illedelmes kopogás
               után beléptem, köszöntésképp dicsérvén az Üdvözítőt.</p>
            <p>- Mindörökkön, - fogadta egy termetes, barnakámzsás férfi és visszafordult székéről,
               aztán felállott.</p>
            <p>- Duzzadtképű, de sápadt szerzetes volt, gyérszakállú és mosolygós. Szelíd
               magamegadást és betegséget néztem le róla, amíg hellyel kínált meg.</p>
            <p>- Miben lehetek öcsémuram szolgálatjára...</p>
            <p>Bizonyosan emlékeztek még arra a novellámra, amivel az önképzőkör félévi pályázatán a
               második díjat nyertem meg. Igazában az első dukált volna nekem, de Stancsek, az
               ifjúsági elnök intrikált ellenem. Az óriás-utcai esküdtet gondolom, - hogyne
               emlékeznétek rája - milyen szigorúan logikus volt az egésznek a struktúrája, amint
               dagadt, fejlődött a cselekmény, egész addig, amikor az esküdt a tárgyaláson ráismer a
               leánya csábítójára... keveset írtak olyat magyar nyelven.</p>
            <p>Csak azt akarom mondani, hogy ha akarok, hát tudok is valamit, s hogy a szépirodalom
               csak nyerne velem, ha arra adnám magamat, de annyira egyszerű, megindító és
               alkalomszerű történet, aminőt én mondtam el a provinciálisnak, nem sarjadt még emberi
               agyvelőből.</p>
            <p>Mondtam, hogy Blankberg Emilnek hívnak, Troppauból való vagyok, hogy bár zsidó volt
               az apám, anyám kereszténynek és magyarnak nevelt titokban, hogy búcsúzott el tőlem
               szegény a halálos ágyán s azóta mennyit szenvedtem a hitemért a nagybátyáimtól s mint
               tettem fogadalmat a Lourdesi Szűz előtt, hogy ha atyám meghal, beöltözök a
               Szeplőtlen Fogantatás rendjébe, mert látomást láttam, szózatot hallottam, hogy csak
               itt lehetek igazán boldog... meg így tovább... de az Istenre kérem, titkolja el, hogy
               itt vagyok, nehogy megtudja az atyafiságom, mert kiskorú vagyok még...</p>
            <p>Szabó Özséb házfőnökön nem látszott különösebb megindulás. Mintha egész
               természetesnek tartotta volna a dolgot. Szelíden nézett rám, ahogy Saul megtérését
               szokta nézni a szentély bolthajtásán, ahol nagy, nehéz lovak ágaskodnak vadul az égi
               fényességtől, Saul meg alattuk hever félig vakon, hogy Pállá váljék azután. Nagyobb
               az öröm az evangélium szerint egy megtért bűnösön, mint kilencvenkilenc igazon, de a
               házfőnök legalább is nem mutatta s csak nézett a beteg szemeivel messze-messze a
               fejem fölött, mintha máshol jártak volna a gondolatai.</p>
            <p>Félreértettem, most már biztosan tudom, hogy félreértettem hallgatását és elővonva
               belső zsebemből összes vagyonomat, vagy hatszáz koronát, átnyújtottam, mint eddig
               becsületesen megszolgált és félretett pénzemet, kérvén őt, hogy fogadja jó szívvel,
               felét Szt. Antal kenyerére, másik felét a templomalap gyarapítására fordítván.</p>
            <p>Özséb atya bólintott és szórakozottan dadogta, amint ilyenkor szokás, hogy nagy lépés
               előtt állok, megfontoltam-e; ha igen, úgy fölvesz, én vagyok a hatodik jelentkező,
               hogy innen nem jut ki se hír, se újság. Valamint hogy be se jut. Meg hogy Márk atya
               gondjaiba kerülök, mert ő a noviciusok magisztere, de csak néhány nap mulva jő
               meg.</p>
            <p>Két könyvet vett elő, egy nagyobbat, bőrbekötöttet, meg egy kicsit, afféle pénztári
               naplót, aminek majd mindenik oldala füles volt a sok használattól s az elsőbe az én
               törzslapomat irta bele szép lassan, gyakorta pillantván okmányaimba, a másikba
               pénzadományomat. Megkuporodott a széken és a sápadt ajkainak mozgása mutatta, hogy
               mondogatja magában, amit ír.</p>
            <p>Körülnéztem a hosszú betűvetés alatt. Polc állott a fal mellett egész a sarokban,
               rajta sok-sok újságféle letakarva papirlappal, a polc mellett egy pár csizma,
               festetlen éjjeli szekrény, rajta cserép gyertyatartó meg gyújtó, odébb az ágy. A
               papirokat lebbentgettem föl csöndesen, mi tagadás, féltem az újságoktól, a friss
               napilapoktól. De azt nem láttam.</p>
            <p>- A »Vasárnapi Ujság«, - szólt ő s megtörülte a tollát. - Valamelyik elődöm járatta,
               bizonyára úgy került a bibliotékba. Megvan ezernyolcszázötvenöttől kezdve s nagy
               gyönyörűségemet lelem benne...</p>
            <p>Különösen nézhettem rá s ő észrevette.</p>
            <p>- Tudja uramöcsém, nem mindig tudok aludni, sokat, igen sokat virrasztok, ilyenkor jó
               ez. Szinte gyertyavilág nélkül tudom, hogy mit markolok, mit húzok ki. Lapozom s
               eltelik az éjjel. Most már túl vagyok a koronázáson... Milyen magasztos szertartás,
               ki hitte volna tizennyolc esztendei abszolutizmus után...</p>
            <p>Egy kicsinyt hallgatott, mintha várná az én hozzászólásomat.</p>
            <p>- Hanem a magyar építőművészet is szépen fejlődik, mondják, a Vigadó terve remek...
               Nem tudom, miért kellett éppen porosz embert megbízni a Tudományos Akadémia
               építésével. Aztán olyan szép-e az a palota, uramöcsém látta...</p>
            <p>- Igen szép, főtisztelendő atyám... Voltam benne.</p>
            <p>- Igen, a kultúra művei mindig szépek, de hát nemcsak ebből áll az élet. Mondja csak,
               hisz élt Pesten, mi volt annak oka, hogy Zichy Ferraris gróf, az államtitkár, egy
               magyar mágnás, ajándékot fogadott el attól a cégtől... Hisz az szörnyű eset, de kissé
               homályos... Nem tudnak arról Pesten többet... Hisz csak hetvenhatban történt.</p>
            <p>Biztosítottam, hogy nem tudnak s hogy én annak soha a hírét sem hallottam, amire a
               házfőnök a törzskönyvbe nézett.</p>
            <p>- Persze, persze, hisz még nem volt a világon... Ifjú ember nagyon...</p>
            <p>- Kedves dolog a rendünknek, hogy ilyen intelligens ifjak lépnek közénk. Aztán csak
               kitartás uramöcsém, csak erős akarat. Majd szólok páter Bonifácnak, hogy jó
               rendiruhát adjon magára.</p>
            <p>Fölállott, helyére tette a könyveket és gondolkodott kissé. Egyszerre kézen fogott,
               bevont a másik szobába az ablakhoz, amin széles piros képpel nézett be az esti
               égbolt.</p>
            <p>- Uramöcsém, maga tanult embernek látszik; mondja meg őszintén, nem látja ezen valami
               sebnek kelését, - szólt csöndesen és kiöltötte a nyelvét.</p>
            <p>Nem tudtam, mit akarhat, de csak jól megnéztem a nyelvét.</p>
            <p>- Nem, éppenséggel semmit sem látok.</p>
            <p>- De igazán, nézze meg még egyszer...</p>
            <p>- Hisz valami pirosság van jobbról, talán a nyelvbőr gyűrődése vagy mi, de az nem
               seb, - szóltam én, hanem az öreg elszomorodott.</p>
            <p>- Pedig az az, tudom én, köszönöm fiam... fejlődő nyelvrák... - Aztán fölvetette a
               fejét. - De hát nyugodjunk bele Isten akaratába...</p>
            <p>És mentünk Bonifác páter cellája felé.</p>
            <p>Szinte beleütődtünk nagy kék kötényébe, amint befele tolt az ajtaján, de a fráter
               fürgén ugrott vissza s nagy szívességgel tárta ki az ajtaját.</p>
            <p>- Új emberünk úgy-e, páter Euzebiusz... no Isten hozta... majd szépen beöltöztetjük.
               - Kövér kis ember volt, képe csupa szakáll, csak nevető kicsiny szeme villogott
               kifelé, amit sugaras ránc fogott körül olyan sűrűn, mint az aranyos Isten szemét benn
               a templomban a főoltár fölött.</p>
            <p>- No, gyerünk amice a ruháskamarába - s előre tuszkolt barátságosan. Igaz, egy kissé
               dohosak voltak ezek a kamrák, Bonifáciusz fráter, a szakács és ruhatáros kissé ritkán
               szellőztetett, de hogy egér nem volt bennük, az bizonyos, mert alul a küszöb fölött
               nagy macskajáró lyukak nyilottak mindenik ajtón.</p>
            <p>Felöltöztetett kettőbe egymásután, egy kicsit húzogatta a vállamon a kámzsát, közbe
               szeretettel a hátamra ütött és nevetett. A második öltözet jónak látszott.</p>
            <p>- No, ez jó lesz; kicsit bő ugyan, de így illik a kapucinusnak. Meg jobb is így,
               számítsunk a jövőre, mert jól élünk itt. Jó babot főztem estére még délben, füstölt
               kolbász lesz benne... Félóra mulva vacsorálunk, addig szedje le ezt az úri
               bajuszt.</p>
            <p>Borotvát adott, megmutatta a szobácskámat, - akkor még egyedül az enyém volt -
               megborotválkoztam s csöngetésre olyan tökéletes kapucinus-ifjúkép állítottam be a
               vacsorához, hogy magam is elcsodálkoztam. Hátha még tükröm lett volna.</p>
            <p>Amint előttem mentek, igyekeztem eltanulni a járásukat és épp úgy dugtam össze
               karjaimat a mellemen, mint ők.</p>
            <p>A nagy refektóriumba én léptem be utolsónak, körülnéztem lehajtott fővel, s azt
               csináltam, amit a többi, mert nagyon szertartásos az ilyen barát-étkezés. Keresztbe,
               a rövid fal mellé állított asztalnál ülnek az atyák, két hosszú asztal mellett,
               derékszögbe tőlük a testvérek, meg a noviciusok. Csendben körülálltuk helyünket, s
               előbb nagy latin imádságot mondottak éneklő hangon, úgy ültek az ételhez. Evés alatt
               a terem sarkán álló szószékből folyvást hangosan olvasott az egyik rendtag, száraz,
               monoton hangon, amint a rend hagyományai kívánják, pedig az a könyv világi írás volt,
               valami útleírás.</p>
            <p>Engem a bab foglalt el, meg a füstölt kolbász. Kitünő volt, de kevés, úgy hogy igen
               hamar végeztem vele; szerencsémre Bonifác testvér észrevette és hozott még egyszer.
               Úgy látszik, megszeretett. Jó lett volna bor is hozzá, de azt csak az atyák asztalán
               láttam, egy-egy üvegecskét, így hát nekiestem a tiszta jó forrásvíznek, ami ott fakad
               a rend kertjében, a város fala tövében. Én végeztem már, amikor a szerzetesek még
               ettek csendes sugdosás közben, megbámultam a gyertyák ijedező lángját, s egyre
               hallgattam a halkan olvasott szóknak egyhangú pergését. Bizony máskép volt mindez
               tegnap este Kisgurabon; de így is jól van, áldassék érte a sors.</p>
            <p>Vacsora után megint hangos éneklőimádság fakadt a barátok ajakán, aztán menni kellett
               volna kinek-kinek a cellájába, de nem mentek mind, s én se. Kicsiny csapat állta
               körül Bonifáciuszt, a szakácsot, akinek a szeme úgy csillogott, mint a kandalló
               parazsa barátságos téli estén és faggatták az öreget.</p>
            <p>- Nem hallott semmit ma a városban... Mi újság a katonáéknál, fráter Bonifác?</p>
            <p>A szakács körülpillantott fontoskodva, a balmarkába mélyesztette szakállas állát és
               intett, hogy van újság.</p>
            <p>- Valami gaz grófot keresnek nagyon, egy tisztet, aki sok rosszat tehetett, mert igen
               hajszolják a katonák is, meg a hajdúk is... A piacon látták, aztán a Boróczky
               kocsmájába ment s kiütötte a Boróczkynak két fogát, most fekszik a kocsmáros,
               borogatják...</p>
            <p>- No, fráter... tovább hát... nem fogták meg?...</p>
            <p>- Nem látták azóta. Zatykó azt mondja, hogy látta violaszín mentében, aranysarkantyús
               csizmában, amint a kastélyba ment, de Zatykó hazudik, mint rendesen...</p>
            <p>Még a házfőnök is odahallgatott kissé messzebbről és mosolygott. Mert Bonifác tudott
               mindent. Ő jár csak künn mindennap, vesz zöldséget a helybeli kofáktól, tojást,
               csirkét a falusiaktól s a kofák annyi mindent beszélnek, kivált neki, aki be nem éri
               egy-két szóval. Hogy olykor a Steiner boltjába is betér egy-két kupica
               szilvapálinkára, azt később tudtam meg. Mert ellehet az ember hetekig zsirtalan,
               böjtös ételen, de újság, mende-monda nélkül ellenni nehéz. Az beszűrődik a falon, a
               vasrostélyú ablakon is.</p>
            <p>*</p>
            <p>Egynéhány nap mulva megjött a mesterünk, Kovacsics Márk atya több ifjú jelölttel s
               együtt volt a noviciusok csapata. A legtöbb haloványképű diákgyerek volt, szegény
               emberek fia, de volt egy-két idősebb iparoslegény is, egyik meg éppen a katonaságtól
               került közénk. Volt is sok közösség a katonaélet, meg a mi életünk között, kivált az
               elején, az újoncképzés idején.</p>
            <p>A magiszter, Márk atya, afféle tüzes barát, nagyhangú, kissé hirtelen ember, de
               jólelkű. Azt tartják, gyönyörűen prédikál a nép nyelvén, s olyan lelkes szózatot,
               mint az övé, kevés követválasztáson hall a paraszt. Amikor a vitézkedő egyházról
               tanultam, mindig ő rá gondoltam, derék, szép tartására, izmos karjára, meg a
               hangjára, ami általjárta volna a legnagyobb gyakorlóteret. Engem nem igen szeretett
               eleinte, de mert legjobban tudtam latinul, meg nagyon engedelmes is voltam, utóbb
               megkedvelt, s folyton rám nézett, nekem beszélt előadás közben. Sohse hittem volna,
               hogy latin tudományomnak ennyi hasznát veszem egykor.</p>
            <p>Tanulás, meg imádság töltötte meg a napunkat, mert a regula szerint csak egy
               esztendeje, meg egy napja volt a magiszterünknek arra, hogy jó kapucinussá formáljon
               bennünket és sietnünk kellett. Öt óra előtt keltünk, s már öt után együtt voltunk a
               kis kápolnában, imádkoztuk hangosan a mindszentek litániáját. Ezután elmélkedtünk
               összedugott karral, mert hamar belevette magát az őszi hideg a kolostorba.
               Elmerültünk hallgatva a reggeli homályosságba, csak a gyertyák lángja táncolt
               előttünk nyughatatlanul s elfelejtette a világot mindegyikünk lelke. De Fésüs
               Gyurkára gyanakodtam, hogy ilyenkor csinálja azokat az apró pajkos verseket,
               melyekkel ebéd után szokta a szakácsunkat megnevettetni. Hatkor mentünk az első
               misére, hétkor a konvent miséjére, aztán a magiszter úr magyarázta a rend reguláit,
               meg a filozófiát majd délig. Sohse felejtem el, hogy szólott, hogy törtetett át s
               rombolta a pogányság heverő lugasait, s mint vagdalta szerte mondataival az
               eretnekség szívós indáit, amik dúsan futnak fel és befonják a lelket virágos, bódító
               kacsokkal, hogy száraz, fojtó rostokká merevedjenek utóbb, virághullajtás után; mint
               járta meg velünk gondolatban rendünk üldöztetésének sivár esztendeit, ezt a szomorú
               időt, aminek hallatára forróság járja át a lelket, eltikkad a nyelv és elszárad a
               nyál hallgató szánkban. A mondatai igaz, nem kéregettek, nem is vitáztak, harci
               kiáltás volt az mind, amit követni, hinni kellett, mégis gyönyörűségünket leltük
               benne. Azt hiszem, így terjesztették az izlámot első hitvallói, akik még látták a
               prófétát s akiknél kevéssel azután, hogy megnyílott szájuk, kikerült hüvelyéből a
               kard. Szinte megkönnyebbültünk ilyen előadás után, de örvendett ő is, látszott:
               büszke, elégedett ilyenkor.</p>
            <p>A délnek örültünk, az ennivalónak is, a beszélgetésnek is, ami vele jár, kár, hogy
               nem tartott soká. Két órakor tartottuk a vesperást, négykor mondtuk a lorettói
               litániát, utána meg elmélkedtünk a vacsoráig.</p>
            <p>Ne gondoljátok, hogy áltattam a kolostort. Becsületemre mondom, híven, igazán
               csináltam mindent és a lelkem beöltözött előre is a tömjéntől illatos fehér albába,
               az aranyhímes kazulába. Hogy zsidó voltam?... Hát Kőrösi Csoma Sándor buddhista
               volt-e forma szerint, amikor belevette magát a tibeti kolostorokba és tanulta évekig
               a szent írásokat... Nem... Mégis szent híre ment fel egész Mongoliába.</p>
            <p>Igaz lelkemre mondhatom, serény voltam a lelkigyakorlatokban s őszinte mindig; szinte
               elmerültem az ájtatosságban.</p>
            <p>Ti ismertek engem még a Vizafogó klubból, jó pajtás és jó bajtárs voltam mindig, igaz
               szív és nem képmutató. Ilyenné lettem itt is, mert lelkem alapjában véve nem
               változott azóta. Becsültem ezeket az embereket, akik megmentettek tudtukon kívül, s
               irtóztam volna megcsalni őket, vagy nem hinni abban, amit mondanak. És hogy
               szerzetesi erényekben az összes noviciusok között legelől állottam, arról még most is
               tanuságot tehetne Márk atya, ha ugyan a következő események - amikben ártatlan voltam
               - irányomban elfogulttá nem tették volna. Meg vagyok róla győződve, hogy lelkemnek
               csak javára vált a kolostorban eltöltött idő s hogy imádság és elmélkedés által
               közelebb jutott a tökéletességhez, ami felé mindig törekedtem. Mondhatom, nem
               mindegyik újonctársam emelkedett a szerzetesi gondolkozásnak arra a fokára, amire
               én.</p>
            <p>Itt van például Fésüs György, aki később a Félix nevet nyerte. Jólelkű vasmegyei
               magyar gyerek, egy kötélverőnek a fia és igen kedves kamarásom volt. (Így mondtuk,
               mert egy kamrában laktunk.) Buzgón tanult, breviáriumozott a többivel, de bizony, ha
               ketten voltunk, világi szerelmes nóták dalolásától se irtózott, amiben én nem
               követtem, pedig igen szerettem őt. Mindig jókedvű, csínyre kész legény volt, s amint
               egyszer megtudta, hogy hol tartja Bonifáciusz fráter az almát, nem nyugodott, míg egy
               kosárra valót el nem hozott belőle a kámzsája alatt.</p>
            <p>Még bort is szerzett egy szombaton este a Boróczky kocsmájából. Zatykó Mátyás vette
               és kötötte az üveget arra a zsinegre, amin aztán szépen felhúztuk.</p>
            <p>Ez a Zatykó Mátyás a kolostor koldusa volt, sánta, de azért elég fürge ember.
               Csukárdon lakott, a szomszéd faluban, felesége is volt ottan, de ő csak egyszer ment
               haza hetenkint, vasárnap este. Akkor berúgott, elitta a pénzét, amit egész héten
               összekoldult s még a feleségét is megverte. Hétfőn aztán bicegett vissza.</p>
           
         </div>
        <div type="chapter">
            <head>
            IX. A Bellini Madonna.
            </head>
            <p>Nem jó rázni a tudás fáját. A lehulló édes gyümölcs ártatlannak látszik, de magja
               hamar fogan és gonosz indák sűrűsége sarjad körül nagyhamar, amik lenyűgözik az igaz
               lelket. Így jártam én is.</p>
            <p>Ártatlan szemlélődéssel kezdődött az egész. Azon a néhány szabad napon, amelyet
               október végén Simon-Juda napja táján kaptunk, a magiszterünk harmadmagával szent
               missziót tartott Szempcen s a novíciusok fiatalja a kert zörgő tarlóján hancúrozott.
               Én visszavonultam, körülnéztem a kolostor portáján, vizsgálgattam a város falát,
               bejártam az emeleteket, s kivált sokat sétáltam az elsőemeleti keresztfolyosónak azon
               az ágán, amelyik a templomhoz tapad. Itt fülkék sorakoztak sűrűn egymás mellett, mind
               a templomba nyílók, a mult századbeli szerzetesek oratóriumai. Most pókháló és por
               fedi a sűrű farácsot, ami egykor eltakarta elődeink orcáit a városbeli leányok
               tekintete elől.</p>
            <p>Ez volt a templom legcsendesebb helye, s én órahosszat állottam a végső kifelé nyíló
               ablak mellett, ahonnan remekül látszott a Kis-Alföld, a pozsonyi síkság újra zöldült
               tarlói, meg a park sűrűjébe bujt gurabi kastély manzard fedele. Vajjon tudja-e az én
               szép grófnőm, hogy a nap ugyanazon órájában borulunk mind a ketten a térdeplőre,
               vajjon sejti-e, hogy én is az ő világába menekedtem, vagy talán most is mint daliás
               tüzértiszt élek emlékezetében. Így elmélkedtem az áldott egyedüliségben jó szerzetes
               módjára.</p>
            <p>Csak az én jó házfőnökömmel találkoztam olykor itten, amint hátul összefont kézzel,
               csendesen lépegetett. Az öreg már harmadszor nézette meg velem azóta a nyelvét, s
               komolyan kérdezte, igaz lelkemre mondanám meg, mi van a ráksebével. Persze, nem
               hitte, hogy semmi sebet nem látok ottan; azt tartotta szegény, hogy az egész rend, a
               bejáró orvossal együtt szövetkezett az elámítására. Hanem az olvasmányaiban szépen
               előrehaladt; szólt a hetvenhatodiki pest-budai árvízről, ami ugyan nem volt nagy baj,
               de azzá válhatott volna, ha tovább is ellenáll a promontori jégrekeszték;
               szörnyülködött az orosz-török háború kegyetlenségein s már Bosznia okkupációjába
               kezdett. Fiúi alázattal hallgattam, csak egyszer ütött ki belőlem a tüzér, amikor az
               új Uhácius-ágyúk rettenetes szerkezetéről szólott, s én hangos nevetésre fakadtam a
               mi lomtári anyagunk ilyetén való dicséretén. De megbocsátott, mert magánál tanultabb
               embernek tartott.</p>
            <p>Igaz, hogy sok mindenhez értek, hogy nincs a velünk tanult emberek között egyetlenegy
               se, aki annyi jelét adta volna sokoldalúságának, mint én. Hogy a nyelvekben,
               poézisben első voltam, arra emlékezhettek, hogy kitünő katona s jó technikus vált
               belőlem, arról meggyőződhettek életem történetéből, bányásszá és hajóssá a sors
               tett, - erről majd később szólok - de műtörténésszé, archeológussá magam erejéből
               váltam.</p>
            <p>A templomunk, meg a rendházunk valóságos iskola volt számomra s a különböző építési
               alakzatok hetekig foglalkoztattak. Nem mondom el töprengéseimet, tudományos
               nyomozásom folyamatát, csak az eredményről adok számot: de ez aztán biztos, kétségbe
               nem vonható.</p>
            <p>A templom és a rendháznak az a szárnya, amelyik hozzátapad a templomhoz, még a
               csúcsíves építés alkotása. Elrontották, pótolták, bővítették, később, a XVII.
               században, barok-oltárokkal látták el Mária Terézia korában, de a törzs maga még
               középkori. Erre írásos adataim vannak. Hosszú breviáriumolvasás közben, fölvetve
               tekintetemet, ezt a latin írást betüztem ki a zárókövön egy hattyúfejes és vonalas
               címerpaizs körül: »Építette Mihály gróf Szentgyörgy és Bazin ura az Úr 1513-ik
               esztendejében.«</p>
            <p>Ennek az írásnak a betűi még gótikusok, a többi renoválás följegyzései, meg az
               oltárok föliratai mind későbbiek és latin betüsek.</p>
            <p>1513 nagy idő, - úgy elmélkedtem - az akkori képek bizonyára értékesebb dolgok
               lehettek a maiaknál, de hát hová lettek. Kitünő kor az, az olasz reneszánsz
               virágkora... Hátha Itáliából is kerülhetett ide valami, legalább is Velencéből, hisz
               az oly közel van mihozzánk. Ott már akkor elvirágzóban volt a Bellini művészete és
               bimbójában Tiziáné. Miért ne hozhattak volna ide egy Bellini-képet, sok más is
               idekerült Mátyás király második házassága révén; mennyire megbecsülnék most, ezreket,
               százezreket érnének. Így fűztem a gondolatok fonalait, csupa ártatlan ábrándokat, a
               művelt, a szebb lelkeknek csillogó játékát egyre-másra...</p>
            <p>Lassan egész regény alakult ki agyamban, egy Bellini-képről, amit egy zugban
               találtunk, - pedig tudtam, semmi ilyen nincs itt a pincétől a padlásig -
               megtisztítottuk, aztán csodájára járt a tudós világ, gazdag gyűjtők, bécsi
               műkereskedők, tudós kupecek stb. Végre is nagy áron vitték el...</p>
            <p>Esküszöm, nem akartam rosszat, regényt gondoltam ki, csupán a fantázia dolga volt az
               egész, aminek útját nem lehet megszabni. És hogy mégis valósággá vált, nem az egész,
               hanem egy töredéke, annak az én ártatlan könnyelműségemen kívül Klein nagybátyám az
               oka. Tudom én is jól, mások is mondják, csodálatos egyéniség vagyok. Szívem nyugodt,
               megelégedett, lelkem a tisztességnek erődített helye, de az agyam az nyughatatlan,
               örökösen portyázó gondolatok tábora, ahol egyre csomagolnak, nagy, csodás utakra
               készülődnek; vándor madarak fészkelő helye, ahol ezerszám kering a gondolat s elég
               egy hangos szó, egy jel, hogy fölriadjon mind a fészkéből, ha el is ült egy
               időre.</p>
            <p>Magam sem tudom, hogy történt, egy napon megírtam a Bellini-kép eszméjét Kleinnak,
               inkább tréfából, s előre mulattam a gondolaton, mint vágja majd földhöz írásomat a
               kis öreg, miféle goromba választ ír, ha ugyan egyáltalán válaszol. Zatykó vitte a
               levelemet, ő hozta a választ is a postáról harmadnap.</p>
            <p>Megdöbbentett, amit írt: hogy az eszme remek, hogy ő egy kiváló bécsi
               műkereskedőcéggel, Lusztig és Társával van szíves barátságban, akik kitünő Belliniket
               tartanak raktáron, már írt is nekik s kért hogy sürgősen írjam meg, miképp lehetne a
               képet föltünés nélkül a kolostorba csempészni.</p>
            <p>No, én ugyan ebben nem segítek, se néked, se Lusztigéknak, - gondoltam - sokkal
               tisztességesebbnek tartom magamat, hanem ha komoly a szándékotok, - s ezt meg is
               írtam - kezdjetek valamit Zatykó Mátyással, ő minden hétfőn reggel bebiceg Csukárdról
               s ha kezébe adjátok a képet, behozza két hatosért, a barátok meg fölakasztják
               valahol. Így írtam, egész ridegen, mert hogy nékem a dologhoz semmi közöm se legyen,
               azt föltételül szabtam. Utána meg buzgón imádkoztam napokig, hogy bár válnék semmivé
               a gonoszok szándéka.</p>
            <p>Vagy egy hét mulva legnagyobb rémületemre Bazinban föladott levelem jött, hogy a kép
               átadatott Zatykónak a félúton Csukárd és Bazin között, azon a részen, ahol az út a
               Pálffy gróf erdejét éri, azzal a magyarázattal, hogy két német úr az erdőben
               vadászott, ott lelte egy faoduban, s hogy a bazini rendháznak küldi ajándékba. Nézzek
               utána, vajjon Zatykó meghozta-e a Bellinit.</p>
            <p>Isten neki, ha már úgy kell lenni, hát csináljátok a dolgotokat, gondoltam, s
               érdekelni kezdett az ügy. Elvégre is az én elmémben fogant s az ember büszke a
               szülöttére, ha más neveli is föl. Kérdezősködtem, Zatykó nem mutatkozott hétfőn a
               képpel minálunk. Egy pengő borravalót kapott, - többet, mint amennyi egész heti
               rendes keresménye - menten visszafordult Csukárdra és ivott egész nap. Zatykó ilyetén
               való visszatérése föltűnt a falunak, kérdezték, fakgatták, de eleinte keveset
               szólott, csak titkolózva mutatott a Madonnára, ami ott feküdt a szűrébe göngyölve
               szép gyöngéden.</p>
            <p>Aztán megeredt a nyelve, sejtelmes mondások fakadtak ólomszín ajkán a Pálffy gróf
               erdejéről (igen istentelen hírben állott a megboldogult gróf a nép előtt), a világító
               fáról, a tüzes faoduról, amik estefelé szép kerek történetté gömbölyödtek.
               Annyiszor mondta el, ahány félmesszely pálinkát kapott érette: Az istentagadó gróf
               erdeje előtt mentem el s imádkoztam a lelkéért, mert a kanyánkai lebontott kálvária
               jutott eszembe éppen, amikor hívnak, nevemen szólítanak: Zatykó Mátyás, Zatykó
               Mátyás... Eleinte nem tudtam, ember-e, asszony-e, aki szólít, körülnézek, de nem
               látok senkit. Utánamegyek a hangnak, mert az erdőből hangzott, nevez is szóval,
               annakutána is többször, mindég mélyebbről, de gazdája nincs se földön, se fákon. Már
               azt hittem, az istentelen grófnak a beszélő madara szabadult el, az bujkál meg
               játszik vélem, gondolom, megfogom ha lehet, vagy hírt viszek róla a kastélyba, amikor
               ott, ahol az a sötét öreg bükkös kezdődik, a gradóci pataktól vagy kétszáz
               lépésnyire, valami fényességet látok.</p>
            <p>Nem látszott annak se füstje, se lángja, égett szagot sem éreztem, csak világított
               fehéresen, mintha makk helyett mindmegannyi estéli csillagot termett volna a bükk.
               Már azt gondoltam, elszaladok, egyenest a bazini barátokhoz, hogy jöjjenek, lássák
               Isten csodáját, de megkeményítettem mégis a szivemet, közelebb megyek térden állva,
               hát akkor látom, hogy megnyílott a fatörzsök méhe és rezgő tűz ered az öreg bükk
               oldalából. Félóráig imádkozhattam fennszóval a bükk előtt, erőért, bátorságért,
               aztán közelébb járultam és megláttam ezt az öreg képet, a Szűzanyát, de akkor olyan
               volt az orcája, mint a nap, a gyermeké, mint a hold világa, forró és fényes, hogy
               behúnytam a szemem és a szűrömet tekertem a kezemre, hogy hozzányúljak, mert nem
               mertem illetni puszta kézzel. Magamhoz vettem, mert azért vezérelt oda az égi szolga,
               nehogy istentelen kézre kerüljön. Tudjátok, hogy a gróf eladta az erdő fáját a
               szempci zsidó árendásnak, decemberben kezdik a vágást. Most itt van, - hagyjátok
               békében, mutattam már - holnap viszem be a kolostorba.</p>
            <p>Bonifác frátertől tudom, hogy így mondta Zatykó, mert neki is így beszélte el. A két
               idegen úrról pedig hallgatott, mint a sír.</p>
            <p>Másnap, kedden reggel csakugyan beállított Zatykó a képpel, de nem maga jött, hanem
               nyolc-tíz csukárdi vénasszonnyal, akikhez utóbb a majornál az öreg Murdonyné
               csatlakozott a két leányával. Boróczky, a kocsmáros is ott volt, de vagy hat lépéssel
               mögöttük ácsorgott nagy kíváncsian, mert restelt a koldus gyülekezetbe beállni, bár
               őhozzá tértek be megelőzően egy kis italra.</p>
            <p>Bonifác fráter nyitott ajtót nékik és nem eresztette őket beljebb, mert kivált Zatykó
               igen pálinkaszagú volt, ámbár a házfőnökhöz igyekeztek; azt mondta, jöjjenek józanon.
               A képet pedig átvette és fölakasztotta a folyosón egy szegre, de mivel igen hangosan
               méltatlankodtak, hogy milyen csodás szentkép is az, hogy nem odavaló, levette és
               bevitte a templomba a szentsír kápolnájába s ott helyezte el. Erre megnyugodtak.</p>
            <p>A fráter különben - ebéd után mondta a refektóriumban - egy szót sem hitt el Zatykó
               beszédéből és jól lehordta négyszem közt, amiért a népet bolondítja. De már híre ment
               a tótok közt a képnek, még aznap este bazini kapások jöttek nézésére, másnap pedig
               egész csapat récsei ember, sőt a kisgurabi majorból is akadt látogató. Nyitva kellett
               tartani miattuk a templomot egész nap.</p>
            <p>Az atyák nem szóltak velünk a kép felől, de mi noviciusok Zatykó huncutságának
               tartottuk az egészet és nevettünk rajta, csak egy volt közöttünk, a Misák Teofil, egy
               sovány, átlátszó fülű tót legényke, aki úgy látszott, hogy hisz a kép történetében,
               többször le is ment a templomba a nép közé és velük imádkozott. Hogy igazán hitt-e
               benne, vagy csak mutatta, nem lehetett tudni, aminthogy Misáknak egész magaviselete
               olyan kellemetlenül zárkózottnak látszott, bár mosolygott, ha szóltak hozzá és igen
               alázatoskodott.</p>
            <p>Én szerettem legkevésbé, mégis engem vert meg a sors azzal, hogy lakótársamul adta
               ezt a hideg, csúszós halembert. Fésüs Gyurka ugyanis, az eddigi kamarásom, betetőzte
               csinyjeit azzal, hogy egy éjszakára kiszökött a rendházból valami fehérnépért.
               Szigorú magányos vezeklésre ítélték és komolyan adták tudtára, hogy ha még egyszer
               megpróbálja, amit tett, kizárják a rendből. Most is kicsapták volna, ha Bonifác
               fráter nem könyörög érette annyit. Kovácsis páter, a magiszterünk is szerette a fiút,
               mert bár gyönge tanuló volt, pompás, temperamentumos szónoknak ígérkezett. Ezek a
               körülmények mentették meg őt, de én már nem szabadulhattam Misáktól.</p>
            <p>Úgy szemre a legalázatosabb, a legjobb rendtársnak mutatkozott új kamarásom, ha
               vizért nyúltam, ő kapta el a poharat és öntött számomra, hajnalban ő vállalkozott
               arra, hogy befűt, csak aludjak nyugton, az ágyamat is megvetette, rendbe szedte
               olykor, amíg kimentem, de vettem észre később, hogy könyveim közt turkál, leveleimet
               keresi s az ágyamat is ezért forgatja föl. Ha meg én gondolatokba mélyedve járok az
               emeleti csöndes folyosón és bámulom az Alföldet, utánam leskelődik. Pedig akkor még
               igazán nem volt semmi titkom, Lusztigék, meg a nagybátyám csalafintaságától távol
               állottam s erősen hittem, hogy ők is letettek az egészről.</p>
            <p>Nem úgy volt. Vasárnap délután vecsernye végeztével éppen az emeleti folyosó kilátó
               ablaka előtt állok, amikor két automobil fordul be a piac felől a templomunk elé nagy
               tülköléssel, csupa úri nép, medvének öltözött vezetők, drága bundákba bujt urak. Ni,
               hisz a fele ismerősöm, Klein, a nagybátyám ugrik le elsőnek, siet föl a lépcsőn és
               kérdezget sok mindent Bonifác frátertől, aki frissen előjött a nagy tülkölésre.
               Mellőle vékony, magas, szemüveges ember szállott le lassan, a szakértő, valami bécsi
               egyetemi magántanár, amint később hallottam, megigazította a szemüvegét, fölnézett a
               templom ormára, aztán végigmustrálta a tornyot meg a rendházat. A parasztokra nem
               nézett, pedig azok tolakodtak és a könyökét érték. A másik kocsiból Lusztigék léptek
               le, finom, borotváltképű két úr, meg egy kövér ősz ember, a vevő, valami gazdag
               magánzó; porosz-e vagy angol, nékem később sem mondták meg, nehogy belegázoljak az ő
               üzleti kalkulusaikba.</p>
            <p>Odabenn a templomban csak néhány vénasszony imádkozott még, amikor benéztek, Bonifác
               fráter levette nékik a képet és később is ott sompolygott mögöttük, amint vizsgálták
               a festményt. Kár, hogy csak keveset ért az öreg németül.</p>
            <p>Előbb a szakértő professzor hajolt a Madonna felé nagyítóüveggel, aztán zsebkését
               vette elő s megkaparta szélén a felső festékréteget, hogy megvan-e alatta a velencei
               művészeket jellemző fehér alapozás, majd meg a napos ablak alá vitte, napfénybe
               emelte, forgatta, megkoppintotta a deszkáját s végül többszörös bólintás után (úgy
               mondta Bonifác) átadta a vevőnek. Az is megforgatta lassan, előbb gyanakodva, mint
               akinek hamis bankót adnak a kezébe, s aztán több komoly kérdést intézett a
               professzorhoz, végül figyelemmel hallgatta az ifjabb Lusztig hosszabb előadását a
               templom történetéről, a zárókő föliratáról, amit én fedeztem föl és a Bazini és
               Szentgyörgyi grófi nemzetségről, meg ezek viszonyáról Gentile Bellihez, a nagy
               velenceihez. Az idegen úrnak szándéka lett volna megkeresni, úgy látszik, a
               házfőnökünket is, hogy mit szól ő a történelmi részhez, de hárman is csitították
               egyszerre, hogy ne tegye, hogy a barátok nem tudják, mi van a birtokukban, ha
               megtudnák, semmi áron sem adnák el. Így is nehéz lesz megszerezni.</p>
            <p>Így tárgyaltak a jövevények és nem vették észre, hogy hátuk mögött elkeseredett képű
               kapások állanak vagy tízen, összeszoritott ököllel s azt lesik, vajjon visszateszik-e
               a képet vagy elviszik. Több is bejött volna, de Bonifác fráter nem eresztett be
               többet. Ezeket se győzte csititani, hogy legalább az Isten házában ne okozzanak
               botránkozást, úgy se viszik el a Szűz Máriát, visszateszi ő, ha megnézték.</p>
            <p>Mert Zatykó mindjárt az elején, amikor levették a képet, kisurrant a sekrestyeajtón,
               az utcára bicegett, fel a Boróczky kocsmájához.</p>
            <p>- Hé, emberek, viszik a képet, - s valahány ember benn volt, mind a templom elé
               rohant bottal, karóval, pedig odakünn is lehettek már vagy százan az autó körül,
               férfi, asszony, vegyesen. Káromkodtak, fenyegetőztek, városi hajdu meg, vagy csak
               valami okosabb ember, akinek csillapító szava lenne a bolondokhoz, nincs sehol.</p>
            <p>Dobogott a szívem odafönn az ablakban, szorongatott az aggodalom, elvégre is,
               vérrokonom volt az öreg, s féltettem, hogy megölik a szememláttára. Imádkoztam, hogy
               Bonifác fráter jöjjön ki legelsőnek, rája hallgatnak, de nem úgy történt. A kövér
               magánzót eresztették ki legelől, azt egy kapás mindjárt a küszöbön úgy vágta fejen,
               hogy a kalapja betörött; a professzort, aki utána jött, két legény szorította a
               falhoz, s egyre ütötték meg szidták, ahogy hanggal bírták. Akkorra már kisietett
               Bonifác is és kitárt kézzel szaladt a kettő megmentésére, de háta mögött védtelenül
               hagyta a Lusztigokat, meg a nagybátyámat. A kisebbik Lusztigot leteperték, csak a
               soffőrje mentette meg, aki egy francia srófkulccsal hadakozott, a nagybátyámat a
               hátán érte néhány ütés, bár csodálatos fürgeséggel ugrott az autó hátsó, zárt
               részébe.</p>
            <p>Amikor meg nagy dulakodás után megindulhattak az automobilok, búcsúztatóul
               meghajigálták őket kővel sűrűn, mert a patak ágya adta a kavicsot. Az egyik
               soffőrnek épp a szemüvegét érte az ütés, úgyhogy elborította arcát a vér, s nem
               maradt ép üvegtábla a gépszekereken, mire kiértek az országútra.</p>
            <p>Tomboltam, szitkozódtam odafönn nézőhelyemen, hogy nem mehetek segítségére a
               szegényeknek, s nem vettem észre, hogy Misák kamarásom mögöttem áll és figyeli
               minden mozdulatomat. Tudjátok, legtöbbször a túlságba vitt kötelességérzés döntötte
               el életem sorát. S ha erős kötelékek fognak és nem cselekedhetem úgy, ahogy belsőm
               parancsolja, megszenvedek érte sokáig. Napokig izgatott a verekedés és mardosott az
               önvád. Úgy éreztem, az én karomnak kellett volna felfogni minden ütést, az én
               öklömnek szegeződni minden gazember torka ellen, s megvédeni mindenkit az én bordáim
               eleven bástyájával. Úgy is lett volna, szerteszórtam volna az embercsordát, ha
               rendünk szigorú szabályai nem nehezednek rám. Lelkem jobbik fele már szent Lipót
               rendjéé volt, de ökleim még vonaglottak a dulakodás láttára és reszketett nyakam is a
               kámzsában, mint a bikáé.</p>
            <p>Negyednapra tudtuk meg, hogy az esetnek híre ment a lapokban, nálunk is, meg odaát
               is. A bécsi lapok kezdték, megtámadott kirándulók, fanatikusok gaztette, egy délután
               Ázsia szélén, s más efféle cikkek íródtak, csak jóval később kezdték rá a pesti
               újságok. Eleinte nem találták el a tónust, sőt olyik szégyenkezett is, de aztán
               fölfedezték ők is Bellinit, meg a gaz Lusztigokat, s energikus intézkedéseket
               követeltek a kormánytól ingó műremekeink megvédése érdekében, olyan Lex Pacca-félét,
               amilyent az olaszok alkottak maguknak.</p>
            <p>Mondom, mindezt később tudtuk meg csütörtökön jött illusztris vendégeinktől, a budai
               házfőnöktől, meg egy ifjú pozsonyi gimnáziumi tanártól. Egyedül a kép megnézésére
               jöttek és igen meglepték a házat. Össze is gyűltünk mind nyomban és körülálltuk őket,
               amikor a képet vizsgálták. Házfőnökünk kérésére aztán a kis tanár, aki folyton
               jegyezgetett eddig, szép előadást tartott templomunk stílusáról, a Szentgyörgyi és
               Bazini grófi nemzetségről, meg Gentile Belliniről és a velencei iskoláról, mi meg,
               szent Lipótnak együgyű, de tiszta szívű gyermekei, csendben hallgattuk és épültünk
               rajta. Be kell vallanom, hogy nem mondott semmi különöset, s különösen az épület
               stílusáról tett nyilatkozatai egyeztek azzal, amit én írtam Lusztigéknak. (Bár sohse
               írtam volna.) Tetszett a magyarázat az öregeknek is, - nyilván sok olyan volt benne,
               amit most hallottak először - és Szabó Özséb atya egynéhány szép kerek mondatban
               köszönte meg a tanárnak, utána pedig félrevonta őt kis időre a sekrestyébe. Biztos,
               hogy a ráksebe felől kérdezősködött megint. Előadás után átvitték a képet a Szent
               Anna-kápolnába, amit erős és magas vasrostély választ el a templom hajójától, a
               rozsdás lakatot beolajozták és kétszer ráfordították a kulcsot. No, Lusztigok, ti se
               látjátok ezt többet a Rothenhurm-Strassén.</p>
            <p>Délben ünnepi ebédet ettünk vendégeinkkel, jobbat és többet, mint máskor. Most adtak
               először bort nekünk is egy-egy kis palackkal, szép piros színűt. Tetszett is
               mindenkinek, csak Misák nézett rá fanyar lemondással, s nem is nyúlt hozzá, pedig az
               ebéd végét jártuk és Fésüs Gyurka már egy cseppig kiitta a magáét. Intett nékem
               ravaszul, s asztal alatt nyújtotta a maga üres üvegét, hogy cseréljem ki a Misákéval,
               amit meg is tettem ügyesen, amikor elfordult kamarásom. Híves mosolygással bámulta
               aztán maga előtt az üres palackot, de nem szólt. Azt hiszem, így mosolyoghatnak a
               sarki rókák odafönn az arktiszon.</p>
           
         </div>
        <div type="chapter">
            <head>
              X. Nóbel Árpád elhagyja a szerzetet.
            </head>
            <p>A következő nap levelem jött Kleintől és elhigyjétek, nem mertem felbontani
               lefekvésig. Szinte kinéztem belőle a borítékján által azt a rengeteg szidást, amit a
               levélbe szorított. Ha csak goromba lenne, de hátha sért, hátha kegyeletlenül atyám
               emlékét bántja; vagy talán a bordája tört el, - bár úgy láttam, a fejére ütöttek - és
               most a kórházban fekszik elhagyatva seblázban s engem átkoznak éjszakánkint forró
               ajkai. Borzongott a hátam, amint felbontottam az írást, de ugyan más volt benne, mint
               gondoltam:</p>
            <p>»A dolog kitünően áll a vasárnapi szemle óta. Támadtak ugyan vevőimnek kétségei
               Bellini eredetére vonatkozóan, bár a professzor a mi emberünk volt (mindjárt
               gondoltam), vajjon nem újabban helyezték-e el a képet, szeretett volna látni régi
               hiteles leltárakat, hiába mondtuk még Bécsben, hogy ezek elpusztultak a kurucháborúk
               alatt, de az a népjelenet, ami kijövetelkor fogadott, eloszlatott minden kétséget. A
               nép fiainak ragaszkodása a csodatevő Madonnához, amely előtt ősei imádkoztak egykor,
               ha még oly brutális alakban nyilatkozott is meg, imponált vevőnknek. Az a néhány kék
               folt testünkön pótolja a históriai okmányokat. Azon a ponton vagyunk, hogy a Te ideád
               meghozza gyümölcsét...«</p>
            <p>Nagy T-vel írt, amikor engem emlegetett és szerető nagybátyámnak nevezte magát a
               végén. Ilyen szívesnek még nem láttam az öreget soha, ilyen talán csak írásban tud
               lenni.</p>
            <p>Nem feleltem a levélre, minthogy föltettem magamban, hogy elfelejtem a képkufárok
               szövetségét s imádságba meg studiumaimba merülök, de Klein csak nem hagyott békében.
               Negyednapra jött a második levél, még szívesebb, de türelmetlenebb, mint az első és
               mellette az öregebbik Lusztig egy-két biztató sora, hogy csak hozzam a képet. Az
               öreg, úgy látszik, attól tartott, hogy nem hiszek neki. Erre már én is megírtam a
               magamét, hogy nékem hagyjanak békét, én szerzetes akarok maradni, a képhez semmi
               közöm, csak messziről láttam és vigyék el ők, ha tudják.</p>
            <p>Szörnyű átkozódás volt a válasz. Visszaemlékezett az öregapámra, anyai nagyapámra,
               édesapámra, akik mind könnyelműek, naplopók voltak, de távolról sem ilyen
               gazemberek, mint én. Bennem tetőzödött be minden, ami két nemzedéken át gyűlt,
               dagadt. De ő ismer engem, zsugori eb vagyok és biztosan tudja, hogy az egész
               vonakodásom titkos oka az, hogy egyedül akarom megkaparintani a képet.</p>
            <p>Fölizgattak ezek az írások. Kilátszott belőlük Klein szertelen pénzvágya, meg az is,
               hogy nem képes engem jobbnak, nemesebbnek tartani magánál. Látszott, hogy képtelen
               megérteni magánál istenesebb gondolkodást és hogy lelkemnek nyitját a legsilányabb
               tolvajkulcsokkal igyekszik meglelni. Nem foghatta föl, hogy a lélek nyugalma, a testi
               vágytalanság, a halhatatlansággal, a végtelenséggel való napi társalkodás
               becsesebbek a koronák ezreinél. Bizonyos, hogy nem értett meg engem, nem tudja, mit
               cselekszik és mit ír, s meg kell, hogy bocsássak néki.</p>
            <p>Tudjátok, hogy nem élek-halok a pénzért, ha csak azt akartam volna szerezni, rég
               gazdag ember volnék, bizonyára birtokos s talán képviselő, ismert politikus, ez a
               végső célja életemnek, de életem legválságosabb pillanataiban soh’se vált a pénz
               úrrá rajtam, sokkal inkább egyéb indulataim: a szerelem, a büszkeség... és húszezer
               korona ugyan nem az a pénz, ami megingathatna, de az is bizonyos, hogy ezeknek az
               embereknek az üzleti fanatizmusa arra indított, hogy alaposan megvizsgáljam az ő
               kívánságuk jogi alapját.</p>
            <p>Sokat gondolkoztam az eseten pártatlanul, és ha elfogulttá is tett irányukba némileg
               rendi kötelékem, ruhám, érzéseim, azt hiszem, sikerült megközelítenem az
               igazságot.</p>
            <p>Mert miről van szó. A Lusztigok egy képe - hogy ki csinálta, igazán az-e, akinek
               mondják, vagy nem, ahhoz semmi közöm - ide került a rendházba. Odaadta-e a cég a
               képet a kolostornak, vagy a kolostor jogi képviselőjének: a házfőnöknek? - Nem.
               Lemondott-e a cég a tulajdonjogról a képpel szemben? - Nem. Követelheti-e a cég,
               hogy a tulajdonát tevő festmény neki átadassék? - Igen. És ha kerülne minden
               botrányt, hosszú pört, herce-hurcát s egyik emberét bízná meg azzal, hogy a maga
               jószágát visszavegye, követ-e el ez az ember jogtalan cselekményt, talán lopást,
               betörést, templomrablást? - Nem.</p>
            <p>Ne kicsinyeljétek ezeket az eredményeket, amilyen rövidek ezek a tételes mondások,
               olyan hosszú lelki zavarba került, amíg kiformálódtak. Le kellett gyűrnöm
               előítéletemet e kufárok iránt, le kellett tipornom kegyeletes érzésemet, gondolatban
               megtagadnom leendő szerzetes társaimat. Igaz, húszezer korona nagy pénz, de távolról
               sem ér föl a fájdalommal, hogy el kell hagynom rendházamat búcsú nélkül, kitenni
               magamat annak, hogy gonosznak tartsanak, pedig nem voltam az. Az a kép nekik
               értéktelen semmiség, csak egy-két napja, hogy jobban becsülik. De erősen élt bennem a
               szándék, hogy egy szép lourdesi Madonnát küldök érette ajándékba, persze névtelenül,
               vagy talán a nékem jutó összeg felét küldöm meg Szabó páternek, hogy építsék meg a
               másik tornyot, ami tizenkét esztendeje égett le, aztán elárulom magamat és álmélkodni
               fognak az egykori testvér bőkezűségén. Talán vissza is fogadnak.</p>
            <p>Így hánykódtak gondolataim, hol erre, hol arra vágódva hetekig, amíg rászántam magam
               a levélírásra. Keveset írtam Kleinnak: a képet még e hónapban meghozom.</p>
            <p>Annakutána úgy jártam rendtársaim között, mint a gonosz testvér, mint a szeretet
               szakadára, mint a kapucinus-ruhába bujt farkas a bárányok között, de bár tízszer is
               meggondoltam a dolgot, tízszer arra az eredményre jutottam, hogy a képet elvihetem,
               mert megbíztak vele. Fontos dolog volt megválasztani a legalkalmasabb időt. Mert
               Bazin kicsiny város, onnét éjjel vonat nem megy, s amint mondottam, ujjal mutogatnak
               minden idegenre.</p>
            <p>Sokat forgattam a kalendáriumot, nemcsak az elejét, a napok sorát, hanem a végét is,
               ahol a vásárok jegyzéke foglaltatik, mert népes, tarka vásári napra vagy éjszakára
               volt szükségem, s végre is december hatodikára virradó éjszakában állapodtam meg.
               Akkorra esik a Miklós-napi vásár, a Boróczky-udvar tele lesz szekerekkel, ember ember
               hátán a színben, az lesz az én időm.</p>
            <p>Jóval előbb megtudakoltam Bonifác frátertől, hogy hol tartja a civil ruhákat, de az
               öreg jót nevetett.</p>
            <p>- Nem kell az már néktek fiaim, hát odaadtam egyenként jött-ment kéregetőknek, hisz
               olyan hűvös az ősz. A tiédet - már tegezett akkor - olyannak adtam, akin látszott,
               hogy úr volt valaha. Nagyon tetszett neki, de azt mondta: kár, hogy nem nyáron jött
               érette, mert kissé vékony... bár finom.</p>
            <p>Olyan baj volt ez, amire nem számítottam, mert ugyan hová menjek téli éjszakán
               kapucinus kámzsában, pénz nélkül. Rábíztam a sorsra, erre a pompás úti marsallra, aki
               annyi mindent magára vállal. Misáktól is tartottam. A fiút fejfájás és álmatlanság
               gyötörte, többször fölriadt éjjel, kivált ha én megmozdultam; bár megcsillapodnának
               idegei addig.</p>
            <p>Azon estén vacsoráról jövet künn hagytam a köpönyegemet egy kintről nyíló
               kályhalyukban, ez volt az egyetlen előkészület, aztán soká breviáriumoztam, mintegy
               búcsúzásképpen. Tíz óra felé Misák elaludt, de félóra mulva fölriadt és azt kérdezte,
               hogy hány óra; válaszolnom kellett, mert hallotta, hogy ébren vagyok. Utána csöndes
               horkolásba fogtam, de közbe folyton lestem a fiút olyan csendben, hogy utóbb magam is
               komolyan elaludtam néhány percre, de erőt vettem magamon és tizenkettő után szépen
               fölkeltem, csizmát, kámzsát, kalapot hónom alá szedve, csöndesen kinyitottam az
               ajtót. Nem csikorgott, mert már régebben megolajoztam.</p>
            <p>A folyosón harisnyában mentem végig s csak a sekrestyében húztam csizmát, olyan
               rövidszárú félcsizmát, amilyent a szigorított rendek tagjai hordanak télen.</p>
            <p>A sekrestyében gyújtót gyújtottam, benyúltam a jobbik faliszekrénybe, ahol a
               miseruhákat tartják s magamhoz vettem azt a kulcsot, amelyik a Szent Anna-kápolna
               vasrácsát nyitja, azzal mentem tovább a templomba. Kissé csikorgott a zár, de elég
               könnyen nyílott s én nagysebesen leakasztottam Bellinit. Zöld oltárterítőbe
               csavartam a kincset és teljes biztosságban vélve magamat, indultam kifelé a gazdasági
               udvarba. Derűs volt az éjszaka és hideg; hold ugyan nem világított, de csillagos ég
               borult a fagyos fehér földre. Megtapogattam a képet hónom alatt, aztán körülnéztem,
               hogy miképp juthatok legkönnyebben Boróczky udvarába. Mert suba, szűr és egyéb
               parasztgúnya fekszik a kocsikon, s ha szépen csendben maradok, - gondoltam -
               átöltözhetem kedvemre.</p>
            <p>Jó magas volt a fal, de egyhelyütt szorosan hasábfát raktak ölbe melléje, mintha
               nekem építettek volna lépcsőt, s én föl is használtam azt. Csendesen kúsztam föl a
               farakáson s már szinte fönt voltam, úgy hogy átláttam a kocsma udvarába, amikor
               valaki megkapja a ballábomat és lefelé ránt ordítozva. Misák volt.</p>
            <p>- Hé, emberek, tolvaj... viszik a képet... Ne eresszétek... a csudatevő képet
               lopják...</p>
            <p>Sivító vékony hangja szinte hasogatta az éjszakát élesen, szakgatottan, mint a
               lélekharang. Rúgtam feléje, rángattam, ahogy birtam, de mintha hozzám nőtt volna, nem
               engedett el...</p>
            <p>- Fogjátok meg, - ordított most tótul még vadabbul, mintha a nagy pokolbeli eb
               vonyított volna - a szentképet viszi... zsivány...</p>
            <p>Rettenetes erőlködés után nagyot rándult és leomlott a farakás teteje, amin állottam,
               úgy hogy rázuhantam Misákra. Egy-két percig hemperegtünk összefogódzva, dulakodva,
               aztán felugrottam, a földön hagytam őt összetört orcával, félig megfojtva, fölvettem
               a képet a földről - de jó, hogy vastagon begöngyöltem - s újra a farakáson termettem.
               Átjutottam. Odaát már forrott az udvar, fölébredt a fuvarosnép és kapkodtak, egymást
               kérdezték, egynehány asszony meg hangosan sivalkodott. Ők nem láttak engem, mert a
               fal másik feléhez a nagy állásnak a szénapadlása ért, így hát bemászhattam a széna
               közé. Vártam kissé, hogy majd lecsillapodnak, de csak nem akartak, azért leléptem a
               létrán, reménykedve, hogy elvegyülhetek köztük és nem ismernek rám. Szereztem is
               báránybőrsüveget meg szűrt, amivel gyermek takarózott az egyik nagy ökrösszekéren, és
               a nyakamba akasztottam. De mert rövid volt és kilátszott alól a csuha, fölhúztam a
               barátszoknyát a hónom alá s a könyökömmel tartottam.</p>
            <p>Több mint egy negyedórát töltöttem így az udvaron a szénahányó árnyékába húzódva és
               nehezen csillapodó nép járt-kelt körülöttem, sopánkodott, fenyegetőzött és nézett át
               a kolostor felé, ahonnan a rettentő kiáltozás hallatszott az imént. Láttam a sötétben
               a nagyhasú Boróczkyt is; hetvenkedett, hogy így-úgy leüti a tolvajt, csak a keze közé
               kerüljön, lám a bécsi zsidók se igen kívánkoznak ide többet, a multkori
               automobil-kirándulás óta. Zúgott az udvar a sötétben, mint a megriasztott méhköpü,
               csak a pipára gyújtó ember világított meg olykor egynéhány zavart, kíváncsi orcát.
               Kérdezett mind, de senki nem tudott semmi biztosat. Aztán a Boróczky hangját
               hallottam a kapu felől, hogy átalmegy ő a kolostorba meg a templomba s majd megtud
               mindent, csak vigyázzanak a kapura, nehogy elugorhasson a tolvaj. Ki se nyitotta a
               kapuját, a kocsma ajtaján ment ki.</p>
            <p>Odaát a rendházban azalatt világosság gyúlt és többen jöttek le lámpával az udvarra.
               Úgy éreztem, menekülnöm kell addig, amíg meg nem állapítják a lopást és Boróczky
               vissza nem tér. Az egyetlen út pedig a kocsma két szobáján keresztül visz a
               szabadba.</p>
            <p>Általsurrantam volna rajtuk, - italos emberek ültek mind a kettőben - de várnom
               kellett, mert Boróczkyné ott sürgött a külsőben s csak később ment ki a konyhára.
               Keresztül siettem a füstös, alacsony ivókon s már az utcai ajtó kilincsét fogom meg,
               amikor Boróczky áll előttem, a rút, puffadt ember. Megismert-e vagy csak sejtett
               valamit a részegek ösztönével, nem tudom, de egyszerre a kép felé kapott, a másik
               karjával meg a nyakamat kampózta meg.</p>
            <p>- Hej, ide emberek... fogjátok meg... itt viszik a képet... - ordította tele az ivót,
               de én lekaptam a fejemet, kihúztam a karja alól - az ajtó egy üvegtáblája is
               beszakadt közben - Boróczkyt gyomron vágtam és szaladtam neki a piacnak.</p>
            <p>Kicsiny hó esett, csak éppen hogy megcukrozta a piaci mézeskalácsos-sátrakat, meg az
               első fagytól megrögösödött földet, azon futottam, ahogy bírtam, a piacnak s onnan a
               vasútállomásnak. A piacig ordítozás űzött, azon túl búgó zsongás, mert
               megszaporodtak a kergetőim, de el is maradtak megettem. Bizodalommal néztem hátra az
               állomáson túl fekvő mezőkön s már reménykedtem, szapora lihegés között, amikor
               kocsizörgés keveredik bele az emberzúgásba. A grinádi fuvarosok fogtak be
               hirtelenében, azok hajtattak utánam toronyirányt.</p>
            <p>Kiverte a homlokomat az ijedség. Szekerek elől hogy meneküljek a sík mezőn, ha meg
               elér a tótság, szerteszakgat, elevenen nem bocsát el... Egy darabig ide-oda rohantam
               a szekerek elől a gurabi patak kanyargásain által, aminek szakadékos a partja, de
               csak jöttek utánam vágtatvást - kettő bele is fordult a patakba. Kétezer lépésnyire
               meglátszott a kisgurabi park fenyvese, s már a patak se óv a kocsiktól, mert
               átkerültek rajta. Nem volt más menedékem, mint a kastély, talán a park, talán a
               padlás vagy pince, mert a grófné elé nem kerülök így, inkább öljenek meg, tiporjanak
               agyon.</p>
            <p>Rettenetesen hajtottak a fuvarosok. A kastély kerítéséhez majd egyszerre értünk, s
               alig hogy átugorhattam előlük a kerítésen; de százan másztak át utánam. Nem tudom,
               hallottatok-e már szarvasűző kopófalkát, de az ember csaholása rémségesebb, kiérzik
               belőle a nyál, a vérre való étvágy.</p>
            <p>Százan vannak, a park nem menedék többé, be kell jutnom a kastélyba. Ösmertem a
               járást jobban, mint akik kergetnek és a verandára kúszva betörtem egy táblát, hogy
               kinyithassam a folyosó ablakát. Az ablak engedett s én egy-két lépéssel bent voltam,
               nem messze a két öreg leányzó szobájától, amivel szemben egy mélyebb fali fülkére
               emlékeztem. Odahúzódom, gondoltam, a nép majd fölveri a parkot, de be csak nem jön,
               én meg kivárom, amíg elül a zajlás. Bíztam, hogy ha zörgetnek is, majd csak kiszól
               Leontine, meg a másik, hogy itt nincs senki, nekik hagyjanak békét... Jöjjenek
               holnap, majd akkor megnézhetnek mindent - de nem úgy történt.</p>
            <p>Leontine kijött reszketve, gyertyával a kezében, amint hallotta a dörömbölést, de
               amint meglátta, hogy feszegetik az ajtót ordítozó emberek, egy-két legény meg a
               folyosóablakon mászik befelé, elsikította magát és szaladt föl az emeletre a grófnő
               szobája felé, utána meg egy perc mulva a másik vénleány.</p>
            <p>Már hatan-nyolcan bőgtek a folyosón s én se maradhattam, mert felém jöttek.
               Kiugrottam hát a fülkéből és szaladtam föl az emeletre, hogy majd valamelyik emeleti
               ablakból leugrom vagy elérem a padlást. Csak a lépcső felső végéig mehettem a képpel,
               szemben állott velem a grófnő a gyertyát tartó két öreg leány között, ijedt, haragos
               tekintettel. Elborított a forróság, a rettenetes szégyenérzet, nem állottam a
               nézését, leborultam, mert láttam, hogy megismert és a lába elé tettem Bellinit.</p>
            <p>- Irgalmazzon... mentsen meg - dadogtam és behúnytam a szememet, de a folyosó kövei,
               ahol egykor sarkantyúm pengése hallatszott, nem nyíltak meg alattam, hogy
               elnyeljenek.</p>
            <p>Ő se bírta nézni porbahullott bálványát, elfordult fájdalmas halovány képpel s csak
               intett Leontinenak, hogy mit tegyen. Egy kamrafélébe tuszkolt be az öreg szűz és
               rámzárta az ajtót erősen kulccsal. Azután nekibátorodva fordult a részeg vásárosoknak
               és szidta őket, amiért fölverik egy ilyen úri lakás csendességét, mert ide nem jött
               senki, legalább ő nem látta, pedig nem aludt még. Meg hogy csendőrt hívna az ilyen
               nép ellen, ha a grófnő nem volna olyan igen jó.</p>
            <p>Nem sokat adtak a kicsi teremtés csipogására, hanem zajongott a részeg nép,
               fölkutatott mindent, betolakodtak a grófnő hálószobájába, s azt mondták, el nem
               mozdulnak reggelig, mert a képnek itt kell lennie. Én meg a kamarában összetöpörödve
               ültem a szégyentől meg a félelemtől s azon gondolkoztam, milyen szép lenne egy néhány
               kiló dinamit meggyújtásával a levegőbe repülni s meghalni becsületben grófnőstül,
               parasztostul együtt, de nem volt ott egyéb befőttnél.</p>
            <p>Egy negyedóra mulva Leontine osont be olyan kicsiny oldalajtón, amit én eddig nem is
               láttam, egy nyaláb asszonyi ruhát hozott, nagy blúzokat, sokráncú széles szoknyákat,
               a régi kulcsárnő holmiját, rámadta rendre, szinte kérdés nélkül s még gúnyolódott is
               a hálátlan teremtés. Magamra öltöttem a dohos asszonyi ruhát, a fejemre nagy
               kofakendőt csavartam, így eresztett ki Leontine, de a képet ottfogta.</p>
            <p>A kastély folyosója tele volt köpködő néppel, az asszonya le is telepedett a földre,
               hogy ott várja meg a reggelt és zajongott, elégedetlenkedett mind, hogy nem akadt a
               képre. Engem nem ösmertek meg az asszonyruhában. Nyugodtan mehettem le a lépcsőn, ki
               a kapun, el Grinád felé a sápadozó hajnalba.</p>
            <p>A képre reggel akadt rá a nép - Leontine hozta a parkból, hogy ott találta -
               napkeltekor hozták Bazinba processzióban, hangos énekléssel, hogy el ne hagyja többé
               a kapucinusok templomát. A grófnő is a néppel jött és szép drágaköves rámába
               foglaltatta a Madonnát.</p>
           
         </div>
        <div type="chapter">
            <head>
            XI. Mandel Teréz.
            </head>
            <p>A legnagyobb dolog az életben egy-egy csapás után talpra állani. Úgy mondják, az
               ilyen helyzetekben tűnt ki Nagy Frigyes lelkének mérhetetlensége. De talpra állottam
               én is. Ifjúságom, irígyelt testem és üde lelkem, éreztem, oly vagyon, amit el nem
               vettek tőlem eddig s ezek birtokában úr vagyok, tőkepénzes vagyok. Első legnagyobb
               föladatom volt, valami kis pénzt szereznem, hogy úri ruhához jussak. Klein, a
               nagybátyám, nem adott egy fillért sem, sőt átkozódott folyvást, amíg nála voltam,
               fenyegetőzött, hogy följelent az esztergomi prímásnál mint szökött barátot, azt hitte
               szegény, hogy még mindig pandúrral kísértetik vissza az ilyent, mint régen. Elhalt
               édesatyám egynéhány régi barátja ruházott föl, váltott jegyet a vasútra s búcsúzóul
               egy kis pénzt is nyomtak a kezembe.</p>
            <p>Utaznom kellett, akarva, nem akarva, mert se a természetem, se a viszonyok nem
               engedték, hogy egyhelyütt maradjak. Jó dolog az utazás, üdülése, megújhodása a
               léleknek. Utasember gondolkodik, elmélkedik; az agynak rejtett, félig berozsdált
               tengelyei indulnak meg, el nem koptatott őrlőkövek közé kerülnek a nyers ideák s új,
               eddig nem sejtett összetételek, formációk jönnek létre, úgy hogy mire megérkezünk,
               azt mondhatjuk: új helyen vagyok, új ember vagyok.</p>
            <p>Nem tudom, utaztatok-e már Pozsonyon, Bruckon, vagy akár más magyar határállomáson
               keresztül. Szürkébe öltözött határrendőrök - szép szál legények - járják végig a
               kocsikat, hogy nincs-e az utasok közt útlevél nélkül való kivándorló, kivált
               legényember, aki a katonaság elől szökik. Hisz olvashatjuk sorozás idején, hogy
               egy-egy járásnak katonaköteles legénysége négyötödrészben kinn van Amerikában. Ebben
               a dologban nékem is voltak némi ismereteim, még jegyzősegéd koromból, de most
               alaposabban utána néztem az ügynek.</p>
            <p>Megtudtam, hogy kivált vagyonos sváb gazdák fiai irtóznak a katonaságtól és szívesen
               költenek, olyik négyszáz koronán felül is, csakhogy keresztül juthassanak a határon.
               Mert csak ott állhatják útjukat; ha azon túl vannak, mehetnek akárhová. Az eszme
               jónak ígérkezett, mert hogy sikerül újat kieszelnem a kir. határrendőrség
               megtévesztésére, arról meg voltam győződve már akkor, amikor még semmiféle kisegítő
               ideám sem volt.</p>
            <p>Végigjártam egynéhány tolnai módos sváb falut, szereztem összeköttetést és alkudtam
               előre. Az volt a tervem, hogy tizes-tizenkettes csoportokban viszem ki a fiúkat, akik
               közt akadt mindenféle, sápadt, pufók, gyönge meg hízott, a tizenhetedik esztendőtől
               kezdve a huszadikig. De hogyan?</p>
            <p>Talán láttátok már a bécsi Pázmáneum növendékeit, szelídképű kék reverendás
               legénykéket, akik nagy ormótlan kemény kalapban, kopott táskákkal indulnak október
               hónapban csapatonként Bécs felé, hogy ott az egyetemre járjanak rendházukból. Majd
               mind magyar fiú, de sok tud közülük tótul, meg németül is. Ilyen csapatokat
               szerveztem svábjaimból.</p>
            <p>A bazini kolostorban töltött hónapoknak igen nagy hasznát vettem. Előbb tanítgattam
               őket félnapig istenes tisztességtudó magaviseletre, főképp azt kötve lelkükre, hogy
               hallgassanak, minden fecsegő kérdezősködés elől mélyedjenek jószellemű könyvek
               olvasásába és ami fő, utánam igazodjanak.</p>
            <p>Rendesen Pesten vagy valamely Esztergomhoz közeleső állomáson öltöztettem be őket,
               ott is szálltunk föl, megtöltve jó szorosan az éjjeli vonat egy vagy két fülkéjét,
               nehogy más is beférkőzzék. Én magam mint ifjú presbiter breviáriumomba mélyedtem,
               miután elintéztem a kalauzzal az egész csapat ügyeit.</p>
            <p>Az embercsempészet jól ment, bár olykor nehéz perceket éltem. A határrendőrség
               eresztett nyugton, mert ritkán utaztunk, hol Marcheggon, hol Bruckon által, nehogy
               föltűnőkké váljunk, de egyszer valami utazó esztergomi kanonok, akinek mint római
               doktor mutatkoztam be, igen megforgatott kérdéseivel. Alig bírtam elcsitítani, hogy
               csak most érkeztem Rómából, különben is a szatmári egyházmegye papja vagyok, tehát
               erre ismeretlen s hogy csak véletlenül kísérem az ifjakat. Azok meg úgy horkoltak
               este kilenckor, - persze az én kommandómra - hogy lehetetlen volt szavukat
               venni.</p>
            <p>A német parasztok jól fizettek s már-már úgy volt, hogy egy kis pénzmaghoz jutok,
               amikor egyik mafla sváblegény egyszerre elrontotta az egészet. Emlékszem, Hans
               Rotnagelnek hívták a gazembert; már az úton is panaszkodott, hogy ehetnék, de pofont
               ígértem neki és hallgatott. Pozsonyban aztán, amikor elhagytam egy percre, kiordított
               az ablakon, hogy virslit adjanak, meg sört, de olyan aljas németséggel, hogy egy kis
               határrendőrségi fogalmazónak föltűnt. Feléje ment és latinul szólt valamit a
               kispapomnak, de az ahelyett, hogy visszakapta volna a fejét, - pedig intettem neki -
               bután bámult az uniformisos emberre. Erre bejő a fogalmazó és fakgatni kezdi a többit
               is és pedig azonnal latin szavakkal, amire azok mind elvesztették a fejüket és rendre
               kiütött mindegyikből a paraszt.</p>
            <p>Én a másik kocsi folyosójára szálltam föl, s mikor láttam, hogy veszve van a csapat,
               a túlsó oldalon ugrottam ki és szálltam hirtelen egy szorosan ott álló másik vonatba,
               amelyik szerencsére indulóban volt Lipótvárra. Kilencszáz pengőmet szedte el a kis
               fogalmazó.</p>
            <p>Egy darabig nem mertem svábjaim elé kerülni, de rávitt a szükség. Az üzlet jó volt,
               csak más alapon kellene szervezni az egészet. Csodálatosan intelligens fajta a sváb,
               nemhogy felelősségre vontak volna, de még szemrehányást sem tettek. - Hja, ja, -
               mondogatták szemembe - nehéz dolog ez, annyi szamár embert vinni olyan okosnak való
               ruhában... s akkora úton... szép, hogy eddig is ment. - Még többen fordultak hozzám
               most már Bácskából is.</p>
            <p>Egynéhányszor megkísérlettem egyenesen katonaruhába bujtatva vinni ki őket
               kettesivel-hármasával, de nem Bécs felé, mert arra nagy a katonajárás, hanem
               Lavocnénak Galíciába, s én ilyenkor mint őrmester mentem velük, fölszerelve
               menetlevéllel, szabadságolási igazolvánnyal, de ez is nehezen ment. Utazó katonát
               sokan őrzik, a történetesen vele utazó tiszt, a kisebb állomás csendőre, arról meg
               szó sem lehetett, hogy csapatostul menjünk egyszerre, pedig nékem csak úgy
               jövedelmezett igazán. A másik baj az volt, hogy az én legényeim már tizenhat-tizenhét
               éves korukban kikívánkoztak, már pedig a sváb lassan fejlődik s ezekre a gyerekekre
               nem adhattam katonaruhát.</p>
            <p>De épp ez vezetett az igazi ötletre. Katonai zenészeknek öltöztettem őket. A mi
               hadseregünk zenekarának se a legénysége, se a karmestere nem igazi katona, hanem
               szegődött nép, kezdve a tizennégy esztendős cseh fiúcskáktól föl a nagyszakállú
               őrmesterig, s a katonai hatóság is kevesebbet törődik fegyelem szempontjából a
               muzsikusokkal. Ők maguk is annyira érzik ezt, hogy emlékszem egy gyakorlaton, amit a
               honvédekkel csináltunk, amikor a parancsnok, rendes szokás szerint, igazi honvéd
               kíméletességgel akarta őket meghajtani, letették a rezes szerszámot s azt mondták,
               hogy nem mennek tovább.</p>
            <p>Ilyen csapat kellett nekem, szerveztem is nagy hamarosan. Csináltattam uniformist
               kisebb-nagyobb termetre, kürt, trombita is akadt, mert melyik sváb falunak nincs
               rezesbandája, s így szépen átjutottunk a határon együtt vélem, a karmesterrel. A
               ruhát meg a zeneszereket aztán Drohobicból meg Teschenből küldtük vissza, ahol
               jólelkű galíciai ismerőseim segítségével öltözőszobákat rendeztünk be.</p>
            <p>Egyszer ilyen utamban jóképű magyar zsidó került a szakaszomba. Szőke, kövéres, derűs
               tekintetű, mint azok a jómódú vidéki kereskedők, kik boldog délutánokat töltenek el
               évszámra kártya mellett a kaszinóban, nagyokat nevetnek és leányaikat jól adják
               férjhez.</p>
            <p>Megismerkedtünk. Csakugyan kereskedő volt, Komáromból való, s most Bécsbe utazott
               valami üzleti ügyben. Én meg a szambori 87-ik gyalogezred karmestere voltam, aki épp
               gyakorlatról térek haza, közben persze Bécsben megállok. Igen örült, hogy
               beszélgethet, mindenáron közös ismerősöket akart lelni és sok-sok komáromi tisztnek a
               nevét emlegette. Egynéhány tüzért ismertem közülök, legtöbbet nem, mert hát Szambor
               messze van, hál’ Istennek. Aztán víg anekdotákat mondott el, galiciai garnizonokból
               valókat, amikbe ott volt a tiszt, vele a zsidó, meg olykor az asszony is. Szaporán
               beszélt, s mindegyiknek a végén már dagadozott a pocakja a nevetéstől, alig bírta
               befejezni. Igen vidám öreg fiú volt, pedig, amint később mondta, csapások is érték,
               két fiát temette el, most csak egy leánya él, a mindene, gyönyörűsége, büszkesége,
               élete. Meg is mutatta a képét, ott hordta a tárcájában, abban a részben, amelyik zöld
               selyemmel volt kibélelve. A szomszéd rekeszből jó csomó százkoronás bankó kukucskált
               ki. A fénykép szépet mutatott, de nem hatott rám különösebben, amint hogy általában
               nem bízom a fényképekben. A gép ugyan megteszi kötelességét, mindig az igazat
               mutatja, de hogy aztán szép-e, csunya-e az az orca, amelyik elébe állott, az jórészt
               a véletlentől függ.</p>
            <p>Mindenik orcának vannak mutatós oldalai, meg szerencsétlen nézőpontjai, csak nagy
               ritka az, amelyik mindenfelől szép. Az én orcám, teszem azt, szemben nézve szelíd,
               nyugodt, bár férfias, félprofilban mindjobban energikussá válik, amint a formák
               élesebben tagozódnak a néző síkjában, egész profilban pedig szinte metsző, csupa
               akarat, erő és határozottság. Jól megnéztem magamat, s azt találtam, hogy csupán az
               a helyzet, amit a francia profil perdu-nek, hív, ez az egy nem válik előnyömre. Így
               féloldalt hátulról nézve, túlságos erősen mered ki a nyakizmom és hozzá fülem is
               jobban eláll a kelleténél. Igaz, szegény megboldogult Sámuel, az anyai nagybátyám,
               sokat rázogatta gyerekkoromban; legyen áldott a keze.</p>
            <p>Mondom, nem hatott rám túlságosan a kép és nem sejtettem távolról sem, hogy ez az a
               nő, aki az én életem asszonyává, az én lelkem királynéjává leszen. Hanem azért
               tetszett, hogy - Mandel - így hívták útitársamat - meghívott, szállanék ki, ha
               netalán arra járok és látogatnám meg a házát. El is ígérkeztem hozzá és
               megszorongattam a kezét búcsúzáskor. Szívesen velem lett volna Bécsben is, de én
               húzódoztam. Sok bajom volt a legényekkel, s bár az én trombitásaim, flótásaim,
               amint mondtam, nem mennek igazán katonaszámba, épp úgy, mint a karmester, és keveset
               is törődnek velök, mégis tartanunk kellett folyton a veszedelemtől. Éppenséggel nem
               lett volna ajánlatos uniformisban mutogatnom magamat napok hosszat a bécsi
               mulatóhelyeken. Elhelyeztem szerencsésen a szállítmányt, a muzsikáló szerszámokat
               külön-külön gyári jegy alatt hazaküldöttük s én is utaztam vissza polgári ruhában,
               hogy újabb csapatot toborozzak.</p>
            <p>Az volt a tervem, hogy ha majd ezt az újabb csapatot is kivezéreltem, visszafelé
               benézek Komáromba s egynéhány jó napot töltök ott. Időközben hallottam, mint fogott
               el a határrendőrség egy csomó kivándorló-legényt, a kik búcsúra indultak Mária
               Cellbe. Pedig sok asszony meg leány ment velük, akik keresztet vittek elől, csinált
               rózsákkal fonták körül és énekeltek folyvást. A határrendőrség egy detektívje
               kéredzett be közéjük még Mosonban és velük gyalogolt, velük énekelt egész
               Lajta-Újfaluig, ott aztán kifogták a hímjét, az asszonyokat meg eresztették volna
               tovább, de egy se akart már Mária-Cellbe menni. Tetszett nékem, hogy a m. kir.
               határrendőrség mind szemesebb kezd lenni, s hogy nem lehet kifogni rajta
               parasztésszel. Hiába, ide én kellek. Fel is emeltem az árakat a felével, s a svábjaim
               készséggel megadták. Mondom, igen intelligens parasztnép ez, az egyetlen a
               magyarországi nemzetiségek közt, amelyik megbecsüli az emberi észt és munkát.</p>
            <p>Június elseje volt, amire kiszállítottam ezt a csapatot is, az utolsót, amit
               kivihettem abban az esztendőben. Mert már a következő héten kolerásnak jelentették ki
               Magyarországot, s az osztrák határon külön-külön megtudakolták mindenkitől, hogy hová
               megy, honnan jön, ha ugyan nem a fertőtlenítőbe vitték egyenesen cókmókostul.</p>
            <p>Ilyen ellenőrzéssel lehetetlen megküzdenem, gondoltam és utaztam egyenest Komáromba.
               Szép kis pénzt vittem magammal.</p>
            <p>Mandel, a vasúti ismerősöm, igen megörült, amikor beléptem a boltjába, menten a
               holmimért küldött a szállóba (mert fogadóba szálltam), s azt mondta, hogy el nem
               ereszt, nála kell laknom. Bujt is be azonnal a telefonfülkébe, hogy bejelentse otthon
               ebédre az új vendéget, én meg körülnéztem. Szép nagy üzlet volt, Komáromnak abban az
               utcájában, amelyik parallel a Kis-Duna partjával; a földszint elől fűszerkereskedés,
               de az udvar felé vasraktárt láttam, s az emeleten üveg-, meg porcellánraktár volt.
               Négy segédje babrált az árúk közt, egy öregebb szakállas meg - bizonyára a könyvelője
               - írt a pultra hajolva, csak olykor pillantott rám kíváncsian a szemüvegje fölött.
               Nyilván jómódú ember ez a Mandel, gondoltam, amikor karonfogott és a zsákok között
               kivezetett egyenest a lakása felé.</p>
            <p>Nem lakott messze. Az emeletre mentünk rossz, szűk lépcsőn, de odafönn igen kedves
               bolthajtásos szobák nyílottak, bár kissé homályosak és oly sajátságos illat volt a
               levegőben, amilyent másutt még nem éreztem.</p>
            <p>- Asszony nincs a háznál tizenkét esztendő óta a Tokodinén kívül. Özvegy vagyok, de
               Teréz leányom azonnal jön, - biztatott a Mandel - majd beszólok érette.</p>
            <p>Hallgatóztam. Kívül leánysugdolózás, meg egy mélyebb asszonyi hang hallatszott és
               elfojtott kacagás.</p>
            <p>Egynéhány perc mulva mintha repülő galambnak szárnya suhogását hallottam volna.
               Megfordultam, Teréz állott előttem fehér ruhában, mosolyogva.</p>
            <p>Most tudtam, miért foglalják a középkori mesterek a szent szüzek képét mandorlába,
               ragyogó aranyos keretbe, miért csinálnak testük köré rezgő fényburkot, ami
               elválasztja őket a profánoktól, hogy ne érje őket illetés s ne is azt a levegőt
               szívják. Most megértettem, mert ilyen volt ez a leány is s én csak néztem rá
               álmélkodva egy ideig.</p>
            <p>- Isten hozta vendégünket... megelőztem a papát... - mosolyogva szólt a szokott
               leányhangnál valamivel mélyebben és rezgett a szava, mint a gordonkahúré, - foglaljon
               helyet, rögtön jön ő is...</p>
            <p>Tudom, bamba voltam, én a mindenféle hájjal megkent ifjú, a százszor megkergetett
               róka, csak néztem őt és a szék bütykös karjait szorongattam. Ő meg beszélt, derüsen,
               mosolyogva, az apjától örökölte ezt. Kérdezősködött szülőföldem felől, anyám, apám
               felől, hogy merre járok, mit teszek...</p>
            <p>- Ó, én is ismerek a világból jókora darabot; Pozsonyt, ott nevelőbe voltam a Szent
               Vince nővéreknél, Győrt, ahol a nagynéném lakik, meg Pestet is, benne legjobban az
               Operát. Mert igen szeretem a zenét s a papa azért visz le olykor Pestre. Hát ez
               bizony nem igen sok; itt Komáromban legjobban Tokodinét ismerem (de azt könnyű), vagy
               inkább szeretem, amióta dajkált. Azt olvastam, és mondják is, hogy a világ gonosz,
               szeretetlen... s ezen úgy csodálkozom. Engem mindenki szeretett; az apácanénik, akik
               majdnem apácává tettek, a leányok, a rokonaim, de meg az ösmeretlenek is oly
               kedvesek, ha szólok hozzájok. Néha gondolkodom s el is keseredem, hogy hát ha
               rosszak, miért nem mutatják. Hogy talán csak egy édes hazug világ fog körül, aminek a
               kerítésén nékem nem szabad kikukucskálnom. Egyszer még Tokodinét is gyanuba vettem,
               hogy ő is képmutató talán, de aztán bocsánatot akartam tőle kérni. Hanem ő
               megelőzött, amint sírni látott és összecsókolt. Vagy talán az a szokás, hogy a leányt
               egyre becézzék, hogy boldoggá tegyék. Az édesapám azt kérdi reggel az ágyam mellé
               ülve: boldog vagy, fiam?... Este meg bizonyára azt forgatja az eszében lefekvéskor,
               hogy mit vegyen nekem a születésnapomra, hogy örvendjek...</p>
            <p>Lehajtottam a fejemet s alig mertem ránézni. Azt hiszem, valami búgó csöndes muzsika
               indult meg a lelkemben és halkan kisérte az ő szavait.</p>
            <p>Teréz végigpillantott ruháján, a bokájára húzta szoknyáját és folytatta:</p>
            <p>- Aztán tovább elmélkedtem és tudtára jutottam annak, hogy azért kell boldognak
               lennem, hogy édesapám boldog lehessen. Hogy a becézése, csókja az ő lelke önzése. Ha
               én boldog vagyok, ő él, s ha én boldogtalan lennék, ő meghalna. Mert mi egyek vagyunk
               lélekben...</p>
            <p>Ilyent még nem láttam, így még nem hallottam beszélni nőt. A mindennapi szerelemnek
               céda múzsái, amik csapatostul kísérik az ifjú embert, a trágár hetvenkedés, a hazug
               rátartóság, amikkel az asszonyhúst szerezzük, de elbujtak egyszerre lelkemben. S a
               befagyott szájam csak akkor engedett föl, amikor közénk ült az apa. Valóságos
               megkönnyebbedés számba ment véle szólni közönséges dolgokról, jövő szándékaimról.
               Persze hazudtam folyvást, mert hazudnom kellett, ha már megkezdtem annak idején a
               vonaton, regéltem hát a zenekaromról, a regiment tisztjeiről, egy-két zeneszerzőről,
               akinek a neve épp eszembe jutott, s csak olykor pillantottam ijedten Terézre, aki az
               apja széke mögé állott, hogy vajjon nem lát-e a lelkembe, nem kap-e rajta a
               hazugságon. Mint valami szelíd szobor hajlott az apja fölé.</p>
            <p>Sokat fakgatott minden dolgom iránt az öreg s szemmelláthatóan megkedvelt. Szinte
               túlságosan is sokat foglalkoztatott. Délután vitt a kaszinóba - pedig én inkább
               maradtam volna Teréz mellett - és bemutogatott rendre minden asztalnál. Zsidók voltak
               ezek is majd mind és nagy pénzbe játszottak. Rám úgy mutogattak hátunk mögött, mint
               akivel valami célja van Mandelnek. Ez a füstös levegő, ahol pénz állott a
               kártyaasztalokon és férfinak való anekdoták kacagtatták meg a kompániákat, az én
               levegőm volt. Ismerkedtem, kártyáztam úri módon, bátran, zsugorkodás nélkül, mintha a
               vármegye negyedrésze az enyém volna.</p>
            <p>Igaz, otthon is haladtam Teréz mellett. Leányos szeméremmel kerestem a szavakat, a
               gyöngédeket, a leghaloványabbakat, hogy megértessem vele, mennyire szeretem. Óvatos,
               szinte gyáva módon ügyeltem arra, hogy egyetlen erős szó, egyetlen illetés ne törje
               át azt a bűvös vibráló fénypalástot, amibe az ő szűzessége takarózott.</p>
            <p>Lassan remegve közeledtem, mint a monstrancia tolvaja, pedig tudtam jól, hogy sietnem
               kellene. Négy-öt, mondjuk tíz nap elég lesz, hogy információkat szerezzen Mandel és
               megtudja felőlem a valót. Zsidó házasságokat nem kötnek csak úgy vaktába; zsidó
               vőlegény felől meg akarnak tudni mindent, már pedig engem mindenki Teréz vőlegényének
               nézett, még az apa is, még akkor, amikor én szűzi borzadással mertem csak illetni
               Teréz ujjait.</p>
            <p>Így múlt el életem legboldogabb öt napja. Délutánonként kötelező volt a kaszinó, - az
               öregnek nyilván tetszett, hogy olyan úri módon kezelem a kártyát - de ami szabad időm
               ezenkívül volt, Terézzel töltöttem. Szerelemről alig beszéltem neki, sőt egyáltalán
               keveset szóltam; ő beszélt, mert okosabb, nemesebb, tisztább volt mint én, s mintha
               én is jobbá váltam volna mellette. Mintha fehér felhő ereszkedett volna reám, amint
               mellette ültem és megszállotta lelkemet, hogy ne tudjak másról, mint ő róla. Érezte,
               hogy szeretem őt és éreztem én is, hogy ő szeret.</p>
            <p>Még mikor el is váltunk este, zsongott a belsőm.</p>
            <p>Lefekvéskor szerelmes verseket csináltam, előbb népies hangsúlyú sorokat, de ezeket
               igen parasztosaknak ítéltem és a jambusra tértem át, amihez már az önképző-körben is
               - hisz emlékeztek - nagyon értettem. Ezek a strófák aztán igen sikerültek, mondhatom,
               méltók voltak hozzá. Abban az időben fehér mellényt hordtam sajátságos pisztrángra
               emlékeztető halványpiros pettyekkel, amik mögött halvány csíkok húzódtak, meg olyan
               milánói puha kalapot, amilyen nem volt több Komáromban.</p>
            <p>Teréznek is kerestem egy nyakéket; vegyesen briliánsokból és rubinokból valót
               akartam, de nem volt a komáromi ékszerészeknél. Az utolsó nyolcszáz koronámat szántam
               rá s már úgy volt, hogy másnap este utazom Pestre egy fél napra külön ezért az
               ékszerért, amikor beütött a baj. Délután elvesztettem az egész pénzemet ferblin. Egy
               tatavidéki bérlő, valami Perl vitte el, egy pökhendi nagytestű fráter, akit azonnal
               föl akartam pofozni, no de a sors úgy akarta, hogy későbbre hagyjam.</p>
            <p>Másnap reggel búcsúztam. Mondtam, hogy táviratom jött, szabadságomat meg kell
               szakítanom. Az apa megölelt, kedves ifjú barátjának nevezett, akit vár rövid idő
               mulva. Teréz mosolygott, bár remegett a keze, amikor megcsókoltam. Úgy gondoltam, az
               ő fenséges, derüs szépségéhez nem fér a sírás, pedig amikor elmentem, elbujt,
               bezárkózott a szobájába és zokogott. Tokodinétól tudtam meg későbben, aki pompás
               vacsorát főzött a búcsúzáskor.</p>
            <p>Ez a derék asszony igen megszeretett, valósággal titkárunkká tettük mind a ketten.
               Meg is ölelgettem a búcsúzáskor kövér vállát. Szegény, ő könnyezett Teréz
               helyett.</p>
            <p>Megtört lélekkel hajtattam a vasúthoz, jókora pakktáskával, mert három rend ruhát
               hoztam magammal az uniformisomon kívül: egy feketét, egy nyárit azzal a szép pettyes
               mellénnyel, meg egy dohányszínű melegebb kimenőruhát. Mind a hármat Stolcz varrta még
               Pozsonyban igen szépen.</p>
            <p>A brucki vonat késett s várnom kellett.</p>
           
         </div>
        <div type="chapter">
            <head>
           XII. Tutajon.
            </head>
            <p>Mondom, sok időm volt még a vonat érkezéséig s én végigsétáltam a pompás Dunának
               lapos, feltöltött partján, le a Vág-Duna betorkolásáig, ahol megdagad, szélessé kerül
               a folyó és a liptói hegyek kékes vize soká mellette folyik az idegenből jött s a
               csallóközi laza talajból iszapossá lett Duna vizének, mintha átallaná vele
               egybekeveredni. De csak egy darabig. Nem tehetek róla, de a liptói dzsentri jutott
               eszembe, s elgondolkodtam a víz partján állva.</p>
            <p>Messze tőlem két oldalt csendőrök lépkedtek; a Dunát őrizték már három hete, nehogy
               valaki a kolerát igya a vizével. Tutaj ereszkedett le a Vág-Dunán szép lassan; három
               tót ember erősen lapátolt, nyomta féloldalt a part felé és biztatta egymást nagy
               kiabálással, de a talp (mert így hívják e tájon), ez a nehézkes, ostoba alkotmány,
               csak lassan engedett.</p>
            <p>Szinte hozzám értek már, amikor az egyik beleugrott a térdig érő vízbe, maga után
               húzta a fűzfagúzst, amit kötél helyett használnak, a part felé vonta az egészet,
               cölöpöt vert az iszapba és ráakasztotta a fonott kötelet.</p>
            <p>Érdekelt ez a három, halinás, félbarbár ember, meg a primitív alkotmány, ami idáig
               hozta őket, aminthogy általában érdeklődöm az etnográfiai sajátosságok iránt.
               (Tudjátok, mennyit incselkedtünk a százszoknyás palotai asszonyokkal!) Jól megnéztem
               őket. A tutaj mélyen jár, lenyomja sok deszka, a középső szakaszán kicsiny kunyhó,
               épp három embernek való, jó puha, szalmás fekvőhellyel, előtte tűzhely, agyaggal
               kitapasztott, rajta két élire állított tégla, arra teszik a vaskondért, amit most
               kezd öblögetni a legfiatalabbik. Főzéshez készül ez a három erdei ember, mind kócos,
               kicsit ostoba, de becsületes nézésű. Bizonyára megbízható, tisztességes emberek, hisz
               egy kis vagyont úsztatnak lefelé. Négyrészű a tutaj, minden ilyen összeácsolt kis
               tutajt fűzfavessző köt a következőkhöz. Megolvastam a szálfákat, tizenöt volt egyben,
               ez egyenkint harminc koronájával számítva négyszázötven korona, négyszer véve
               ezernyolcszáz korona, de a deszkaáru is megér ugyanannyit, ami rajta van.</p>
            <p>Ne gondoljatok rosszat felőlem. Hisz tudjátok, ha követtem is el dolgokat, amiket
               vagyon ellen való kihágásnak mondanak, aljas indítóokai sohasem voltak
               cselekedetemnek. Nem mintha Lombroso elméletével akarnék takaródzni, született
               bűnösnek hogy állítanám magamat én, a született gavallér; de ha van ok, ami
               kimagyarázza, megérteti sok elkövetett, könnyelmű dolgomat, s megbocsátásra indít
               minden embert, aki igazán ifjú volt valaha, a szónak leghűségesebb értelmében, úgy a
               szerelem az.</p>
            <p>Esküszöm, nem volt rossz szándékom eleivel, de aztán föltűnt képzeletemben édes
               menyasszonyom tiszta homloka, orcája, amit alig mertem megcsókolni búcsúzáskor, meg
               a nyaka, amihez foghatót a vatikáni antik márványstátuák terme sem őriz, amit én még
               nem öveztem ékszerrel. Igen, egy brillántos nyakék, amit a menyasszonyomnak szántam,
               volt az oka, hogy belementem ebbe a siralmas vállalatba. Oly könnyűnek, egyszerűnek
               láttam az egészet, mintha már az enyém lett volna háromezer korona, illetve a
               nyakék. Vígan fogtam a munkához.</p>
            <p>Szóltam a tótokhoz erős paraszti hangon s örömmel vettem észre, hogy semmit sem
               tudnak magyarul. Én azonban tudtam a nyelvükön valamennyit, sokat hallottam Bazinban,
               és beugrottam hozzájuk a tutajba nagy bizakodással. Egy negyedóra alatt szóval, meg
               kézzel, különb-különb jeladásokkal megegyeztem velük, hogy levisznek Esztergomba két
               liter pálinkáért. Parolát csaptunk az egyességre s én megindultam szeszért a
               városba, ahová elkísért az egyik tutajos is. Szegény, holmi húsmaradékot, hulladékot
               vett a mészárosnál, meg hagymát, krumplit a piacon.</p>
            <p>Én végigszaladtam Komárom mind a három patikáját, s ami hashajtószert csak adtak,
               mind összevásároltam. Vettem folyósat több üveggel, aztán kicsiny promincliformájú
               szert, amit annyira divatba hozott újabban egy gyárosunk (mondják, művészi villát
               építtetett belőle a Gellért-hegy alatt), s csak azután vettem meg a pálinkát. A
               folyós szereket a pálinkába öntöttem, a cukorformát a bográcsba szántam.</p>
            <p>Ne gondoljátok, hogy tréfára készültem, olyanra, milyent a vidéki csizmadialegények
               követnek el farsangkor a bálozó mesterlányokkal. Tudtam jól, hogy a belügyi kormány
               Kövesden a Garam-torokban egészségügyi állomást létesített minden hajó vagy vízi
               járómű megvizsgálására, ezt fölszerelte, barakkot épített a betegeknek,
               motorcsónakot adott az orvosoknak. Mert a Duna, meg a Dunán járó ember legfőbb
               terjesztője nálunk a kolerának, immár a második esztendeje, már pedig ezt a bajt
               elnyomni valósággal a nemzeti becsület kérdése. Kivált a bécsi lapok szemtelen vádjai
               tették szükségessé ennek az állomásnak a felállítását.</p>
            <p>A következő utam a távíróhivatalhoz vezetett. Ilyen telegrammot adtam föl:</p>
            <p>»Kir. egészségügyi kirendeltség, Garamkövesd. Három tutajosom koleragyanus. Ma este
               hat óra tájban érjük Garamkövesdet.«</p>
            <p>Egy nevet tettem a végére, persze, nem az enyémet.</p>
            <p>Jól elkészülve értem vissza tótjaimhoz, s kevéssel utánam jött a legfiatalabb a
               hússal, már kissé bepálinkázva. Kirakta a többi előtt, amit vett, zöldséget,
               krumplit, meg a dirib-darab húsokat, egy kis avas szalonnát, hájat, stb.
               Végigtapogattam a cafatokat, marha lábszáráról való száraz izmokat, fekete májat,
               lépet, mind olyant, amit kevés pénzen kapni, bizony, volt közte szagos is. Induláskor
               mutattam, hogy romlott, végigszagoltattam mind a hármukkal és magyaráztam, hogy
               belebetegednek, ha megeszik, de csak nevettek, s affélét mondtak, hogy ettek ők már
               szagosabbat is. Kissé megmosták a Duna vizében, (közben mulattak az én
               szörnyűködésemen), meghántották, elaprózták a krumplit és föltették a tűzre a
               bográcsba. A fiatal keverte, a másik kettő kóstolgatta felváltva, s tett bele olykor
               még egy kis sót vagy paprikát; a tutaj meg úszott szép csöndesen.</p>
            <p>Csak egyszer ugrottak az evezőhöz, amikor egy gőzös a szabályszerűnél sebesebben
               lapátolt el mellettünk és a felkavart hab végigöntötte a tutajt. Szabály ellen való
               az ilyen, s a tótjaim átkiabáltak haragosan a kapitányhoz. Ekkor szórtam be az én
               cukorforma hashajtómat a piros, sűrű lébe, s egy-két kanálfordítással el is kevertem
               szépen.</p>
            <p>Dunamocs táján lehettünk. Akkorra megfőtt a hús s a tutajosok levették a bográcsot,
               körülülték hárman és kanalazni kezdték. Engem nem igen kínáltak, mint aggodalmaskodó
               embert, hanem a pálinkámat megitták, de nevetve köszöntöttek rám előbb. Igen
               jóravaló, becsületes nép a tót s tudom, milyen jó viszonyban van a kocsmárosával;
               tanácsadója, barátja ez neki, s engem is ilyenfélének néztek. Hanem a pálinkát
               rettentő mód isszák, egy negyedóra mulva bennük volt a két liter.</p>
            <p>A többi úgy ment végbe, amint kigondoltam. Tát-nál jelentkeztek az első tünetek s én
               komoly fejtegetésbe fogtam, összes tót nyelvtudományomat összeszedve a romlott hús
               veszedelmeiről. Esztergomnál már egyik se hallgatott rám, csak káromkodott, nyögött
               vegyesen mind a három. Kövesden mint vércsék csaptak ránk a kirendeltség emberei
               sebes csónakjukkal: orvos, csendőr, gépész meg egy ápoló, s maguk után kötve a
               tutajt, vontattak bennünket kifelé. A parton a tótokat a kórházbarakkba vitték (nem
               is láttam őket azóta), a tutajt lemosták szublimátos vízzel, a fekvőhely szalmáját
               elégették, s engem is fertőtlenítettek annak rendje és módja szerint.</p>
            <p>Bemutatkoztam a vezető orvosnak (jóravaló zsidóember volt az is), megköszöntem, hogy
               olyan gyorsan csináltak mindent s keservesen panaszkodtam, hogy emberek nélkül maradt
               a tutajom, pedig holnap már Pesten kellene lennem szálfáimmal, ezzel a gyönyörű
               állványfával. Együtt is vacsoráztunk a vasúti vendéglő terraszán, amikor két lézengő
               munkásforma embert láttam meg. Kőfejtők voltak a szobi bányákból. Fájdalom, csak
               később tudtam meg, hogy horvátok a leggonoszabb fajtából, Lika-Krbava vármegyebeliek,
               akiknek zsiványságát ismeri egész Európa; Németországba, úgy tudom, be se eresztik
               őket egy idő óta. De akkor este ártatlanoknak látszottak, vállalták, hogy vélem
               jönnek a tutajon Pestig, egyenkint öt koronáért, csak egy-egy korona előleget
               kértek, hogy pálinkát vehessenek az útra, mert úgy mondták, kell az a Dunán a hűvös
               éjszakában. Kissé gyanus volt az alázatosságuk, de nem gondoltam rosszra, s
               békességgel indultunk el. Már alkonyodott, a Duna mint híg vörös tűzfolyó ömlött a
               sötétlő hegyek között, akár az utolsó ítélet lángfolyója az oláh képeken s én
               szabályszerűen kicsiny olajlámpát gyújtottam a tutaj elején. Két emberem meg
               belapátolta a tutajomat a folyás közepébe, ügyesen elkerültük a szobi malmokat, aztán
               kenyeret meg hagymát vettek elő, de evés közben rámpislogtak. Én a bódé lejtős
               tetejére hasaltam s úgy néztem a vizet. A piros, ringó tükörben mintha menyasszonyom
               képe rezgett volna imbolyogva a mélységben, de olyan szomorú, fájó orcával, ahogy
               sohse láttam, amíg vele voltam. A tutaj előtt úszott ez a kép, aztán hirtelen merült
               el, hogy szinte elkiáltottam magamat. Különös szorongás, nyughatatlanság vett erőt
               rajtam, amilyent csak nehéz, válságos óráimban éreztem és szinte elbujtattam az
               orcámat a két tenyerembe. Bántott a víz, a vörös mennybolt, a vonatok, amik zúgva
               rohantak a parton, bántottak a gondolataim...</p>
            <p>Egyszerre erős kéz nyomását érzem a nyakamon s amikor azt összerántom ijedten, durva
               markok kapnak a két kezem után mindkét felől. Fel akarok ugrani, de csak térdre
               emelkedhetem, a két horvátom nem ereszt. A zsiványok csendesen csúsztak hozzám, s
               most fogják mind a két kezemet. Segítségért kiáltok, dulakodom, az egyik kezemet már
               szinte kiszabadítom a csupaszképű markából, de amíg ennek fordulok, a másik, a
               feketeszakállas, a fejemre üt hátulról valami szerszámmal úgy, hogy félájultan esek
               le a tutajra.</p>
            <p>A vállamra meg a derekamra térdeltek mind a ketten, s erős zsineggel, ami csontig
               metszett a húsomba, kötötték össze csuklóban a két kezemet. Aztán hanyatt
               fordítottak, megkobozták a zsebeimet, s káromkodva keveselték azt a néhány koronát,
               amit nálam leltek. A fiatalabbik meg is rugdosott, végtére megkötötték a lábaimat is,
               s úgy löktek a középső tutajrész végére, hogy az orcám csontja nekivágódott annak a
               keresztgerendának, ami a tutaj végén fogta össze a szálfákat. Sziszegtem a
               fájdalomtól, de nem kiáltottam, mert azt mondták, hogy a Dunába vetnek így
               összekötözve, ha kinyitom a számat.</p>
            <p>Reszketett minden inam a dühtől meg a fájdalomtól, s úgy szorítottam össze a két
               állkapcsomat, mintha a szoros zsinegeket érezném fogaim között. Hiába, várnom
               kellett... A gazemberek elosztoztak az aprópénzemen és lassú beszélgetésbe kezdtek.
               Azt hiszem, azon tanakodtak, hogy mit tegyenek velem, meg a tutajjal. Szerencsére
               nem tudtak hamarjában megegyezni, kivált a fiatalabbnak pergett a nyelve,
               ellenkezett, felugrott, nekem meg módomban volt azon gondolkoznom, hogy miképp
               szabaduljak. Hanyatt feküdtem, közel ahhoz a helyhez, ahol a két tutaj összeér, úgy
               hogy az összezsinegelt két öklöm a derekam alatt volt. Bár erősen meg voltam kötözve,
               sikerült lassan kígyószerű mozgásokkal a bal külső zsebemig érni kézzel, ahol a
               késemet tartottam. Kivenni nem bírtam, de úgy igazítottam a zsebet, hogy ha oldalt
               fordulok, a kés kiessék, persze lehetően a markomba, mert ha a tutaj fái közé esik, a
               Dunáé lesz. A dolog első része sikerült, a kés a kezembe csúszott, a kinyitása is
               könnyebben ment, amint előre gondoltam. Hanem a kinosabb fele most következik. Olyan
               pengével, aminek nyelét néhány ujjam mozgathatta csak valamennyire, kellett
               elmetszenem, igazabban, lassan elreszelnem a csuklóm kötelékét. Próbáltam
               többféleképp, végre is az látszott legjobbnak, hogy a zsinegnek fordított kést a
               derekammal, a hátgerincemmel nyomkodjam addig, míg egy zsinegszál elpattan.
               Csodálatos csendesen dolgoztam s az első szál elvágása után öt perccel
               kiszabadítottam kezemet, lábamat anélkül, hogy a horvátok észrevették volna. Pedig
               néztek felém a sötétben, de mellettük lámpás égett, azért nem láthattak jól.</p>
            <p>De most mihez kezdjek itt a Duna közepén, két zsivánnyal egy tutajon. Ha nem
               merevedett volna meg a karom, lábam a kötéstől, s nem szédült volna a fejem az
               ütéstől, egyszerűen fejest ugrottam volna a vízbe és kiúsztam volna. De így biztos,
               hogy a Dunába veszek. Tartsuk ezt az eshetőséget a legutolsónak, gondoltam, s a
               tutajrészeket összefűző vesszőgúzsra esett a tekintetem. A sodrott vesszők vékonyak,
               a késem éles, negyedóra alatt végzek mind a hárommal. Hozzáfogtam hát az
               elmetéléshez, persze még mindig hanyattfekve hátul összeérő két ököllel, nehogy
               megtudják a zsiványok. Kissé szabadabban mozoghattam már, de úgy, hogy a megkötözött
               ember kínos vergődésének látszatát keltse. Nem vettek észre semmit, pedig tovább
               tartott a nyiszálás, mint gondoltam.</p>
            <p>Most már szabadon úszott a hátsó talprész a többi után, csak az én testem tartotta
               össze a kettőt, mert úgy feküdtem, hogy a derekam a hátsó tutajon volt, a lábaim meg
               a középsőn, azon, amelyiken a haramiák ültek. Lassan megfeszítettem a lábamat,
               eltoltam magamtól a tutaj derekát, úgy hogy rés támadt, amit egy erősebb végső
               rúgással vagy egy méternyire tágítottam. Ekkor felugrottam halkan, s egy evezőlapátot
               fogva eltoltam őket az én tutajomtól jó öt-hat méternyire.</p>
            <p>Elkiáltottam magamat örömömben, s a két gazember felugrott, felém szaladtak
               fejszével, de nem tehettek semmit, mert evezni is kezdtem az ár ellen, hogy táguljon
               a rés közöttünk. Tomboltak mérgükben, fenyegettek, kezükkel mutatták, hogy elmetszik
               a gégémet és zsindelydarabokat hajigáltak át.</p>
            <p>Annyi erőm volt még, hogy ha valamelyik úszva igyekszik elérni a tutajomat, evezővel
               betörjem a fejét. Nem is próbálták meg. Úgy látszik az öregebbik, a feketeszakállas
               jutott szóhoz, mert nemsokára szabadulni igyekeztek tőlem s teljes erejükből eveztek
               a part felé. Nem tudom, hol kötöttek ki, - azóta sem láttam őket - de azt hiszem,
               hogy a szentendrei sziget felső csúcsa tájékán.</p>
            <p>Én meg, amint magam maradtam, végigdültem a tutajon - immáron az én tutajomon -
               fáradtan, szinte félholtan. Két gőzhajóval találkoztam azon éjjel, de csak úgy fekve
               gyújtottam gyújtót, meg egy kis zsindelyforgácsot (mert a lámpás a másik részen
               maradt), nehogy nekem jöjjön a gőzös. Egyszer kellett még megfeszítenem az inamat,
               amikor a verőcei malmoknak vitt a Duna sodra. Későn vettem észre őket s bár eveztem
               ahogy csak bírtam, azt hittem, hogy összetöret a vízkerék, de sikerült elkerülni
               ezeket is valahogy.</p>
            <p>Amikor későn reggel Göd mellett úsztam el, már összeszedtem magamat. Újpest fölött a
               magam erejéből kötöttem ki, nem messze a Feinék telepétől, a jó Feinéktől, akik
               mindent megvesznek, ami leúszik előttük, akár a nagybátyám, akit különben jól
               ismernek. Megvették az én tutajomat is deszkástul zsindelyestül, persze féláron,
               négyszáz koronáért. Azzal mentem Pestre.</p>
            <p>Három hétig várnom kellett, hogy valamennyire beforradjon az orcám sebe, - úgy nem
               mutatkozhattam az emberek előtt - de aztán megvettem a nyakéket, igaz kisebbet,
               egyszerűbbet, mint gondoltam. De így is szépet kaptam, az összes pénzemet adtam ki
               érette.</p>
           
         </div>
        <div type="chapter">
            <head>
           XIII. A Teréz lakodalma.
            </head>
            <p>A jobb orcám csontja előbb varas lett, akkora helyen mint egy kétkoronás, aztán
               lassan száradni kezdett a barna folt, de mondom, csak három hét mulva hullott le; még
               azután is megismerszett rajta az újonnan nőtt bőr, de már emberek közé mehettem.</p>
            <p>Fekete zsakettet öltöttem, meg szürke, csíkos nadrágot, annak a zsebébe dugtam a
               nyakéket s úgy indultam Komáromba Mandelékhoz, Terézhez. Lopva mentem, mint
               gazemberhez illik, - mert biztos, hogy megtudtak azóta mindent felőlem - elkerültem a
               boltot, a lakásba sem mertem nyitni, csak a Tokodinéhoz a konyhába.</p>
            <p>A néni kövér képe elkomolyodott, amint meglátott s csak nézett, nézett kék szemével,
               aztán bólintgatni kezdett.</p>
            <p>- Istenem, Istenem... Ó, én drága gyermekem, Terézem, de sokat is szenvedtél azalatt
               a három hét alatt...</p>
            <p>Pityeregni kezdett, de egy konyhaszéket adott alám szelíden.</p>
            <p>- Oltalmaztuk tizenhét esztendős koráig, én is, meg az apja is... No, most megtudja
               mi a világ, mi a fájdalom...</p>
            <p>- Szóljon már az Istenért, néni, mi történt... Hol van Teréz?</p>
            <p>- Odabent van véle...</p>
            <p>- Kivel?</p>
            <p>- A vőlegényével, azzal az útálatos Perllel...</p>
            <p>Ugorvást kaptam el az özvegy karját, úgy hogy megrendült, ami háj volt rajta.</p>
            <p>- Vőlegénye?... szóljon hát, mi történt, - kiáltottam rá.</p>
            <p>- Az történt, hogy amikor maga elment, nem akkor, hanem két nappal azután, Mandel azt
               mondta Teréznek, hogy nem lehet a maga felesége... hogy miért, nem mondta meg...
               Valami rettenetes nagy dolog lehet az oka, mert máskor mindent megtett Terézért...
               Amikor meg Teréz sírt, zokogott egyre, hogy elfelejtse magát, idehozta a Perlt. Én
               főztem neki s egyre járt a szája még az eljegyzési vacsora alatt is, hogy Párisban
               ezt így sütik, hogy Londonban, meg mit tudom én, hol a nyavalyában azt hogy
               csinálják. Pedig evett folyton, szinte falt... Teréz meg... ha vére folyt volna, nem
               a könnye, nem hervadhatott volna úgy el... nézze meg...</p>
            <p>Elgondoljátok, milyen érzéssel nyitottam Teréz szobájába.</p>
            <p>Az én fehér violám az ablak felé fordulva ült mozdulatlanul és nem is fordult vissza.
               Nyilván nem sejtette, hogy itt vagyok. Végtelen szomorúsággal néztem egy ideig a
               bánatosan előre bukó fejet, aztán odahajoltam s a hajához értem orcámmal. Reszketve
               ugrott föl és sikoltó sírással ölelt át. Csöndes csukló zokogássá csendesedett utóbb
               a rívás, de könnyei szinte áztatták keblemet. Én meg csillapodtam. Úgy állottam, mint
               az acéloszlop, mint valami óriás zsilipnek kapufele, szörnyű ártartó feszítő tagja,
               ami ha kiszakad, elönt az ár s elrombol mindent messze körben. Igen, ez az ár az én
               haragom, az én tajtékos indulatom, emberhalálnak ringató bölcsője. De erős
               leszek.</p>
            <p>Barátaim, rettentő percek voltak ezek. Mert hisz sok kegyetlen veszedelem
               szorongatott eddig is, fejemen már ott volt Jerzsabek őrmester vágása, a tutajosok
               ütése se forradt be még akkor, de gyermekmódra hadonáztam, vagdalkoztam, amíg
               kijutottam belőle, hanem ez más volt. Ez más, ez a férfi fájdalma, a férfi haragja.
               Tudtam, hogy okosnak kell lennem, türtőztettem magamat, nemcsak magamért, hanem
               Terézért is. Immáron az enyém ő, legalább lélekben s kötelességeim vannak.</p>
            <p>Vártam türelemmel, amíg kisírja magát keblemen, aztán meg én kezdtem vigasztalni
               lassú, félő szóval, mintha egy aranyos kártyavár leomlott bástyáját akarnám
               felrakosgatni újra. Hiába, opálragyogású szappanbuborékokat nem lehet fujni a vihar
               erejével. Az én Terézem gyermeki lelkét pedig nekem kellett benépesítenem újra
               aranyos, csillogó holmival, amit kihánytak belőle a latrok. Mondom, én csitítottam,
               vigasztaltam, hogy minden jóra fordul s a mi szerelmünkön nem vesz erőt semmi. Utóbb
               ő is bízni kezdett.</p>
            <p>- Tudod, nem is hittem el semmi rosszat felőled, amit mondottak. Nem az apám mondta,
               ő nem mondta meg, hogy miért nem adhat hozzád, hisz velem sírt, amikor én sírva
               fakadtam, hanem a Mari néni hallotta másoktól. De ő se hitte, egész biztosan tudom,
               hogy nem hisz belőle egy szót se. Nem is tudnék ránézni se többet...</p>
            <p>Amikor harmadnapja sírtam már, édesapám idehozta ezt a Perlt. De még az előtte való
               este elmondta, hogy milyen jó a gazdaság, több a fél boldogságnál, hogy Perléknek
               nagy bérletük van Tata mellett s hogy már régen szeret engem... Aztán, ahogy jött,
               nékem az ablaknál kellett állanom, édesapám vitt oda pont tizenegykor délelőtt és
               néznem, mint lovagol be az utcába, nagy pej lovon, sárga csizmában, mint szedi le
               nehéz testét a nyeregből, mint kacsint föl az ablakba szemtelenül. Bujni szerettem
               volna előle, de nem lehetett. Nálunk is ebédelt azon sarkantyúsan. Ha nem evett,
               külföldi ismerőseit emlegette, ha meg szólni nem tudott, a sarkantyúját pengette az
               asztal alatt... A Mari néninek előbb tetszett, - meg is haragudtam rá úgy, mint soha
               életemben - de amikor másnap azt mondta, hogy a sült marhahúst csak vorcseszter lével
               tudja enni, ő is megutálta. Azóta Vorcseszter úrnak hívjuk egymás közt.</p>
            <p>„Még nevetett is, s egy velem töltött félóra elég volt arra, hogy valamit
               visszanyerjen régi vidámságából. Meghánytunk-vetettünk mindent okosan. Elhatároztuk,
               hogy a papával egyelőre nem ellenkezünk, mert a világon ő a legjobb papa s őt
               keseríteni bűn, a Perlt se hajítom ki a házból, hidegek, de udvariasak leszünk iránta
               és várjuk az eljövendőket.</p>
            <p>Hanem ezt az utolsó fogadalmat meg kellett szegnem már a következő napon egész
               váratlanul. A gaz Perl volt az oka, nem én.</p>
            <p>Terézzel sétáltam összefogózva a nagy utcai szobában (ezt a vidéki zsidók szalonnak
               nevezik s ott soha sincsenek, csak ha vendég van) és boldogan beszélgettünk, amikor
               valaki vállon fog hátulról, s amikor visszafordulok, hirtelen pofonüt. Egy
               szempillantás mulva rárohantam és megkapva a nyakravalóját, szörnyen megráztam.
               Rekedten ordított a lator s ez volt a szerencséje, mert berohant az öreg Mandel és
               kérve, könyörögve fejtette ki Perlt a kezeimből. A bitang szuszogott egy darabig,
               mert szólni nem bírt, de amikor biztosnak érezte magát, megeredt a szava, szidott,
               sértett, de még Teréznek, meg az apjának is szemére hányta, hogy olyan embert, mint
               én, beeresztettek, házukban megtűrnek.</p>
            <p>Megint nekimentem volna, ha az én violám nem könyörög, csillapít, de így tűrtem, hogy
               a papa elvonszoljon egy oldalszobába, ahol hosszú előadást tartott nékem. Szegény azt
               hitte, hogy megnyugtat, pedig még jobban fölháborított.</p>
            <p>- Kedves barátom, legyünk okosak... no, ne haragudjon... ezt ésszel kell elintézni.
               Teréz nem lehet a magáé. Ne vegye sértésnek... - hebegett összevissza - én ismerem
               magát... a Klein nagybátyját is régóta... tudok mindent... No, úgy-e ért engemet. Ne
               vegye sértésnek, nem mintha megítélném, sőt önt sok tekintetben becsülöm, szinte
               bámulom... De a leányomnak nyugodt, békességes jövendőt akarok adni.</p>
            <p>Égett a képem erre a csillapításra s a fogaim szinte egymáshoz verődtek az
               indulattól. Szólni akartam, de ő nem engedett.</p>
            <p>- No, csak ne vegye sértésnek... Hisz nem akarom bántani. Aztán meg - s itt súgássá
               változtatta a hangját, mintha titkot akarna elmondani - a leányom nem olyan jó
               párti, amint gondolják... Sokkal kevesebbet kapna véle, mint hiszi (a térdemre
               csaptam és fölugrottam)... No, nem úgy gondolom... tudom, nem azt akarja... de ez így
               van. Rosszul állok, mi tagadás... Már régebben inog az üzletem... ezt egészen
               bizalmasan mondom... elmondtam Kleinnak is... rosszul, épp, amikor a leányomat adom
               férjhez... Én Istenem, ne engem segíts meg, de őtet...</p>
            <p>Oly szomorúra vált ez a mindig mosolygó orca, hogy megsajnáltam. Pedig bántott
               folyvást, minden szava bántott. Egy darabig hallgatott, aztán élénkebben
               folytatta:</p>
            <p>- Klein tud mindent... itt egy erőteljes beavatkozás használna csak, egy mindent
               vállaló ügyes ember... Klein magát ajánlotta... A dolog hozna... szépen hozna...
               ezért kell jó barátságban lennünk. Érti?... Nem... Klein majd elmond mindent. Ön
               pedig házam jó barátja marad, olykor el is látogat hozzánk... Jövendő vőmmel pedig
               kibékül... úgy-e vállalja... jöjjön, azonnal kibékítem... no, ne húzódozzék, az az
               előbbi eset semmi, hisz nem vagyunk a nemzeti kaszinóban.</p>
            <p>Karon fogott az öreg s vitt a nagy szobába Perlhez. A mafla óriási testét egy fotel
               lágy ingoványába sülyesztette és valami albumot nézegetett. Fel se állt Mandel békítő
               igéjére, csak biccentett és végignézett a cipőm orrától fölfelé. Kezet persze nem
               fogott. Valami olyanfélét értettem a nézéséből, hogy nem bánom, itt maradhatsz
               miattam, de semmibe se veszlek.</p>
            <p>Nem szeretem a dzsentri zsidót. Magára veszi az úri bőrt, az úri szokást, költ,
               henceg, szóval egész olyan messziről, mintha úr lenne. Pedig majmolás az egész, mert
               belül zsidó marad, de mégse egészen. Hiányzik belőle az, ami a zsidót becsessé teszi:
               egymáshoz húzás, az összetartás érzése, a makacs kuporgatni tudás. Ez a Perl is, ami
               rossz csak van a zsidóban, azt mind örökölte, ami rossz csak van a dzsentriben, mind
               magára szedte. No, de majd kiforgatlak én - gondoltam - abból a kínos korrektséggel
               szabott angol redingotból amúgy dzsentri módra. Mert a becsületemet nem hagyom.
               Emlékezhettek, milyen kényes voltam becsületügyi kérdésekben. Malczert fölpofoztam,
               mert az apám foglalkozását firtatta, Dankót meg, a fizikatanárt, a szertárban vontam
               felelősségre egy kétértelmű megjegyzésért. Ez közvetlen a kicsapásom előtt volt. Hát
               ezt a pofont hogy hagytam volna magamon. Csak a sors volt az, aminek a csapásait nem
               adhattam vissza, az mocskolt, hajtott, szalasztott, emberi kéz sértő szándékkal még
               nem ért hozzám büntetlenül.</p>
            <p>Volt két jó barátom, még az első komáromi látogatásom idején lettem velük tetu: Stern
               Gyurka dr., az ügyvédjelölt, meg Perényi Manó, a komáromi »Friss Hirlap« munkatársa,
               agyafúrt, merész legény mind a kettő. Ezeket küldtem Perlhez, hogy elégtételt
               kérjenek. Azt hittem, hogy másnap kard elé állíthatom a nagyságos urat, de nem úgy
               lett.</p>
            <p>Nagyon szíves volt, de végtelenül sajnálta, hogy olyan zavarosmultú emberrel nem
               állhat ki, legalább is addig nem, míg ezek a homályos foltok föl nem deríttetnek és
               az esetleg ez ügyben összeülő becsületbíróság azokat nem mérlegelte. Sokat nem tudott
               felőlem a lator, de sejtett egyet-mást, úgy látszik, Mandel szavaiból.</p>
            <p>Erre erős hírlapi párbaj indult meg. Enyém volt Komárom »Friss Hirlapja«, övé a
               »Vidéke«. Én szájas, gyáva fickónak neveztem rögtön a másnapi számban, ő kétes
               egzisztenciának, akinek előéletét épp most vizsgáltatja s bizonyára érdekes adatokkal
               fog szolgálni az igazságot kedvelő közönségnek. Mi határozottan előnyben voltunk,
               mert még a Vidéke csak egyszer jelenik meg hetenként, Perényi Manó lapja naponként, s
               míg ő lassan kutatta az én multamat, mi harmadnapra már megdöbbentő dolgokat
               derítettünk ki az ő multjából.</p>
            <p>Stern Gyurka érdeme volt ez a pompás dolog.</p>
            <p>Volt Perl majorságában ezelőtt öt évvel egy dohányos legény, kicsi hörcsög - ember,
               akit közönségesen Ugorj Miskának hívtak, becsületes neve azonban Selmeczi Mihály
               volt, vagy Kis Selmeczi Mihály, mert igen alacsony volt. A dohányos úgyis a legalja a
               mi paraszt népünknek, akitől húzódozik még a béres is, de ez az Ugorj Miska még ezek
               között is leggarázdább legény volt. Hogy miért tette, nem tudtuk, de való az, Stern
               emlékezett rája gimnázista korából, hogy Ugorj Miska kapával fejbeütötte Perlt -
               bizonyára, mert rászólt - s ezért a járásbíróság el is ítélte, de a legény a becsukás
               előtt Amerikába ment ki.</p>
            <p>Ezt az eseményt színezte ki Perényi Manó ügyesen. Hogy élt vármegyénkben egy
               Kisselmeczi Mihály nevű szegény, de nemes származású ifjú, anyai ágon rokona a
               Rakovszkyaknak, akiknek ma is Kis-Selmeczen van az ősi kastélyuk. És hogy ez a nemes
               ifjú Perllel, mint annak szerződött bérlő társa, bizonyos dohányföldek dolgában
               meghasonlott és Perlt tettleg inzultálta. A sértett ember kitért a lovagias elintézés
               elől, suttyomban a járásbírósághoz fordult panaszával, ahol az ügynek iratai az
               1900-iki 496. ügyszámot viselik. Megnézheti bárki. Ez a Kis Selmeczi utóbb Amerikába
               költözött s ott egy igen előkelő család leányát vette el. Úgy tudjuk, köztiszteletben
               él valahol Ohióban s bizonyára tanuskodni tudna ebben az ügyben, amelyik
               ellenfelünket, Perl urat szomorú világításba helyezi... Ezek után mi őt... stb.,
               stb., stb.</p>
            <p>Így pökdöstük egymást felváltva minden lapjelenéskor a nyílttérben jó vidéki szokás
               szerint, de én azért emelt fővel járjam a kaszinóba, s voltak híveim is szép számmal,
               akik Perlt gyűlölték.</p>
            <p>Hanem ha otthon Mandeléknál találkoztunk, békességben voltunk. Mindketten kíméltük az
               apát, de kivált Terézt, s legföljebb nem szóltunk egymáshoz. Kerültük is egymást. Ő
               délutánonkint jött, én inkább délelőtt jártam, mert Mandel se kívánt sokat a
               leányánál látni. Ilyenkor csak Mari néni volt otthon Terézen kívül, s én
               összefogódzva az én violámmal, sokat sétáltam alá s fel a nagy szobában. A jövőnk
               felől kellett megállapodnunk, az pedig nehéz kérdés volt. Kigondoltam sok mindent,
               kértem őt, szökjék meg velem, de nem akart.</p>
            <p>- Az édesapám házát szökve el nem hagyom, hisz meghasadna a szíve... Engedelmes, jó
               leánya leszek, amíg mellette, az ő házában leszek. Hanem ha elmegyek innét s Perl
               mint a feleségét akar hazavinni magához, akkor légy ott, veled megyek. Azzal nem
               búsítom az apámat.</p>
            <p>Oly nyugodtan mondta, mintha egyszerű, természetes dolognak tartaná az egészet, amit
               senki, semmi sem gátol, hogy megtegyük. Ez a nyugalom és önbizalom rám is
               általragadt. Igen, az esküvő napján megszöktetem, egész biztos, de hogy miképp, azt
               nem tudtam elgondolni. De már nem féltem ettől a naptól ezentúl, sőt magam is
               kívántam.</p>
            <p>Az idő hamar telt, s azt vettük észre, hogy már csak három nap hiányzik. Megjött
               Klein is, a nagybátyám, s úgy láttam, egész új fekete ruhát szerzett, csak a
               cilindere volt kissé viseltes. Nem is volt túlságosan mogorva, s azt mondta, itt az
               az idő, mikor reményli, hogy eddigi összes ostobaságaimat, véle szemben elkövetett
               gonoszságaimat megbocsáthatja. Csak aznap éjjel tudtam meg, mivel kell kiérdemelnem
               ezt a bocsánatot. Mandel szívesen fogadta az öreget, mint régi ismerősét. Elvitte
               szokás szerint a kaszinóba, s azon este ott vacsoráltunk nála. Vacsora után, amikor
               hazamentünk, az üres utcán nagy fontoskodva elmondta aztán nagybátyám, hogy miféle
               munka vár rám.</p>
            <p>- Csak semmi ostobaság... a Mandel rosszul áll... a csőd felé viszi minden rossz
               hetivásár és konkurrensei támadtak. Talán tudod is, amilyen okos fiú vagy, fölteszem
               rólad, hogy tudod. (Bólintottam.) Negyvenezer koronát kell a leányával adnia, mert
               Perl enélkül nem házasodik... Ne csodálkozz no, hisz zsidógyerek vagy...</p>
            <p>Nagybátyám nem értette, miért dobbantok a gazember neve hallatára. Karon fogott s
               halkabban folytatta, mély, mekegő hangon:</p>
            <p>- Ez a pénz nagy pénz, s ez a pénz nincs meg. De be van biztosítva az üzlet
               hatvanezer koronára. Ismered, szép üzlet, alul pince, benzines hordók, fölötte gyenge
               bolthajtás, a földszinten fűszerüzlet, megint gyönge famennyezet, az emeleten üveg-,
               porcellánraktár.</p>
            <p>Az öreg még szorosabban fogott és megvillantak szemei.</p>
            <p>- Ennek az üzletnek le kell égnie. A benzin fölrobban, a földszint megég, az emelet
               beszakad... A ház is biztosítva van... Vasárnap délután, a lakodalom napján, amikor
               nincs senki ottan... hisz a lakodalmi ebédet is az ószőnyi szőlőben, a villában
               adják... Érted, mi lesz a dolgod.</p>
            <p>Én megértettem, de nem szóltam. Csak álltam s hallgattam, amíg ingerült lett lassan
               az öreg.</p>
            <p>- Hiába beszélek, úgy-e, te országfutkosó, te munkakerülő, te szépen dongó légy, te,
               aki csak kiszállsz erre-arra, s várod, hogy odébb hessegessenek. Süket vagy úgy-e,
               amikor keresetről van szó, valami kis pénzről, amiből nékem is jutna, hogy
               megháláljad, ami jót tettem veled...</p>
            <p>Aztán erőt vett magán és csendesebben folytatta:</p>
            <p>- Hisz tüzér voltál, értened kell hozzá. Szép pénz az, - folytatta - hatvanezer
               korona negyedrésze, de csak úgy, ha sikerül... Legyen eszed, Árpád, fele tied, fele
               enyém, szegény, tehetetlen nagybátyádé... Úgy-e, meggondolod reggelig, én vérem,
               gyermekem...</p>
            <p>Így váltunk el, de az öreg visszafordult még:</p>
            <p>- Ha mi meg nem tesszük, megteszi más... Csak semmi ostobaság...</p>
            <p>Tudjátok, hogy milyen jószívű gyerek vagyok. Ha azt az energiát, amit más ügyében
               pazaroltam bőven, a magam hasznára fordítom, már vagyonon ülnék. A szép szó levesz
               a lábamról, s ha egy üres tarisznyát hajítanak be előttem a Dunába, beugrom érette,
               ha szépen megkérnek. Önzés, kapzsiság nem fért az én huszonnégyéves lelkemhez, mert
               üde volt az, tele vállalkozó kedvvel, vakmerőséggel, önfeláldozással, de a pénz
               szerelmét nem ismerte. Gondolkodtam az ügyön. Az öreg nem ostoba ember, bár szegény
               maradt; az utóbbi időben nem volt szerencséje. Talán az a fekete ruha se az övé, ami
               rajta van.</p>
            <p>Éjfél tájban úgy ágyban hánykódva rendezni akartam gondolataimnak kusza csapatát és
               szokásom szerint kérdőpontokat terjesztettem önmagamnak legfőbb esküdtszéke elé, amit
               csak nagy elhatározások előtt gyűjt egybe az emberi lélek.</p>
            <p>Kinek lesz haszna a dologból: Mandelnek, a nagybátyámnak meg nékem, akire úgyis ráfér
               egy-két ezer korona. Perl nem lát a pénzből semmit, mert ha nincs feleség, nincs
               hozomány, Terézt pedig elviszem tőle. Kié lesz a kár: legföljebb a
               biztosítótársaságé, de ez bírja s az efféle eshetőséget be is állította az idei
               mérlegébe. Másnap igent mondtam az öregnek s megvizsgáltam a helyiségeket, de az
               igazi munkába csak a lakodalom napján, vasárnap kezdhettem. Jól is esett nem látnom
               a menyegzőt.</p>
            <p>Abban a kis emeletes házban, ahol az üzlet meg a raktárak voltak, csak a boltiszolga
               meg a házmester laktak. Egyik se volt otthon kora reggel óta. Az ószőnyi szőlőbeli
               villában dolgoztak, rendezkedtek familiástul, mert hisz majd negyven vendégnek
               főztek, terítettek ott. Az volt a megállapodás, hogy a lakodalmas menet Mandel
               lakásáról indul valamivel dél előtt a templomba, onnan kocsikon meg autókon egyenest
               a villába hajtanak a nászlakomához.</p>
            <p>A boltba hajnalban osontam be s bezártam magam után a kaput, meg a bolt udvari
               vasajtaját. Először a pincébe mentem, s erős vaslemezeket támasztottam belülről a
               pinceablak rácsához, hogy a robbanás ereje fölfelé hasson. A pinceablakok kőkerete
               erős, a rács is jól áll benne, ezt nem üti ki könnyen az ekszplózió. Aztán átfúrtam
               azt a silány sínre épített vékony boltot, ami a pincét födte, meg a pallót is, hogy
               általvezethessem a gyújtózsinórt. Nem közönséges gyújtózsinórt fűztem át a lyukon,
               mert ez nem ég el egészen s fölfedezheti a bizottság, hanem egy egészen új
               rendszerűt, ami lövőgyapotból készült. Kissé gyorsabban gyullad igaz, mint kellene,
               de teljesen elég, s nem marad nyoma. Megvizsgáltam az üzlet famennyezetét is, ami az
               emeleti üvegraktárt tartotta, de ez annyira korhadt volt, hogy biztosan beszakad.</p>
            <p>Amikor mindez megvolt, kieresztettem a pincében egy hordó benzint a földre, hogy a
               gőze jól megtöltse a helyiséget s a gyújtózsinór alsó végét egészen belelógattam,
               felül pedig egynéhányszor körülvezettem a fal mellett ezt a zsinórt, mert mondom,
               kissé frissebben ég a kelleténél. Korábban lettem készen, mint gondoltam s már dél
               óta tétlenül ültem a sötétes boltban és vártam; mert a robbanást csak késő délutánra
               terveztem, amikor belemelegedtek a lakomába odakünn az ószőnyi szőlőben.</p>
            <p>Csak a telefon szólalt meg két ízben, a nagybátyám hívott a szőlőből, mert igen
               ideges volt az öreg, s nem tudta végigülni a lakodalmi ebédet. Édes fiának nevezett,
               biztatott, kérdezősködött, hogy megvagyok-e az előkészülettel. Megnyugtattam, de nem
               mertem viszont megkérdezni, hogy miképp van Teréz.</p>
            <p>Elképzeltem fehér ruhában az én violámat, mint ül haloványan az utálatos Perl
               jobbján, mint cseppennek lopva könnyei a fátyolára, amint boldogságára ostoba
               felköszöntőket mondanak és pezsgőspoharakat ütnek össze. Végtelen szomorúság fogott
               el s mi tagadás, sírva fakadtam. Én, akit nem tört meg soha a halál gondolata sem,
               most zokogtam, mint a gyermek, jó darabig. Amikor kissé megkeményítettem a szívemet,
               föl-alá járkáltam a raktárban s nézegettem jobbra-balra, hogy elfelejtsem a
               bánatomat, mert még jó két órám volt hátra.</p>
            <p>Kinyitottam a fiókokat, megtapogattam a zsákokat, aztán fölmentem az emeleti
               raktárba, a zörgős porcellán holmi közé és benyitottam egy oldalszobába, ami az öreg
               Mandel irodája lehetett vagy inkább délutáni alvóhelye, mert egy sokat használt nagy
               bőrdívány volt benne. Amint ott kotorászok, egy régi bőrtok akad a kezembe, hosszúkás
               és nehéz. Kinyitom, hát szép két kard fekszik a szarvasbőrben, olyan, amilyent
               párbajozók használnak, éles és hegyes. Kiveszem, suhintok vele... Hogy a manóba
               kerülhetett ez ide; talán kardforgató ember volt az öreg ifjú korában, - no, ez nem
               valószínű - talán zálogba hagyta itt valami gavallér adósa, vagy katonatiszt
               lefoglalt holmijából került. Elég az hozzá, hogy itt van s én gyönyörűséggel
               forgattam a hajlós acélt. Fölébredt bennem a régi katona, a tüzértiszt, az asszonyok
               gyönyörűsége.</p>
            <p>Hirtelen pír szaladt végig orcámon, a Perl pofonja jutott eszembe, forró vas égette
               foltnál fájóbb, maróbb bélyeg. És ez a tenyér szorongatja most Teréz kezeit, talán
               által is ölelte azóta a derekát, a lakodalmi vihogás és rejtett célzások ha bátrabbá
               tették. Az eszelősöknek agynyomása, amiről csak az orvosok tudnak, nem lehetett
               szörnyűbb ennél a gondolatnál.</p>
            <p>Szinte részegen dülöngtem egy darabig, aztán egy hatalmas gondolat vágott át elmémen,
               hatalmas és eredeti, olyan, amilyent csak a legválságosabb percek szenvedelmei ütnek
               ki lelkemből.</p>
            <p>A telefonhoz mentem, a Mandel-villát kértem és mélyebb rekedt hangon, olyanon,
               amilyennel a Geiger könyvelő beszél, magát Perlt kértem. Nem akart jönni, de
               nagyságos úrnak szólítottam és fontos anyagi ügyben, pénzre, nagy pénzre való
               hivatkozással szólítottam az üzletbe csak egy kis időre, egyedül, hisz csak öt percbe
               kerül az autón. Alázatosan szóltam s a pénzkérdés izgatottá, kíváncsivá tette a húsos
               barmot.</p>
            <p>- Igen nagy fontosságú, esedezem és sürgős, összefügg az ön házasságával, de ne
               méltóztassék szólni senkinek.</p>
            <p>Tíz perc mulva már ott állt az autója a ház előtt. Én meg kinyitottam előre a kaput,
               ki az üzlet udvari vasajtaját, s mögéje húzódtam, hogy ne lásson azonnal, ha bejön.
               Úgyis sötétes volt a boltban. Sebbel-lobbal jött s amikor már az üzlet közepén volt,
               becsaptam utána az ajtót, a kulcsot ráfordítottam, zsebre tettem s úgy toppantam
               elébe a két karddal a kezemben.</p>
            <p>- No, te rútság, - rikoltottam rája - te döghús, akibe a kutya lelke költözött, te
               szűzre áhító, hízott hernyó, hát itt vagy, te szőrös féreg... most nem szabadulsz...
               Hát jó leszek-e most ellenfélnek, te bélhordó szatyor...</p>
            <p>A mellét fogtam a rémüldöző bitangnak, kezébe nyomtam az egyik kardot és hátra
               ugrottam két kard messzeségre.</p>
            <p>- No, most vágj, mert leszedem a húsod - kiáltottam s mindjárt támadtam is; úgy
               ugráltam körül a nagy toronyembert, mint a veszett farkas.</p>
            <p>Eleinte zavarban volt, kapott egy vágást a képére, szerencséjére laposat, de öt-hat
               vágás után biztosabbá vált az állása, meg a védése, sőt még ő támadt és szúrt,
               folyvást, sápadtan, a foga közé szorítva az alsó ajkát. Szuszogott közben, de bírta a
               vívást, látszik, értett hozzá.</p>
            <p>Szakadt rólam a verejték s amikor egy szúrást kivédtem, összeszedtem az erőmet s egy
               akkorát vágtam a fejére, hogy szikrák hullottak szerte a setétes boltban, akár a
               rakéta pernyéje. A következő pillanatban Perl hátraugrik, pengéje pedig csörömpölve
               hull a padlóra. A markolat alatt törött el.</p>
            <p>Nem vagyok az, aki a legnagyobb izgalom hevében megfeledkezik arról, hogy úriember,
               és éppenséggel nem volt szándékomban tovább vágni fegyvertelen ellenfelemre,
               akármennyire gyűlöltem is. Egy-két másodpercig álltam csak leeresztett karral, s ezt
               az időt arra használta fel Perl, hogy Brauning-pisztolyát kerítse elő.</p>
            <p>Őrült lövöldözést kezdett rám, akiben meghűlt a vér ennyi aljasság láttára. Egy
               liszteszsákot kaptam és szoritottam pajzsképp törzsökömhöz, így értem el a pultot,
               ami a fal hosszában a kijáró ajtóhoz vezetett és mögé bujtam. Kiáltoztam rá, hogy,
               ne... halt... vigyázz... az Istenért... a gyújtózsinór... csak lövöldözött egyre.</p>
            <p>Szerencsére izgatott volt, én is leltem fedezetet a teli boltban s így golyói nem
               találtak engem. De eltalálták a gyújtózsinórt.</p>
            <p>A csukott utcai ajtó mellett vettem észre a lángot, onnan futott körül gyorsan a
               tűzkígyó sziporkázva a pincei nyílás felé. Kiáltoztam egyre, - de ő félelemnek vette
               - az én hangomat meg elnyomta az életösztön. Tudtam, hogy ha három perc alatt kint
               nem leszek, megöl a robbanás. Futottam lekuporodva a pult mögött az udvari ajtó felé.
               Így futhat a mezőség ragadozó vadja, ha ég mögötte az avar. Egy ugrással menekültem
               a pulttól, a csapóajtónál félpercig bajlakodtam a zárral és lihegve az udvarra
               zuhantam. Búcsúzóul egy lövés koppan az ajtó lemezére, de én talpon vagyok már.
               Kirohantam a kapun, fel az autóba. Alig értem a negyedik, ötödik házhoz, amikor
               rémséges ütés ér a tarkómon: a robbanás dördülése, úgy hogy majd eleresztettem a
               kormányt, s a Mandel boltja, a Perl koporsója repült az égnek, hogy apró forgácsokra
               zúzódva essék vissza a lángba, ami a robbanás nyomán kelt.</p>
            <p>Lassan hajtattam a nagy sárga autón s a hídon szembe találkoztam a rohanó násznéppel.
               Mind a robbanás helyére igyekeztek, ki automobilon, ki kocsin. Mire a villába értem,
               majd üres volt, csak Mari néni volt ott Teréz mellett.</p>
            <p>A gépkocsira emeltem az én reszkető violámat - úgy kulcsolta a nyakamat, hogy alig
               bírtam lefejteni - és megindultam vele. Akkor még nem tudta, hogy megözvegyedett.</p>
            <p>*</p>
            <p>Az azután való egy esztendőm a legnagyobb örömök, meg a legnagyobb szenvedések
               esztendeje. Hol májusi harmatban gázoltam, hol a jégeső elől bujtam, nyugtunk nem
               volt sehol. Egy túladunai faluba vittem Terézt, az én hervadó feleségemet, ott
               folytattam a régi mesterségemet az én hálás svábjaim között, emellett egy brémai
               kisebb hajóscég ügynöke lettem. De nehezen ment a dolog, mert ketten voltunk és a
               komáromi dologért is kerestek. (Mandelt és Kleint, a nagybátyámat, még akkor
               letartóztatták.)</p>
            <p>Juszticia istenasszony nagy vadász, a szerelem, a mézeshetek tilalmi idejét nem
               ismeri. Ezer kopója minket hajtott folyvást s fölcsaholta a rózsalugast. Az én
               halovány violám csak tűrt és szaladt velem esőben, hidegben, parasztszekéren, ment
               gyalog, nem panaszkodott soha. Ő, akit mindenki szeretett, ahhoz szegődött, akit
               mindenki kergetett. A kétségbeesés környékezett, hogy nem adhattam neki nyugalmat
               sehol, pedig mindinkább rászorult volna, de nem akartuk egymást elhagyni.</p>
            <p>Májusban megszületett a fiam egy tolnamegyei falucskában, négy nappal rá eltemettem
               Terézt, két nappal azután a gyermekét.</p>
            <p>Ostoba elkedvetlenedés váltotta föl bennem a zokogást, mintha a két szememen által
               elfolyt volna minden lé az agyamból s most lassú elkövesedés indult volna meg
               tekervényeiben. Nem volt gondom semmire, még menekülni se volt kedvem. El is fogtak
               két héttel azután, s szinte jól esett a vizsgálati fogság nyugalma.</p>
            <p>Persze tagadtam mindent, még a nevemet is, amint hogy ártatlan is voltam teljes
               életemben s ha szerencsétlen életkörülményeim, no meg a kalandvágyam, nem sodornak le
               az országútról az árokba, a vízmosásba, ma talán ügyvéd vagy orvos vagyok, tisztelt
               nevű és becsületes.</p>
            <p>Nem is kaptam sokat, mert Mandel nem vallott rám, hisz férje voltam leányának, ha nem
               is éppen kedvére való. A szerencsétlen vállalta az egészet és szenvedett Vácon már
               egy esztendeje mindnyájunkért.</p>
            <p>Keveset kaptam mondom, alig egy pár hónapot s ugyancsak Vácra kerültem. Amikor letelt
               fogságomnak a szomorú eleje, az az idő, amikor egyedül kellett ülnöm cellámban s a
               közös munkaterembe léptem, a harmadik padnál szélről Mandelt pillantottam meg
               hátulról. Lefogyott szegény, csak sovány nyaka látszott; skatulyát ragasztott kemény
               papirosból. Amikor elmentem mellette, megérintettem titkosan. Rámnézett végtelen
               szomorú arccal. - Meghalt? - kérdezte susogva. - Meg, - mondtam én s odább siettem. -
               Ami emberi bánat elfér a lélekben, mind benne volt a pillantásában.</p>
            <p>Odább a terem túlsó végén Kleint láttam meg, a nagybátyámat. Nadrágot szabott az öreg
               egy asztalon s olyan komoly, mérges képpel hajolt a posztóra, mint valami hadvezér a
               térképe fölé. Oldalba löktem.</p>
            <p>- Csak semmi ostobaság, - morogta fojtottan s nem akart rámnézni. Többet nem is
               érintkeztem velük, a fegyház rendje sem engedte volna.</p>
            <p>Ezelőtt két hónappal szabadultam s most úgy ülök itt köztetek pénz meg állás nélkül,
               akár hét esztendővel ezelőtt, amikor kicsaptak a gimnáziumból. De ne gondoljátok,
               hogy kétségbeestem. Fiatal vagyok és erős. A karom olyan, hogy a kisujjnyi kötelet
               szerteszakasztom puszta kézzel; tapogassátok meg ezeket az izmokat, fölül a
               bicepszet, úgy-e olyan, mint a kő. Ilyen karokkal még lehet kezdeni egyet-mást az
               életben. Az orcámról Popper Sári mondta a multkor, a szobrásznő, hogy a
               legtökéletesebb férfiarc, kivált így profilból nézve, meg is modellált agyagból s azt
               mondta, megfaragnak márványból. Hanem silány mesterség a modellállás. Igaz, hogy a
               ruhám gyönge, az ilyen hosszú luteránus-kabát különben sem illik nékem, de a jövő
               héten készen lesz az új ruhám. Felőlem még hallani fogtok. Talán a politikai pályára
               megyek az újságírásnak meredek hídjain által, talán a vagyonszerzésben fogok kiválni,
               de felőlem még fogtok hallani.</p>
         </div>
        <div type="chapter">
            <head>
              >XIV. Emilio Celso
            </head>
            <p>Sokat rázott a szél. Úgy gondoljátok meg, hogy tele van a kérgem forradással, fejsze
               nyomával, letördelt ágak kemény görcseivel, de azért csak megnőttem. Ha szobrot
               faragnának belőlem, - nem lenne kis munka - tovább élnék, mint a beledi sejk, a világ
               legöregebb faszobra.</p>
            <p>Mégis, ha újra kezdhetném, ha megint huszonöt esztendős lehetnék, megint csak úgy
               csinálnám, ahogy csináltam, talán még több magabízással. Azt hiszem, fölmennék a
               Tátra tetejére, vagy talán a tokaji Nagyhegyre, ahonnan legjobban meglátszik az
               Alföld és kitárnám a karomat: gyönyörű föld vagy, megyek, megyek... hogy elvegyem az
               én részemet belőled...</p>
            <p>Persze közben egy-két gyámoltalant el kell tolnom a helyéről, hogy a magaméhoz
               jussak, de becsületemre mondhatom, hogy hosszú, tekervényes életpályámon embert
               boldogtalanná nem tettem soha. Tulajdonképp ilymódon nem is lehet sokra menni. Ha
               ketten kártyázunk, egymást raboljuk, - s ezt nem veszi be a természetem - hanem ha
               sokan ülünk együtt, partnereim nem haragszanak a nyerőre.</p>
            <p>Szélesebb az igazak útja, mintsem gondoljátok, a törvény korlátai, falai, szeges
               drótkerítései csak messzebb futnak oldalt. Ti a közepét jártátok egyenest, én
               zeg-zugban vetődve, s ha olykor falnak is mentem, de a kerítésen át sohasem.
               Legfeljebb mást segítettem által, ha amúgy is általkivánkozott. Még meg is köszönték.
               De ezt is csak ifjúkoromban tettem, abban a korban, amikor az ifjú mohóság nem ismer
               határt s nem bírunk eleget nyalábolni.</p>
            <p>Egy időben sokat firkáltak reggeli és délutáni újságokban Domenico Cotinelli
               dolgairól. Ezzel az emberrel, aki egyébként hozzám teljességgel méltatlan, silány
               fráter volt, közelebbi viszonyba kerültem, s tőle tudtam meg a fiumei eset igaz
               történetét.</p>
            <p>Domenico Cotinelli - igazi nevén Emilio Celso - szövetkezett egy régi pajtásával, egy
               fiumei magyar vasúti altiszt fiával, Peregi Andrással - ebből meg Andrea Peregrino
               lett Fiuméban, beljebb Dalmáciában Peregits, - hogy együtt törjenek be a Fratelli
               Simmich üzletbe. Csöndes volt a bolt, fölötte hivatal, a királyi tengerészeti
               hatóság, s békességes, jó munkának ígérkezett az egész. De nem az lett. Alig hogy
               bejutottak az udvar felől, rajtuk ütöttek, elfogták mind a kettőt, mielőtt pénzhez
               juthattak volna. Ez volt a szerencséjük.</p>
            <p>A két legénynek jóformán mentsége se volt és vallott mind a kettő, csak épp a
               nevüket, meg a szülőhelyüket titkolták, de a vizsgálóbírónak ez nem volt elég.
               Képzelődő ember volt, vagy talán érdemeket akart szerezni, s mindenképp azt tudakolta
               Celsotól, hogy nem volt-e tiszt azelőtt az olasz hadseregben, nem a tengerészeti
               hatósághoz akart-e betörni. Úrikosztra vette a gazembert, úgy bánt vele, mint valami
               dzsentlménnel és szinte könyörgött neki, hogy valljon.</p>
            <p>A dolog nyitja az volt, hogy a hadügyminisztérium meg akarta erősíteni Jablanác
               községnek a kikötőjét, ezt a pompás kis sziklafészket, ami a Velebit alján nyílik,
               éppen szembe Arbé szigetével és az odatervezett ütegek rajzát épp akkor küldte át a
               tengerészeti hatósághoz hozzájárulás végett.</p>
            <p>Celso, aki ügyes legény, hamar felfogta a dolgot, szépen beletalálta magát a nemes,
               hazafias szerepbe, amit a vizsgálóbíró szánt neki és hallgatott büszkén, konokul, a
               legdrágább szivarok mellett is, Peregrino szintazonképp.</p>
            <p>Az esetnek híre ment az odavaló lapokban és - ismeritek a fiumeieket - nemsokára
               nemzeti hősként ünnepelték a betörőt és egész komité alakult frissiben, mennél úribb
               módon való ellátásra. Mert a vizsgálati foglyok nincsenek rabkoszton.</p>
            <p>Teltek a napok s mire a két gazember a fiumei esküdtek elé került, már a testvér
               Itáliának derék, semmitől vissza nem riadó katonája volt mind a kettő. Úgyis
               viselkedett a két zsivány.</p>
            <p>Különös tárgyalás volt. Elkövette a betörést? Igen. Bűnösnek érzi magát? Nem. Mi volt
               a célja? Előre megfontolt szándékból tette-e? Van-e még bűntársa Peregrinón kívül?
               stb. stb... erre egy szót se szóltak. Hanem amikor Celso ránézett Peregrinóra, vagy
               szólt hozzá, az egyszerre haptákba vágta magát, szinte önkénytelenül, mint valami
               tisztiszolga. Íme, a bizonyság; a katonatiszt meg a legénye. A római kormány
               nyilatkozott, ilyen nevű tisztje sohasem volt, de hát csak nem bolond bevallani az
               igazat, annál inkább igaznak kell lennie. Pompásul csinálták dolgukat a
               gazemberek.</p>
            <p>Izgalmas tárgyalás volt, telt karzatok, nyüzsgő népség a törvényszék előtt, ordító
               rikkancsok. A vége az lett, hogy fölmentették mind a kettőt, de az ügyész
               megföllebbezte az ítéletet.</p>
            <p>A Kúria az elfogult fiumei esküdtszék helyett a budapesti esküdtszék elé küldte a
               jeles ifjakat s ez el is ítélte őket néhány hónapra, amit a vizsgálati fogsággal
               kitöltöttnek vettek. Ezen a tárgyaláson ismertem rá Celsóra, az én régi pajtásomra,
               akivel Bécsben voltam együtt kisideig vizsgálati fogságban. (Én ártatlan voltam,
               hamar eleresztettek.)</p>
            <p>Megörültünk egymásnak, mert egyikünknek sem volt semmi dolga, s mindegyikünk a
               másiktól várta az ideát, hogy mit tegyünk. Jó fiúnak látszott ez a Celso; szépen
               énekelt, kár, hogy már akkor is igen szerette az italt. Eleinte én pénzeltem, - mert
               volt egy-két megtakarított pengőm - de később kapott ő is szépen valami trieszti
               irredentista egyesülettől. Hogy a multért kapta-e, vagy valami jövőbeli dolgáért, azt
               nem tudom. Nekem sohse szólt felőle.</p>
            <p>Később állott hozzánk Peregrino, aki utóbb szabadult, mert ottfogták valami régibb
               cselekedetéért. Csendes, szinte alázatos fiúnak látszott, aki úgy fogadott szót
               nekünk, mintha gazdái volnánk. Én előbb sunyi gazembernek néztem, aki tetteti az
               alázatot, - mert már háromszor volt a törvény kezén - pedig nem volt az. Igazi jó fiú
               volt és biztos vagyok benne, hogy valahányszor helybeállott, - inaskodott meg
               szakácskodott - mindig töredelmes jó szándékkal foglalta el az állását. Küzdött,
               gyötrődött titokban sokáig, talán meg is gyónt előbb, végre mégis csak lopott,
               rendesen akkor, amikor már egészen megbíztak a csendes, jóravaló gyerekben.</p>
            <p>Így éltünk együtt hárman Pesten urasan, hisz inasunk is volt, - amíg egyszer Celso
               elő nem hozakodott az olasz tíz- és százlírások gyártásának az eszméjével. Mondta,
               hogy tapasztalatai vannak a terjesztés módja körül, s kivált most jó
               összeköttetéseket szerzett Trieszttől Udinéig, de a dolog technikájához nem ért, már
               pedig az olasz bankók utánzásához kiváló szakember kellene. Szakismeretem persze
               nékem sem volt, de azért latolgattuk a dolgot.</p>
            <p>Foglalkoztam a kérdéssel, elmentem a cinkográfusok szakegyesületébe, hogy hátha egy
               nekünk való embert lelek, de hiába. Ellenben megtudtam, hogy a mi embereink
               csekélytudású népség, csak épp arra jó, hogy az idevaló silány lapillusztrációkat
               elkészítse, hogy a háromszínű nyomást - a modern sokszorosítótechnikának ezt a
               pompás művészeti hatású eljárását - egyáltalán nem értik, s ha készítenek is színes
               kliséket, ezt is csak behívott külföldiek, rendszerint bécsiek csinálják, úgy
               ahogy.</p>
            <p>Hetekig barátkoztam ezekkel az emberekkel, tudtam, ki mennyit tud, mennyi fizetést
               kap, mennyi a gyereke, adóssága, de nem tetszett egy se közülök. Egyszer aztán
               megjelent az én emberem, a Wéber Mátyás. Szomorú, szőke ember volt, soványas,
               nyúlánk, de nagyon becsületes képű. Igen nagy tisztelettel fogadták a szaktársai,
               pedig azok mind szocialisták voltak, ez meg erős katolikus, de tisztelték a tudását
               és mesternek szólította mindenik nemcsak szembe, hanem a háta mögött is, ha
               beszélgettünk felőle. Amit megtudhattam róla, ez volt:</p>
            <p>Wéber Mátyás a bécsi Angerer műintézetnek volt első munkása, annak a nyomdának,
               amelyik Európa legjobb színes nyomásait csinálja és a világ legelső művészi
               folyóiratait látja el klisékkel. Ott készülnek, teszem azt, az angol Studió képei s
               utána azoké a folyóiratoké, amik e művészi szaklap nyomába akarnak hágni Berlinben és
               Drezdában. Igen pontos és értelmes munkás volt, s így tartották, pedig a szakegylet
               agyarkodott ellene, mert nem tartozott közibük és egyébként is galibát csinált minden
               szelídsége mellett. Ünnepnap nem dolgozott, akármennyi is volt a munka: olyankor
               templomba ment feleségestől, mert a felesége természetesen még vallásosabb volt,
               mint ő.</p>
            <p>Történt egyszer, hogy a cég Berlinből egy most nyomott munkának a színes képeit kapta
               meg, azzal a megbízással, hogy sürgősen sokszorosítsa. »VI. Sándor pápa és a Borgiák«
               volt a munka címe, s ha már a képei is erősen bántották a pápaságot, a szövege
               bizonyára még inkább. Wéber Mátyás kijelentette, hogy ezeken a képeken nem dolgozik s
               ezzel betelt a mérték, elbocsátották.</p>
            <p>A fölmondás nem érte váratlanul, volt egy kis pénze s régi szándéka volt önállóvá
               lenni. Ő maga morvaországi német ember volt, de a felesége budai: Koch Rozália, s
               mivelhogy az asszony mindig hazavágyott, azt határozták, hogy ideköltöznek.</p>
            <p>Nyitott is üzletet nálunk a jó Wéber Mátyás, az asszony is beleadta az örökségét, egy
               kis házrészt Budán a Franciskánusok fölött, de amennyire értett a szakmájához,
               annyira rossz üzletember volt. Nem tudott megrendelés után járni, drágábban is
               dolgozott mint a többi, s a vége az lett, hogy ezek a pesti vércsék elnyomták,
               kivettek minden falatot a szájából.</p>
            <p>Amikor én vele megismerkedtem, már le voltak foglalva a gépei, meg a bútora; ő maga
               munka után nézett valami pesti cégnél, mivel az asszony sír otthon és kis szöszke
               fiának fürtös haját áztatja egyre könnyűvel, ha ugyan nincs a templomban, mert amióta
               ott járt a végrehajtó, hétköznap is a templomban ül, amíg csak ki nem csukják.</p>
            <p>Megismerkedtem vele, kikérdeztem apróra minden dolgát, s úgy láttam, kezdhetünk
               Wéberrel valamit, de hogy miképp, magam sem tudtam eleinte.</p>
            <p>Legsürgősebb dolog volt lábra állítanom a mestert, hogy folytathassa az üzletet,
               nehogy munkássá váljon megint, vagy külföldre menjen. Néhány száz korona adósságért
               licitálták volna egy-két nap mulva, s nem volt nehéz rávennem, hogy elfogadja a
               pénzemet, aztán kezdjük újra az üzletet közösen.</p>
            <p>Hamar meglett az egyezség közöttünk (Celsonak is tetszett a terv, de ő nem
               mutatkozott) s megkezdtük a munkát, mindenki a magáét: ő dolgozott a műtermében, én
               meg lótottam-futottam megbízások után. Pesten nem sokat kaptam, itt nem becsülték meg
               Wéber tudományát, de Bécsből jól elláttak bennünket, mert ott emlékeztek rája.
               Mondhatnám Bécs tartott el bennünket és a jó ember igen csodálkozott, hogy ő ezt
               előbb föl nem fedezte. Bécs látja el különben rendre munkával Pozsony és a
               pozsonyvidéki kisvárosok nyomdáit is.</p>
            <p>Négy-öt hét alatt teljesen megbízott bennem, s úgy tekintett rám, mint üzlete s
               családja megmentőjére. A felesége is megszeretett és utóbb hozzájuk is költöztem,
               annyival is kevesebb volt a cég kiadása. A jó asszony csak azon sopánkodott, hogy
               miért nem vagyok katolikus, de erősen reménykedett, hogy az leszek utóbb.</p>
            <p>Két hónap mulva Celso nógatott, hogy kezdjünk valamit. Igazi olasz tervet eszelt ki,
               olyant, amilyenre csak az apuliai vagy sziciliai hegyek közt gondolnak az odavalók,
               gonoszat, de ügyeset s én nem ellenkezhettem, mert hisz inkább az ő pénze volt a
               cégben, mint az enyém. Aztán meg békességes úton úgyse mentünk volna semmire ezzel a
               szörnyen becsületes emberrel, aki hetenkint áldozott s nem szegett meg egy kenyeret
               se anélkül, hogy előbb a hüvelykujjával keresztet ne rajzolt volna az aljára. Celso
               ezt javasolta:</p>
            <p>Egy kis kamorrát csinálunk mi hárman. Te Wéber mellett maradsz s tanáccsal látod el,
               mi pedig elragadjuk a fiát, a kis Henriket. Nem is adjuk vissza addig, amíg meg nem
               csinálja a százlírásainkat. A te gondod lesz, hogy lassan, gondosan dolgozzék s ne
               futkosson a rendőrséghez. Arravaló jó papirost szerzek én Olaszországból, igazi
               kincstári papirt. Hogy mit csinálunk a gyermekkel?... Jó helyen lesz, ne törődj most
               véle.</p>
            <p>Kicsit sajnáltam ugyan Wébernét, mert sok-sok zokogással teli éjszakát jelent ez
               nékie, de hát sírt ő már eddig is eleget életében és fog is sírni még. Némely
               asszonynak az a sorsa, hogy sírjon, akármilyen dolga van is. No, de majd
               megnyugtatjuk olykor egy-egy fotográfiával, ezt kikötöttem. A kivitelhez fogtunk.</p>
            <p>Gyönyörű májusi alkonyat volt. A budai Dunapart gesztenyéi úgy állottak fehérben a
               szűzi szellőben, mint a fehérruhás kisleányok bérmáláskor. Kívül a part mentén komoly
               nyugdíjasok sétáltak fonnyadt feleségeikkel, beljebb a Bomba-téren gyermekek
               kergetőztek s a templomból májusi litánia nyúlós éneke hangzott, csupa asszonyi hang.
               Wéberné is odabenn volt Henrikkel, mert egy litániát sem mulasztott volna el.
               Megelégedés járta át a lelkét most is, amikor kijött a végén s nem messze a parttól
               szapora beszédbe eredt egynéhány ismerős ájtatos asszonnyal, a gyermek meg futkosott
               körülötte.</p>
            <p>Celso meg Peregi a part mentén ereszkedtek le egy csónakon s a Bomba-téren
               megállottak egészen a partfal alá húzódva. Akkor gyújtották a lámpákat, s a veres
               vízre fekete árnyék esett. Peregi András fellépkedett, cukrot kotorászott elő
               zsebéből, suhogó, színes papirosba takartat és osztogatott belőlük, amíg Henrikhez
               ért. - Eljössz-e csónakázni velem? - kérdezte s a gyermek táncolt örömében. - Csak
               egy kicsinyt, azonnal visszahozlak anyádhoz - biztatta a fiút és beadta, Celsonak,
               mert félt az ingó csónakra lépni. Én messzibbről néztem az egészet. Egy darabig a
               part mellett eveztek, a kikötőhidak alatt, aztán a Duna közepének vágtak neki s
               eltűntek, csak gyöngén hallatszott ide a gyermek sírása.</p>
            <p>Akkor már Wéberné nyughatatlanul járta a partot és egyre Henriket hívta hangos
               szóval, aztán a mellékutcába futott, meg ismét vissza. A parton találkoztam vele, a
               keble zihált s az apró panaszoló szavak között föl-fölfakadt a sirás, mint a víz a
               nedves réten, nehéz lépések nyomában.</p>
            <p>Hazaszalajtott, hogy hátha hazament a gyermek, ő meg majd itt keresi, de
               visszatértem, hogy nincs otthon. A rendőrségre telefonoztunk, keresték késő estig,
               kihallgatták a játszó pajtásait; a cukorosztogatásig még látták, de azóta nem.
               Bizonyára a Dunába esett, amint a hajókat nézte. Itt nincs segítség.</p>
            <p>Gyötrelem volt Wéberékkel egy födél alatt, egy lakásban lennem azontúl. Éjszaka,
               mikor elszunnyadtam, a szomszéd szobából sírás eredt vékony hangon, ha meg elállott,
               hangos férfizokogás ütött föl időnkint, rémséges panaszok az ég ellen, aztán megint
               asszonyi csitítás, meg szapora imádság. Ez járta minden éjjel, nappal meg a
               halászokkal alkudott az asszony, hogy csak keressék, szóljanak a csepelieknek,
               ercsieknek is oda alá, mert jó pénzt kap, aki megleli a kis holttestet.</p>
            <p>Vagy két hét mulva, amikor már lemondottak minden reménységről, levelet talált Wéber
               az üzlete vasrollója alá csúsztatva (én tettem oda) cím és bélyeg nélkül valót.
               Kibontotta, a fiúcska fényképe esett ki belőle meg egy néhány sornyi írás, hogy
               Henrik messze van, de jó helyen, s ha az apja hajlandó lesz százlírásokat készíteni,
               megláthatja még elevenen; másképp nem.</p>
            <p>Gondolhatjátok, mit tett ez a levél a Wéber-házban. Az asszony a fényképnek esett,
               azt csókolgatta, szorongatta folyvást, a férfi hallgatott, de reszketett az ajka,
               gondolatok rágták, amik nem váltak szavakká. A fiát visszakapja, de hát
               bankóhamisítóvá legyen, ő, a becsületnek aranyedénye. Nem, ez nem lehet.</p>
            <p>Másként szólt az asszony. Először tombolt, zokogott örömében, majd eláztatta a képet,
               azután a férjére támadt, lefogta a karjait, csókolta, korholta, nevezte angyali
               embernek, meg kegyetlen ördögnek, aki vérrel nyomtat és sóhajtással szárít.</p>
            <p>Két hetet adott a névtelen levél a döntésre s én úgy láttam, hogy nem kell
               beleavatkoznom a dologba, mert Wéberné a mi pártunkon van, s ő lesz az erősebbik.
               Csak azt kellett megakasztanom, hogy a paphoz fusson, mert meg akarta gyónni azonnal
               az egészet és lelkiatyai abszolúcióval kezdeni meg a bankógyártást. No, én nem voltam
               biztos ebben a feloldozásban és bizony féltem, hogy rendőrség elé kerül az ügy.</p>
            <p>Csak amikor egymás közt megállapodott a házaspár, fordult hozzám Wéber, hogy
               javaslom-e a bankócsinálást. Megnyugtattam, hogy ilyen kierőszakolt bűntettért nem
               lehet elítélni senkit s különben is olyan államot károsít meg véle, amelyik
               fegyverrel vette be Rómát, a pápát rabbá tette, s amelyik kormányt gyűlölni minden
               igaz katolikusnak kötelessége. Én nehéz szívvel bár, de társa maradok s általveszem a
               bűn felét, bár engem nem ment semmi körülmény, ha csak az nem, hogy lehetetlen
               elhagynom tőkéimet, jóbarátom üzletét, amikor a fia életéről van szó. De ha már meg
               kell lenni, hallgassunk mind a hárman, mint a sir; az asszony majd akkor gyónjon,
               amikor ölében lesz a fia.</p>
            <p>Két hét mulva megint levél, vagy inkább csomag volt az ajtóban, benne egy kis kép, -
               amit azonnal elkapott az asszony - egy egészen új százlírás, meg egy csomag bankónak
               való jó papiros. Wéber idegesen tapogatta a papirost és borzongással emelte föl a
               százlírást, hogy műértően vizsgálja meg az ablaknál. Nem volt kicsiny föladat. Ezek
               az új százlírások igen ravaszul vannak nyomva és a vésővel a rézlemezbe vágott igen
               finom vonalakat fotomekanikai úton nehéz lesz utánozni, hogy épp oly élesek
               legyenek. Még szerencse, hogy a papir tökéletes a vízjeggyel együtt. Mindenesetre a
               próbák egész sorára lesz szükség, amíg mind a három tökéletes képet ad. Az asszony
               persze a fényképet szorongatta folyvást. Gyatra kis amatőrkép volt, kilenc-tizenkét
               centiméteres, mert akkora volt a Celso gépe, aminek a használatába Peregi szépen
               beletanult; de a fiúcska víg képet vágott, s egy nagy karaj kenyér volt a kezében. Ez
               tette boldoggá az anyját. Szegény asszony futott is menten a lourdesi Szűz oltára elé
               a bombatéri apácák templomába, hálaadó imádságra.</p>
            <p>Lassan, óvatosan dolgoztunk Wéberrel. Egy-egy színről több fényképfölvételt
               készítettünk s a legjobbat, a legélesebbet marattuk aztán a lemezbe. Maga a
               fotografálás eltartott több napig, a lemezek készítése meg két hétig. Azután jöttek a
               színpróbák, a színkeverés, hogy ne legyen emberi szem, amelyik különbséget lel a mi
               bankónk, meg az olasz kincstár munkája között. A festékkel több bajunk volt, mint
               gondoltuk; az, amit itt, meg Bécsben kaptunk, mind testesebb, sűrűbb volt a
               kelleténél s hiába próbálkoztunk a német gyártmánnyal is. Nem volt más mód, mint
               sorra venni az olasz gyárak termékeit - szerencsére kevés van - s kitűnt, hogy egy
               milánói gyár szállítja az olasz bankó festékanyagát.</p>
            <p>Mindehhez idő kellett s csak hat hét mulva lett készen az első csomag: száz darab
               százlírás, mindmegannyi tökéletes színben és rajzban úgy, hogy olasz pénzügyminiszter
               is elfogadná nyugodtan mindegyiket.</p>
            <p>Kevéssel rá megjött Celso levele a pénzért, csupa bizalmatlanság, agyafúrt kitalálás,
               igazi kamorrista utasítás a pénz átadására. Úgy szólott, hogy Wéber induljon meg este
               - de egy teremtett léleknek, még a feleségének se szóljon, hová és a keleti
               pályaudvaron váltson jegyet a háromszázharmincnyolcas számú vonatra Balogfalváig.</p>
            <p>Ott szálljon ki s induljon gyalog az osgyáni vásárba. Ha akár a vonaton, akár
               gyalogútjában, akár a vásárban egy ember azt súgja neki, hogy Henrik, annak nyomja a
               kezébe a százlírás csomagot, aztán forduljon meg, siessen vissza, de még hátranézni
               se merjen.</p>
            <p>Az emberünk elindult azon este, hogy hová, nem mondta se nekem, se a hitves társának.
               Hajnalban ért Fülekre az átszálló állomásra, de nem is ment tovább, mert a nagy
               emberkeveredésben, a kopogós csizmájú palócok között egy férfi érintette meg
               gyöngéden s a fia nevét ejtette ki halkan. Wéber átadta a csomagocskát s viszonzásul
               egy kis kemény papirost szorítottak a markába: a fia arcképét. Szívdobogással szaladt
               ki vele az útra, megnézte, de mintha a fiú soványabb lett volna. Csak nem
               beteg...</p>
            <p>Megfordította a lapot s a másik felére az volt írva, hogy a következő képet akkor
               kapja meg, ha a tízlírásokat hozza. Összetörve, fáradtan jött meg, - nem aludt az
               előtte való éjjel semmit - de azért előkészített mindent, hogy hozzáfoghasson másnap
               a tízlírásokhoz.</p>
            <p>Ez a munka már valamivel hamarább ment és négy hét mulva vihette az első bankókat. A
               rettenetes adót lerótta pontosan annak az ismeretlen szörnyetegnek, aki a fiát tartja
               fogva és nehéz szomorúság dere vastagon szállta meg az emberpár lelkét. Alig szóltak
               egymáshoz is s ha hirtelen utazni kellett a férfinak, az asszony már nem kérdezte,
               hogy hová.</p>
            <p>Még háromszor rendelték így útra Wébert, egyszer a jászberényi vásárra, ott egy
               mézeskalácsos sátora mellett vették el a bankót, egyszer Tokajba, de akkor már
               Miskolcon visszafordította egy vasúti munkásforma ember, egyszer meg Komárom felé
               hajón. A jelszó mindig Henrik volt, de fényképet az utolsó két útján nem kapott
               már.</p>
            <p>Ötödik hónapja tartott Wéberéknek ez a rettenetes rabsága és nem is sejtették, mikor
               szabadítja föl őket tömlöctartójuk. Nékem megvallotta a férfi, hogy ha még egyszer
               hívják, megragadja azt az embert, aki a bankóért jött s vagy megfojtja, vagy
               csendőrkézre adja, de el nem ereszti. Lebeszéltem a dologról, mert bizonyos, hogy
               többen vannak s a gyermek vallhatná kárát; szegény belátta, hogy igazam van.</p>
            <p>Magam is azt tartottam, hogy Celso kelleténél jobban megfeszíti a húrt s gondoltam,
               írok neki a következő szállítmány után, hogy hagyja abba. De nem került rája a sor,
               mert valami csodálatos kéz avatkozott bele a dolgainkba.</p>
           
         </div>
        <div type="chapter">
            <head>
         XV. Wéberné látomása.
            </head>
            <p>Emlékszem, ködös szeptemberi este volt, az első igazi őszi nap, amikor köd tölti meg
               alkonyodáskor az utcát színig, a gázlámpások tüze meg úgy rezeg által, mintha víz
               alatt nézném, s kivált nálunk Budán, a hegyoldal kicsiny utcáiba beleragadt a fehér
               sűrűség annyira, hogy az apácák templomában sárgás fény rezgett az örökmécses körül
               és rávillant Wébernére, amikor az leborult a főoltár előtt általmenőben: a párkányok
               szent szobrai megmozdultak a lánggal és meglebbent sokráncú köntösük; a lourdesi szűz
               mintha kijjebb lépett volna barlangjából - egészen elől fehérlett a ruhája - és égi
               elragadtatással pillantott körül. Amikor meg leborult az asszony előtte a térdeplőn,
               homlokán összekulcsolt kezére, az utca csöndes zúgásából halk orgonaszó sarjadt,
               eleivel vékonyan, mint a fűzfaágnak sípja, aztán erősebben, mint a távoli mennydörgés
               vagy nagy vasasszekerek megiramodása, úgy hogy nem merte fölemelni a fejét félóra
               hosszan, csak imádkozott egyre a hetedik Üdvözlégyig. Akkor meg mintha meleg ujjakat
               vontak volna végig homlokán, költögette egy kéz és előtte állott a Szűz, szólott
               hozzá kegyesen, lágy sípok hangján. De az asszony leborult megint a félelemtől és
               boldogságtól, s csak akkor mert fölállni, amikor többen jöttek.</p>
            <p>Futott haza, s reszketve bár, egyre hirdette az ő boldogságát.</p>
            <p>- Visszaadja a Szűzanya az én fiamat, - szólt hozzám s orcámhoz ért a keze. - Ó, én
               Henrikem, ó, én nagy boldogságom...</p>
            <p>Beszólt a szomszédokhoz, beszaladt a műterembe, aztán fel a hálószobába, megvetette a
               kis ágyat, a derékaljat megigazította, a párnákat megveregette, közbe sírt meg
               nevetett s a kis ágy egy párnáját kezdte dajkálni, mintha gyermeke lenne, meg egy
               Mária-éneket énekelt.</p>
            <p>- Egek ékessége, földnek dicsősége...</p>
            <p>Épp otthon voltam és bevallom, megdöbbentett a dolog. Hogy hát csakugyan elszabadult
               volna a fiúcska... nagy baj lenne ebből, a mi bajunk... Kérdeztem, hogy biztosan
               tudja-e, de csak énekelt folyvást az asszony, vagy az égi fényességet emlegette, a
               lángot, ami általjárta az ereit. Nem lehetett vele okosan beszélni.</p>
            <p>Aztán megjöttek a szomszédasszonyok: az öreg Szolyákné, a hídvámos felesége, Grau
               Katalin, a boltosasszony, meg a beteg Tóth Veronka, a tüdővészes leány, akinek olyan
               fehéres, áttetsző a bőre, mint az akvinkumi márványszobroké, csak a szeme ragyogása
               mutatja hogy ég, egyre ég és leültek körül. Én a hátuk mögött állottam.</p>
            <p>Wéberné beszélt egyre, elragadtatással, de összefüggés nélkül, mintha aranyos
               fátylakat tépett volna le lelkéről, s hányta volna szerte. Azok meg lebegtek szerte,
               megtöltötték a szoba levegőjét, s úgy érezték mind, mintha az égi kegyelem
               kisugárzása tüzelné orcájukat. Másvilági derű látszott a képükön, amíg hallgatták a
               történetet, Tóth Veron fölemelte két sovány karját, énekelni kezdett és vártak,
               vártak csendes elragadtatásban, mert a csoda megindult és be kell fejeződnie, úgy
               ahogy a Szűzanya mondta.</p>
            <p>Vagy egy órát tölthettek így éneklésben, imádságban, közben csak egy-egy olvasó
               csörrenése hallatszott, amikor kopogtattak az ajtón és föleszméltünk ijedten.</p>
            <p>A főkapitányság küldöttje volt, s miután megállapította, hogy jó helyen jár, Wéber
               Mátyáséknál, a jolsvai csendőrörs táviratát nyújtotta:</p>
            <p>»Ötéves fiú van az örsön. Állítja, hogy Wéber Mátyás fia, Budáról rabolták el.«</p>
            <p>Az asszony sikoltva esett térdre s átkarolta a rendőr lábait, mert az Úr küldötte ő,
               a többiek pedig elragadtatva dicsérték a Rendelést.</p>
            <p>Én meg kirohantam, az első konflisba vágtam magamat és hajtattam a Keletihez, hogy
               elérjem a féltizes vonatot. Mert odafönn Celsoéknál baj történt, az biztos.</p>
            <p>*</p>
            <p>Úgy mondok el mindent, ahogy láttam. Celsoék egy kis házat béreltek Lehotán, Nagyrőce
               és Murány között a hegyoldalban, amihez néhány hold sovány vörös föld tartozott,
               benne egy elhagyott steatitbánya. A ház tulajdonképp a bányászlakás, meg a
               steatitőrlőmalom volt, de öt esztendeje nem használták, amióta a lágy zsírkő
               beszakadt és agyonnyomott négy lehotai bányászt. A község úgy adta bérbe potom áron,
               előleges szerződéssel Celsónak, hogy kutasson s aztán kezdje meg a bányászást; mert
               igen fogadkozott a talián, hogy így-úgy nagy üzemet létesít s az Európának való
               összes fédervejszot ott fogják termelni Lehotán. Nagyon nekik való hely volt, messze
               a falutól és egyéb emberi lakástól.</p>
            <p>Azon a vidéken szokva voltak az efféle emberekhez; amióta a gömöri vas mellett a
               magnezit is olyan kapóssá vált, jött, ment ott mindenféle nyelven beszélő ügynök,
               pénzesemberek, akik könnyen költöttek és jobban éltek, mint a papok; a községek
               elüljáróit különösen körülvették mindenféle ajánlatokkal.</p>
            <p>Peregi az ablakokat beragasztgatta papirossal, a felmállott földet letapasztotta,
               kisöpört, egynéhány parasztbútort meg szalmát szerzett, s így berendezkedtek. Celsoé
               volt az egyik szoba, Peregi meg Henrik az őrlőben háltak, ha vendég jött, vagy a
               korhely lehotai állomási elüljáró vagy a segédjegyző, aki mindenütt ott van, ahol
               inni kap, aztán az ezermester felsőzdihavai tanító, aki képet fest, órát javit és
               újfajta csónakhajtó gépet talál ki, egyébként egyre iszik. A legény felnyalábolta
               ilyenkor azt a zsuppot, amin Henrik hált, ráhányta a pokrócát, letette az őrlőbe, s
               biztatta egy-két szóval, hogy elaludjon megint. Aztán sietett vissza, tüzet rakott és
               húst sütött a társaságnak, bort hordott föl, úgy hogy dalolni kezdtek nagyhamar s ha
               közbe össze nem vesztek, ordítva járták a falut hazamenőben. Irtózott is tőlük
               mindenki. Öreg tót munkások, akik esztendőket töltöttek Amerikában, s a nehéz munkába
               megrokkanva tértek haza az egyenlőségnek földjéről, megvetéssel nézték az »urakat« a
               kicsiny ablakokon által és eliramodott előlük a fehérnép, mert nem ismert asszonyi
               tisztességet egyikük sem.</p>
            <p>Henrik ilyenkor, ha az ordítozás felköltötte, megbujt pokróca alatt és vacogott a
               sötétben, ahol egerek futkostak, amíg András nem jött és meg nem nyugtatta.</p>
            <p>Peregi András szerette a gyermeket. Vékony kis vászonruhácskája helyett, ami hamar
               levásott róla, vett neki nadrágot, zekét halinaposztóból, meg kis csizmát, mert
               hidegek erre az esték, nem úgy, mint Budán. Olyan volt egészen, mint az odavaló
               parasztfiúk, s mert jól is tartotta étellel, piros volt eleinte. Ha Celso otthon
               volt, nem mert kimenni, mert az megverte bottal a fejét vagy a derekát, ahol érte,
               erősen, kivált ha részeg volt, de ha nem törődtek vele, bujdosott az őrlő padlásán,
               bejárhatta a pókhálós, poros zugokat és fészket is kereshetett. Ha meg elmentek, vagy
               csak András volt odahaza, lelopózkodott a kertbe, el a kerítésig, ahonnan meglátszott
               az országút, nehéz vaskövet hordozó szekerek, süveges, szörnyű idegen emberek,
               akiktől remegett messziről, mert érthetetlen nyelvet hadarnak és bizonyára
               gonoszak.</p>
            <p>Elszökni nem mert, mert megígérték, hogy megfojtják és eltemetik mélyen a kertbe,
               hanem ha meg akarta verni Celso reggeli rossz kedvében, émelyedve a tegnapi italtól,
               Andráshoz szaladt sikoltva, s átkarolta a nyakát darócos kis karjával. Ilyenkor
               megvédelmezte az és olykor össze is szólalkozott Celsóval.</p>
            <p>- Csak ótalmazd a kis férget, de meglásd, ez a kis ravasz okozza majd a vesztünket.
               Ha nem hozza meg az apja jövő héten a szállítmányt, kitaposom a belét...</p>
            <p>A fiúcska irtózva kapaszkodott Andrásba és remegve gondolt arra, hogy mit tesz majd
               vele Celso. András nyugtatta, simogatta minden ilyen jelenet után, de mivel a verések
               mind sűrűbbekké váltak, nem akart enni se úgy mint azelőtt és nyár múltával
               fonnyadozott már. Igen alázatos volt szegényke, s ha Celso ráförmedt, megtett mindent
               néki, ami csak telt tőle. De ha egy-két napig békében hagyták, megint játszogatni
               kezdett, kis házat épített az őrlő zugában, zsinegeket szabdalt, s alig gondolt már
               haza. Mert a gyermek gyorsan felejt.</p>
            <p>Egy szeptemberi reggel András korán elment, be Jolsvára, hogy húst vegyen, meg bort,
               több napra valót. Akkor még aludt a gyermek is, Celso is, de nemsokára fölébredt ez
               és hangos, rekedt kiáltással hívta Peregit. Konyakot kért. A gyermek ugrott fel,
               körülszaladt a házban, de Peregi nem volt sehol.</p>
            <p>- Vedd ki az üveget a szuszékból, add ide, - kiáltott rá Celso.</p>
            <p>A fiúcska székre állott, nyitogatta a fedelet, de az zárva volt.</p>
            <p>- A kulcsot szedd elő, te béka... de hamar, - sürgetődzött a férfi; de a kulcs nem
               volt sehol, pedig ágy alatt, asztalfiában keresgélte Henrik.</p>
            <p>Celso egynéhányat ásított, s tátott száján állati hangot bocsátott ki, fal felé is
               fordult, hogy időt adjon a keresésre, de a kulcs csak nem került elő. Bizonyosan
               András vitte magával.</p>
            <p>Az ember dühösen ült föl a szennyes ágyban, egy kefét kapott a kezébe, s úgy vágta a
               fiúcska képébe, hogy az vérzeni kezdett.</p>
            <p>Sírva fakadt Henrik és Celsót elöntötte a méreg erre a hangra. Nem állhatta se a
               gyerek-, se az asszonysírást. Szeretett volna felugrani s jól megtépázni a fiút, de
               lusta volt, szédült s a feje lefelé húzta. Jobb lesz, ha idehívja.</p>
            <p>- No, ne ríjj gyerek... no gyere ide, nem bántlak... gyere szépen, hisz a zekéd
               gombja is leszakadt, épp a felső, azt nézem meg... gyere hát...</p>
            <p>A fiú lassan, kis csoszogó lépésekkel közeledett csak, mert sejtette Celso
               indulatját, de nem mert egészen ellenkezni. Pisszegett, a sírását csitítgatta,
               húzódozott s a két könyökét a melléhez szorítva, mint az ijedt madár nézett Celso
               szemébe, mintha abból akart volna olvasni; ügyelt, hogy ne jöjjön annyira közel,
               amennyire egy kinyújtott kar ér. De Celso félrevágódott az ágyban, hirtelen elkapta a
               gyermek kabátja végét és magához rántotta az ágyra. Verte két kézzel és rázta.</p>
            <p>- Megöllek, te ronda kis féreg, te... te rút hernyó... hát nincs meg a kulcs...
               nesze... nesze... - hempergette a fiút, mint a tésztát s paskolta egyre, de kopogás
               hallatszott a pitvarból, meg »Adjonisten...«, eleresztette hát hirtelen.</p>
            <p>Tót paraszt jött be valami ajánlkozással s amíg beszéltek, Henrik kifutott.
               Végigszaladt a kerten, átbujt a sövényen a krumpliföldre és végig a határbarázdán
               futott, ahogy birt, neki a rőcei országútnak, ahol idegen emberek járnak varrott
               ködmönben, báránybőr süvegben.</p>
            <p>Ugyanazon nap reggelén három asszony indult útnak Zdihaváról, a süvetei búcsúra: az
               öreg Králik Mária, az özvegyasszony, aki előre énekel a templomban és utána szól a
               falu, Tepnyiczki Anna, aki most jött Amerikából, mert odahalt az ura meg a fia egy
               napon, meg a vékony, szomorú Dojcsákné, a mészáros felesége. Ennek a kedvéért jött a
               másik kettő, mert - úgymond ez - hetedik esztendeje várom, hogy az Úristen gyermeket
               adjon nékem az én méhemben, hetedszer imádkozom most majd a süvetei Szűzanya előtt,
               meggyónok, megáldozok, hogy ágat fakasszon az Úr az én törzsömből, amint fakasztott
               Erzsébetnek, Zakariás feleségének éltesebb korában és élet jön az ereimbe és újjá
               válnak az én inaim.</p>
            <p>Sötétes volt még, amikor megindultak imádsággal - azon reggel nem érte pálinka
               egyiknek az ajkát se - és az angyali üdvözletet mondogatva mentek csöndesen, aminek
               az első felét az öreg Králikné szavallotta, a másik felét a másik kettő utána.
               Hosszúréten, Lehotán meg nem állottak, csupa eretnek luteránus lakik ott, hanem
               amikor oda értek, ahol a hizsnyói út elválik, a Szűz Mária szobrához, amit 1878-ban
               állított Zadár Mihály, az első ember, aki megjárta Amerikát, akkor megállottak a
               szobor alatt és letették a batyut az árokszélre. Előbb elénekelték még azt a szép
               éneket, ami úgy kezdődik: »Szűzanyánk égi fényesség...«, elmondtak utána egy
               »Miatyánkot«, egy »Hiszekegyet«, aztán kibontották a batyut, az árokpartra ültek és
               kenyeret szeltek, meg túrót ettek kicsiny falatokban, három ujjal nyúlkálva szerényen
               a túrómorzsákért.</p>
            <p>Akkorra ért le a kis Henrik a másik oldalon a krumpliföld mesgyéjén, nekiszaladt a
               pataknak, általtörte magát a füzesen és elfúlva omlott az árokparton az asszonyok
               elébe. Kitárta a két kezét, úgy rimánkodott magyarul.</p>
            <p>Az öreg Králikné, aki nem tud magyarul, azt hitte, hogy éhes és túrós kenyeret
               nyújtott neki, de a Dojcsákné, a magtalan beteg mészárosné megértette.</p>
            <p>- Jaj, mentsetek meg, dugjatok el, mert visszavisz az... az az ember... Jaj,
               agyonver... megöl... Apámhoz vigyetek, Budán lakik apám, anyám... jaj, jön mindjárt,
               visszavisz, bujtassatok el engem.</p>
            <p>A vékony asszony megtörülte a gyermek véres orcáját és magához kapta. Ő már hallott
               az istentelenekről ott a lehotai zsírkőbánya szájánál.</p>
            <p>- Hogyan, nem az ő fiuk vagy, - úgy loptak?</p>
            <p>- Nem... nem; Wéber Mátyás az én apám... csak rejtsetek el hamar, hamar, mert jön
               azonnal. Nini, ott jön, kitapossa a belemet...</p>
            <p>Csakugyan, messze a hegyoldal lejtőjén egy puskás ember futott lefelé, majd
               meg-megállott s körülnézett, mert a patak füzese, ami közbül volt, eltakarta az
               utat.</p>
            <p>A három asszony odapillantott s az igazak ijedelme fogta el lelküket.</p>
            <p>- Nem adlak fiam, nem, - szólt a magtalan és ölébe szorítva dajkálta a gyermeket,
               zavarodottan topogva egy helyben, - hová tegyelek... és Szűzanyám, hová
               tegyelek.</p>
            <p>Egyszerre letette, boldog mosolygás villant meg sovány orcáján és fölhajtott a testén
               a négy szoknyája közül hármat.</p>
            <p>- Ide kapaszkodj, fiacskám, ide a hasamra keresztbe... úgy körül... szorosan hozzám,
               ti meg kössétek által a batyulepedővel... - A másik két asszony általövezte
               Dojcsáknét és a törzsökéhez erősítették a gyermeket, aztán reáeresztették a három
               szoknyát és nagy éneklésbe fogtak: »Égi szabadítónk, végy köpönyeged alá...«</p>
            <p>A harmadik verset énekelték, amikor, mint a dúvad törte Celso keresztül a füzest és
               ordító hanggal vágott az éneklésbe.</p>
            <p>- Azt a gyermeket, aki erre szaladt, adjátok elő... vagy mondjátok, merre ment -
               szólt és megrugdosta a három batyut, hogy nincs-e benne.</p>
            <p>Dojcsákné, a viselős, csak énekelt egyre, nem földi tekintettel nézve a Szűz szobrát;
               hanem az öreg Králikné hosszasan magyarázta, hogy ők reggel indultak Zdihaváról a
               süvetei búcsúra s már egy félóra óta énekelnek itt, de gyermeket nem látott a Zabrák
               fuvarosén kívül, aki a lovakat itatta a lehotai kocsmánál, amíg az apja bent itta a
               pálinkát, de az se ötesztendős, mert már két esztendeje oskolázik s most is ott
               lenne, ha az apja ki nem vette volna...</p>
            <p>Celso káromkodva hagyta ott a banyát és megindult fölfelé a völgy másik oldalán.
               Amikor már jó messze lehetett, a három asszony összekapkodta a holmiját s megindult
               lefelé a völgyön Jolsvának, ahogy csak bírt.</p>
            <p>Dojcsákné elfúlt s megállott minden huszadik lépésnél, mert nehéz volt a gyerek.
               Mondták, tegye le, de nem akarta még, mert elvehetik. Mosolygott. A meleg gyermeki
               test odasímult az övéhez s úgy érezte, hogy egy vele; hallotta, érezte a szíve
               dobbanását, amint lüktetett erősen, mint az ijedt galambé s az ő szíveverése
               válaszolt rá. Megsimogatta a duzzadó szoknyán keresztül és boldog volt, mert gyermek
               símult az ő meddő törzsökéhez s talán életet is adott a Boldogságos Szűz
               rendeléséből.</p>
            <p>Amikor én Jolsvára értem, Henrik a csendőrörsön volt. Még az előtte való nap
               kihallgatták, jegyzőkönyvbe foglalták, amit mondott s annakutána kora délután négy
               csendőr indult a steatitőrlő malom felé. Celso azelőtt ért haza a keresésből és
               megfutott a csendőrök elől be az erdőbe, puskával a vállán, pedig fáradt volt. Ott
               lőtték agyon rövid kergetőzés után.</p>
            <p>Peregi András megmenekült. Jolsváról jövet látta meg messziről a gyermeket a
               csendőrök karján, rosszat sejtett és nem ment a tanyára, hanem elhúzódott. Megvárta,
               amíg Celsóval visszajöttek, - két tót ember hozta egy saraglyán a testét - az
               erdőszélről leste, mint kutatják meg a csendőrök a lakást, mint viszik el kasban ami
               írást, nyomtatványt találtak.</p>
            <p>Hanem amikor csendessé vált a ház és beesteledett, leosont ő is, be az őrlőbe és a
               garatból előhúzta azt a tízlírás csomót, amit ő tett félre titokban és nekivágott az
               erdei útnak északra, Murány felé. Másnap délig gyalogolt egyfolytában keresztül
               Liptóba, a kassa oderbergi vasút egy állomására és onnan egy-két óra alatt künn volt
               Teschenben, Sziléziában.</p>
            <p>Teschenben pihent egynéhány napig, aztán jött Pestre s ott találkoztunk. Volt benne
               annyi becsület, hogy nekem adta a tizes csomó felét. Ennél sokkal több jövedelmem nem
               is volt az egész ügyből, mert a megboldogult Celso ami pénzt beváltott, magánál
               tartotta s a végére ígérte az elszámolást. Szerencsére Wéber Mátyásnál is volt
               egynéhány tucat jó bankó, azt is magamhoz vettem, hogy majd a tűzbe hányom.</p>
            <p>Hanem Peregi Andrást megszerettem. Igen jólelkű fiú, erős, kemény ember, olyan, mint
               a vastuskó; ezzel még kezdhetek valamit valamikor.</p>
           
         </div>
        <div type="chapter">
            <head>
               <hi xml:id="Toc432357261">XVI. Peregi megkísértése.</hi>
            </head>
            <p>Ezelőtt tizenkét esztendővel gazdálkodni kezdtem a Bácskában. Kicsiny, nem egész
               négyszáz holdas bérletem volt Duna-Kresevótól nem messze a Duna partján három
               esztendeig.</p>
            <p>Keserves három esztendő volt. Tengeritermesztésre adtam magamat s azt ültettem
               egymásután évről-évre. Tudtam, hogy kizsarolja a földet, de hízóim voltak, meg úgyse
               akartam sokáig megtartani azt a bérletet. A birtok egyharmadrésze mocsaras volt, a
               kétharmada partos, sovány, de szépen átláthattam róla Szlavóniába, keresztül a Dunán.
               Talán emlékeztek, azok voltak a legszárazabb esztendők ebben a században; három
               keserves forró nyarat értem meg itten, május óta egy csöpp esőt sem látott a földem.
               A tengerim még ki se nőtt, már elsárgult és júniusban már suhogott a száraz levele,
               mintha sárga, zörgős csontvázak keltek volna ki sorjában a legjobbik dülőmből.</p>
            <p>Két esztendeig csak tartottam magamat reménységgel, de amikor a harmadik nyár tett be
               szép kékbolthajtásos aszalókemencéjébe, elfogyott a béketűrésem. Ott ültem napok
               hosszat a kúria tornácán (valami nemes emberé volt régebben) s csak néztem
               elkeseredve az eget; dél felől meg keletről látszottak ugyan felhők, úgy kukkantak be
               az ég mezejére óvatosan, mint a kémszemlére küldött csapatok, de estefelé
               visszahúzódtak rendre. Valósággal játszottak velünk, a bezdáni magyarokkal, az
               apatini svábokkal, meg a túlsó fél rác-ságával. Mert nem mindenütt volt szárazság,
               csak minálunk. Romániában, Dél-Oroszországban szép esők jártak, bizonyosan a mi
               tulajdon felhőink mentek oda, hogy tengeri képében jöjjenek vissza hozzánk ősszel jó
               pénzért.</p>
            <p>Szeptemberben tisztában voltam vele, hogy el kell hagynom a bérletet minden szerződés
               ellenére, kipusztultam. Még jó, hogy a kauciómat kiadták méltányosságból az előtte
               való esztendőben.</p>
            <p>Nem sajnáltam én itt senkit, megcsalt, meglopott, aki csak bírt a faluból, hanem a
               sáfáromra gondoltam mégis. Nem mintha valami hű emberem lett volna, tudtam, hogy
               minden vásáron vannak saját külön üzletei, de az enyémet nem bántotta, és családos
               ember volt.</p>
            <p>Blausteinnak hívták és Ugocsából került hozzám. Amikor megmondtam neki, hogy megyek s
               elbocsátom, ostoba sunyi képén nem látszott harag vagy búsulás. Sűrűn pislogott,
               egynéhányat biccentett a fejével féloldalt, aztán azt mondta, hogy jó, de ő itt
               marad, mert üzletei vannak a községben.</p>
            <p>Akkor nem kérdeztem mindjárt, hogy miféle üzletek azok, hanem egynéhány héttel rá
               elmondta egy fuvarosom, akinek szivart adtam s akinek megeredt a szava nagyon.</p>
            <p>- Már tekintetes uram, igaz, van mindenféle zsidó, de van jó is... Én szegény
               zsellérember vagyok és sohasem gondoltam arra, hogy lovat, kocsit vegyek, se az elmém
               nem igazított volna rá, se pénzem nem volt, hanem a Blaustein ténsúr megsegített. Azt
               mondta a bezdáni vásár előtt; hej, Pesics György, légy fuvaros, ősszel kezdik ásni a
               bezdáni téli kikötőt, utána a kupuszinai gátat, két esztendeig legalább ki nem fogy a
               fuvaros a mindennapi munkából... Én hárítottam a szót, hogy így-úgy, nincs pénzem, de
               ő azt kérdezte; ha te most napszámba mégy, mennyit kapsz... Nem egészen három
               koronát, uram. - No hát én veszek neked lovat; amit azzal keresel, azt megfelezzük,
               az abrak árát is... Jó lesz? - Jó hát... Ezt a két lovat vette nyolcszáz koronáért,
               meg ezenkívül még négy párt másoknak. Így keresek hat pengőt egy napon, egy belőle a
               takarmányra mén, az öt pengőt meg elfelezzük. Még úr is vagyok azonfelül, kocsin járó
               ember. A multkor is úgy hajtottunk a glozsáni búcsúra mind az öten vágtatvást, mint a
               szél. Még a szolgabírónak se tértünk ki.</p>
            <p>Elnevettem magamat a Blaustein élelmességén és számítani kezdtem. Kétszáz munkanapot
               vegyünk csak, napi tíz korona tiszta jövedelmet számítva, annak a fele ezer korona
               évente. Nem kell egy egész esztendő és betérül a lónak meg a kocsinak az ára. Hisz ez
               pompás üzlet és hozzá a paraszt boldog véle. Blaustein, Blaustein, te mégsem vagy
               olyan ostoba, mint aminőnek látszol. Jobbak a kresevói üzleteid, mint az enyéim.</p>
            <p>A szeptembert ott töltöttem a birtokon; meg kellett várni, amíg az utolsó beállított
               hízóim megnehezednek és eladok mindent, ami az enyém. A piros autóm, aminek sóhajtó
               meg búgó tülökjét úgy ismerte a vármegye, a színben állott nyugton két hónap óta, én
               meg a tornácon cigarettáztam napok hosszat és néztem a Dunát, ezt a csillogó fehér
               selyemvéget, ami hanyagul vetődött végig a zöld mezőn, mintha most ontotta volna
               valami óriás szövőszék; meg a szlavóniai kékellő hegyeket a messzeségben. Gyönyörű
               napos őszünk volt nekünk, hanem odafönn Ausztriában meg Bajorországban bőven
               eshetett, mert a Duna szokatlanul nagy volt. Lassú, lomha gőzösök jöttek fölfelé
               rajta, nyolc-tíz vezetékhajó mindegyik után, telisteli tengerivel. Szinte
               odaképzeltem magamat a hajó derekába, amint térdig gázolok a sárga szemben, a szemes
               aranyban, ami nálunk nem termett.</p>
            <p>Olyik nap húsz felfelé jövő hajót is számoltam és eltöltött a keserűség. Húsz hajó,
               mondjuk százötven vezetékhajó, mindegyikben negyven vagon, azaz hatvanezer koronát
               érő tengeri, összesen kilenc millió korona. Milyen rettenetes vagyonok úsznak el itt
               előttem ötszáz lépésnyire tőlem, csupa román meg orosz tengeri. Itt mennek a
               birtokom szélén, meg sem áll egy se, hogy leadja azt, amihez jussom volna fáradságom
               után. De én... én... hátha utána nyúlok egynek... s elveszem... azt venném el, ami
               megilletne... akinek termett, adja nékem, akinek nem termett.</p>
            <p>Ki csodálkoznék rajta, hogy megrázkódott belsőm, és vágyak és ideák buborékjai
               szállottak föl mélységeiből, mind sűrűbben, hogy lassan forrásnak eredjen ez a
               lélek.</p>
            <p>Majd egy hétig gyötört a vágyakozás, a meddő sóvárgás, ami arra késztet, hogy
               akarjak, de nem ád gondolatot, ötletet, hogy miképp... Nem aludtam éjjel, már
               hajnalban ott voltam a Duna partján s lestem a hajókat. Ha meg egy jött, vele mentem
               a süppedős parton egy darabig, hogy hátha óriássá válok egyszerre s benyúlok érte,
               megállítom és kiveszem a két kezemmel a legmegrakottabbat. Utóbb megcsillapodtam, de
               nem hagytam abba a hajók kísérgetését, de most már autómon mentem velük, és
               ismergettem a partot, a kanyarulatokat, ágazásokat, lefelé túl Újvidéken, fölfelé a
               faddi nagy ásásig. Vártam a sorsot, hogy majd csak megadja az arra való gondolatnak a
               csiráját.</p>
            <p>Szeptember derekán Újvidéken néztem a parton, mint ereszt macskát egy román hajó vagy
               tíz ölnyire tőlem. A »Carol« volt hatodmagával, csupa jól megtöltött vezetékkel.
               Becsültem a merülésüket majd két méternyire. A hajóhoz akasztott ladikba két matróz
               ugrott be, meg egy ismerős zömök ember szatyorral és kosárral a karján. Peregi
               volt.</p>
            <p>Roppant megörültem neki és összeöleltem a parton. - Hogy vagy, mit csináltál azóta...
               Gyere egy kocsmába, aztán beszélj magad felől - nógattam a fiút, de az csak keveset
               szólt, azt is szemérmetesen, sőt szinte húzódozott tőlem, mintha restelkednék
               visszaemlékezni a régi barátságunkra.</p>
            <p>Nem nehezteltem rája, mert ismertem a természetét és a szatyora mellé símulva
               szorosan, el nem eresztettem a karját egész úton, amíg ki nem vettem egyet-mást
               belőle.</p>
            <p>Mondta, hogy jó dolga van, amióta a »Carol« szakácsa lett, hogy a kapitánya igen
               békességes ember, a kormányos is jó, a vitorlamester is...</p>
            <p>Hm... mintha csak én lennék az, aki nem jó az ösmerősei között. Röviden szólt, mert
               közben megállt, zöldséget vett, meg tojást, aztán egy mészárszékbe tért be.</p>
            <p>Tőlem ugyanis el nem szabadulsz egykönnyen, gondoltam és vártam rája odakünn. Csak
               amikor tele lett a szatyorja, meg a kosara, bírtam rávenni, hogy bejöjjön velem egy
               kocsmába.</p>
            <p>Sietnem kellett, mert nem akart maradni az ebéd miatt, amit már föl kellett volna
               tennie. (Micsoda silány szolgává aljasodott ez a fiú.)</p>
            <p>- Te... hol a régi eszed... Rágd ki magad ebből a gubóból, amit mosogató rongyból
               fontak rád. Csak nem akarsz konyhában megöregedni. A Carol a miénk lehetne
               uszályostul, kukoricástul... jó pár ezer korona jutna rád is...</p>
            <p>Peregi úgy megijedt, mint a gyerek s nem mert a szemembe nézni, csak hebegett egyre,
               hogy ő azt nem teheti, a kapitánya olyan, akár egy falat kenyér, amikor beszegődött a
               hajóra, nem kérdezte hol volt, mit csinált azelőtt, (na ezt jó tudnom) ő azt meg nem
               bánthatja, neki sohsem volt jobb dolga, mint most...</p>
            <p>Nem igen erőltettem, mert ismertem bévülről, most éli a becsületes idejét. Fogsz te
               még hozzám ragaszkodni jobban, mint a mostani kapitányodhoz.</p>
            <p>- Hová mentek most?</p>
            <p>- Gönyőig megyünk, ottan átrakják a tengerit a »Délnémetre«. Megállunk holnapután
               Mohácson egy fél napra, mához egy hétre meg Pesten két napra... De most sietek...
               Ajánlom magamat...</p>
            <p>Nem mert tegezni s úgy köszönt, mintha igazán oly nagy lenne köztünk a különbség. No,
               hisz majd összébb jövünk...</p>
            <p>Aznap Újvidéken maradtam, tudakozódtam hajósok felől, kivált olyan felől, akinek
               valami dolga volt a törvénnyel s most hely nélkül van. Nem találtam. Aki hajós, az
               most hajón van, mert szükség van rájok, egyébként tisztára becsületes ember mind.
               Másnap a »Carol« után iramodtam s mire Mohácson macskát vetett, már ott voltam.</p>
            <p>Peregit megint körülvettem, amint kiszállt s most már nem ellenkezett annyira a fiú.
               Legalább is tegezett, mint azelőtt, megnézte az autómat, felszállt rája, hogy milyen
               ülés esik benne s a kocsmába is örömest jött velem. Hanem a dologról nem akart tudni
               semmit. Mert ő békességes, egyszerű ember, ilyen nagy dolog véghezvitelére nem való,
               különben sem lehetne vér nélkül megcsinálni, mert a gőzösön magán hatan vannak, az
               emberhaláltól pedig irtózik. Hanem, ha effélét akarok, tud arra való embert, Jargován
               Dusánt Belgrádban, aki kormányos lenne ugyan, de mindig a Sztojanovits kocsmájában
               ül, amióta kieresztették a kragujeváci fegyházból... Ő becsületes ember akar
               maradni.</p>
            <p>- No, az jó lesz... hisz beszélünk róla még Pesten, három nap mulva odaértek.</p>
            <p>Három nap mulva Pesten vártam Peregit. Szabadságot kapott huszonnégy órára; amint a
               kezem közé kaptam, más ruhát adtam rá, s elvittem egy-két helyre, ahol régebben
               kártyázgattunk. Alig ismertek rája. A fiú amúgy is zömök volt, de most még kövérebb
               lett, csak úgy duzzadt a nyaka. Mi tagadás, kissé bamba lett a képe és ügyetlen az
               egész ember, a régi állapotjához képest. Egy kis kártyázás, meg barátkozás után
               vacsorálni vittem, utána meg egy mulatóhelyre, ahol leányok táncoltak, énekeltek. A
               jó Peregi megbomlott. Dülledt szemmel nézte a nőket s bikanyakán végigszaladt a
               rángás. Amikor otthagytam, pezsgőt ivott és kétszáz koronát kért tőlem kölcsön. Már
               indulófélben volt a »Carol«, amikor beállított álmos, dacos képpel; nem mertek szólni
               neki. Pesten megtudtam annyit, hogy a »Carol« szeptember huszadikán indul vissza
               Gönyőről, mind a hat uszállyal. Pesten rakodik és gyönge teherrel szeptember
               huszonnyolcadikán ér Kalafatuba. Ott dangubál október tízig, akkorra megrakják megint
               tengerivel és tizedikétől jön folyvást fölfelé. Hogy mikor hová ér, azt könnyű
               kiszámítani, mert sehol se áll meg Pestig. Ezt a rakományt meg kell szereznem.</p>
            <p>Hogy mikép, azt akkor még nem tudtam volna megmondani, de bíztam benne, hogy
               kitalálom. Azt hiszem, a drámaírók is hetekig járnak-kelnek hallgatva egy-egy
               ideával, csiráztatják százfélekép, amíg kiforr a dolog és megtisztul felül a színbor,
               leülepszik a seprő. Ilyen voltam én is. A vágyak édes mustja megrészegített már most,
               a kiforrás előtt. Szerettem volna odakiáltani a »Carol«-nak, amint elindult, hogy
               enyém leszel, ha még egyszer megrakodsz. Pedig mondom, akkor még üres volt a
               koponyám, csak a szívem dobogott az édes akarástól, mint mikor a kis gazdasági irnok
               bután szeret bele a grófkisasszonyába. Hazahajtottam Kresevóra szép lassan, hogy
               magamat csillapítsam és nehogy eliramodjak az eszmét adó szolgalelkektől, akik
               bizonyára csapatostul szálltak az autóm után és felkínálkoztak rendre, sugdolózva, ki
               szerényen, ki gonoszul, szemtelenül. Otthon aludtam egyet s azzal az elhatározással
               ébredtem föl, hogy Blausteinhoz fordulok legelőbb, a fuvarosgazdák okos
               főgazdájához.</p>
            <p>Végighallgatott csöndesen, aztán széles ajkait szívta befelé olyan szorosan, hogy
               szinte eltűntek a szájában.</p>
            <p>- Nagy dolog, nagy dolog, - dadogott - elvenni nem is olyan nagy, mint eladni
               húszezer métermázsa tengerit... frissen, egy-két óra alatt.</p>
            <p>Egy darabig szívta még az ajkát, járkált kínlódva, szinte nyögött, aztán elém
               állott.</p>
            <p>- De lehet... Palánkán október tizenhetedikén van a vásár, Bezdánban
               huszonkettedikén, Kresevóban huszonötödikén... Ha akkorra ideérne a hajó... ki is
               doboltatnánk előre a falvakban.</p>
            <p>Fölugrottam, hogy megcsókoljam összevissza-rágott ajkait, mert hisz megvolt a vége, a
               csattanója a dolognak, most még csak a közepét kell kitalálni, de ő húzódozott
               ettől.</p>
            <p>- Többet nem tudok... Vevőket, azt szerzek, tíz falut egyszerre, de máshoz nem
               értek... Én békességes ember vagyok, egy szenzál, semmi más... ha tengerit hoznak,
               vevőt hozok, mást nem tudok a dolog felől... nekem gyermekeim vannak...</p>
            <p>Nem vettem rossz néven Blaustein szabódását, ő érzi legjobban, hogy mire való, mire
               nem. Megnyugodtam a válaszában, elvégre is nagy dolog az, amit ő vállalt magára.
               Hosszú pályámon mindig annak köszönhettem sikereimet, hogy mindenkiből azt vettem
               ki, azt használtam ki, ami benne van. Annak, hogy az értékesítést, majd a legfőbb
               dolgot, ilyen óvatos, szolíd ember vállalja, csak örülnöm kellett.</p>
            <p>Az élet görgette síma kavics már megvan, most a durvábbja után kell néznem, első
               sorban Jargován Dusánt megkeresnem. Zimonyba hajtattam, onnan gyalog mentem át
               Belgrádba huszonnégy órára szóló igazolvánnyal, mint az utazó kereskedők szoktak. Jó
               darabig magam keresgéltem a Dunaparton a Sztojanovits kocsmáját, mert nem a parton
               volt igazában, csak onnan jártak belé egy üres udvaron által. Reggel volt s egy
               darabig várnom kellett Jargovánra, szerencsémre a kocsmáros a maga szobájába vezetett
               a piszkos ivóból, amikor a Jargován nevet említettem nékie.</p>
            <p>Szerb hősök arcképei lógtak a falakon, a rigómezei ütközet, meg a szerb függetlenség
               kikiáltása, csupa silány kőnyomat, alattuk cirill írás, meg a cégjegy, ami azt
               mutatta, hogy mind Bécsben készültek. Hanem a konyak, amit elém tett Sztojanovits, az
               magyar volt, háromcsillagos, síma, csúszós pálinka.</p>
            <p>Tíz óra felé megjött Jargován s mert künn meghallotta, hogy várják, egyenesen az én
               szobámba rontott. Durva, szájas embernek látszott, aki meg nem állhatta, hogy minden
               ötödik szava után ne káromkodjék. (A rácok általában irtózatosan káromkodnak.)</p>
            <p>Hanem később, amint Peregiről szóltam neki s úgy mellékesen vetettem oda, hogy
               mekkora terhet visz a Carol, kiviláglott, hogy éppenséggel nem ostoba ember.
               Egyszeribe megsejtette, mi a tervem, elcsöndesedett és igen okosan adott értésemre
               egyet-mást. Pompásul ismerte a Dunát, meg a rajta járó embereket.</p>
            <p>- Popeszkut, a Carol kapitányát ismerem, talán ő is ismer engem. Békességes,
               takarékos ember; mással meg nem inna egy pohár bort, de egymagában leissza magát a
               kabinjában virradáskor, ha lekerül a kapitányi hídról... Hallgat mindig, szereti a
               csöndes üzleteket. Három esztendővel ezelőtt volt baja a határrendőrséggel...
               Leányokat vitt ki a hajófenékben egy bolgár asszony számára... Akkor megbüntették,
               nem tudom, fogott-e rajta... Nékem is volt vele dolgom...</p>
            <p>Ez baj, gondoltam magamban, de bár nem szóltam, Jargován eltalálta a gondolatomat.
               Ivott egyet, aztán belenézett a képembe.</p>
            <p>- No, sok jó hajóst nem ismer az öreg itt Szerbiában, akiket meg én ismerek... Nagyon
               sok jóbarátomat, - mondogatta biztatásképp - különbek tízszer, mint a Carol
               legényei.</p>
            <p>- Hanem a tengeri, amit visznek, pompás, - fordítottam a dolgon - legalább, amit
               utoljára vittek, igen jó volt, nehéz, szép szemű, belemarkoltam Pesten. Becsülöm a
               métermázsáját tizennyolc koronára.</p>
            <p>- No, akik viszik, nem olyan kitünőek! Baleán, a kormányos, babonás vénasszony; meg
               örökké panaszkodik. Az igaz, hogy jól ismeri a folyást. Hajótisztjük nincs; olykor
               akad valaki, akit úgy hívnak. Aki volt gépészük, a részeges Lupescu, elment, mert
               őmiatta halt meg a Gyorgye gyerek, a fűtő; leszakajtatta a karját a géppel. Két
               németet fogadtak a géphez Passauban, de azok csak télig maradnak és nem is beszélnek
               a többivel; enni se jönnek föl a gépházból. Nicora, a vitorlamester szép szál legény,
               de ostoba, hányaveti ember; azt a három matrózt, aki mellette van, nem is ismerem,
               mert gyerekek még, de ha valamire valók lennének, ismerném őket. Nem is maradnak
               sokáig, úgy fogadják föl őket, kit Mohácson, kit Galacon. Sajnálom Peregit, hogy
               közéjük keveredett, pedig az jó gyerek...</p>
            <p>Nyeltem a szavakat s el nem felejtettem volna egyet is belőlük. Pompás ember ez a
               Jargován, hagy hallom, mit tud még.</p>
            <p>- Hát az uszályhajókat ki vezeti? - kérdeztem.</p>
            <p>- Most hat uszállyal jár a Carol rendesen, amióta megújították a gépjét, de ezeket
               váltogatja. Sokszor hoz befelé magyar hajót, olykor bajort is, ami akad. Három
               uszálykormányosukat ismerem, ezek rendesen a Carol után járnak, de a többit ki
               tudná.</p>
            <p>Hallgattunk azután hosszasan s csak egymást néztük, hogy hátha bele látnánk egymás
               veséjébe. Nem mertem azonnal az orrára kötni mindent, pedig várta, láttam rajta.
               Kerülgettem a dolgot.</p>
            <p>- Bezdánban, meg Palánkán vásár lesz a hónap végén - mondok.</p>
            <p>- Tudom...</p>
            <p>- Drága a tengeri, tizennyolc koronán fölül áll...</p>
            <p>Olvasott bennem és javítgatta a terveimet, amiket el se mondtam.</p>
            <p>- Kresevo jobb lenne, azon az ágon két esztendő óta alig járt hajó, de most elmenne
               benne a Carol, mert nagy a víz... Jó csöndes hely.</p>
            <p>Egy darabig hallgatott még, aztán fölugrott s az asztalra ütött igazi rác
               indulattal.</p>
            <p>- Ej, ne komédiázzunk no, hisz tudom, mit akar az úr... beszéljünk nyiltan. Nagy
               dolog, a Carol tengerijét elvenni csak úgy lehetne, ha az én embereim kerülnének a
               mostaniak helyébe, legalább felesen...</p>
            <p>Magam is örültem, hogy szabadon szólhatok, de csak súgni mertem néki, amit rég
               gondoltam.</p>
            <p>- Ha a te embereid (a szerb tegez mindenkit), a te hajósaid várnának,
               Turnu-Szeverinben, Orsován, Belgrádban, meg Újvidéken, ki lehetne velük váltani a
               Carol népét. Betegek azok és iszákosak, Peregi kosztjától majd a partra
               kívánkoznak...</p>
            <p>Jargován hátrakapta a fejét és végigmért egy pillantással. Úgy látszik, megnőttem
               előtte s alázatosabbá lett egyszerre. Ő kérdezett engem azután, mint olyan embert,
               aki többet tud nálánál. Elmondtam neki mindent s ő kezet adott, esküdözött a
               szentekre, - ugyanazokra, akiket egyébként sűrűn káromlott - hogy igaz, becsületes
               társam lesz. Hanem pénz, az kell előre - úgymond.</p>
            <p>- Nem nékem, mert énnékem megvan a mindennapi rakiámra (pálinkára) valóm, hanem a
               pajtásaimnak. Majd meglátja az úr, hogy milyen emberek: Perics Száva a kormányos,
               annál különb még nem járt a Dunán, igen jó, csöndes ember, de most szolgálatba akar
               állani, mert nincs pénze, meg Tökölics, aki a Dunán született és azóta is rajta jár,
               csak most két hónapja talpal az Úristen földjén (nem tudom, nem-e a kragujeváci
               fegyházban), de bátor legény is, én istenem, nem ijedne meg az apja lelkétől se; kár,
               hogy igen költi a pénzt. No meg a kis Kosztics... össze kell ezeket tartani erős
               regula alatt, mert elszélednek, ki vízen, ki földön, ehhez pedig pénz kell...</p>
            <p>Adtam neki előre nyolcszáz koronát, mert hisz igaza volt, az ilyen vállalatot nem
               lehet hitelre csinálni. A másnap, meg a harmadnap Jargováné volt, hogy összetoborozza
               híveit, és kilencedikén indultam vele Kalafatuba, ahol a Carol rakodott, de külön
               kocsi-osztályban, - mert azóta nem beszéltem vele nyilvánosan.</p>
            <p>Kalafatuban Jargován a hajóra ment, hogy jól megnézzen mindent és ismerkedjék a
               legénységgel, én meg Peregit fogtam elő a parton és húztam magammal egy kis füzesig.
               A fiú megijedt, láttam rajta.</p>
            <p>- Te, - mondtam neki keményen - nem a Carol szakácsával beszélek ám, hanem
               Peregrinóval, a fiumei betörővel, meg a zdihavai gyermekrablóval, az olasz
               bankó-kupeccel. Előlem ugyan el nem bujsz a moslékos cseberbe...</p>
            <p>Ijedten nézett rám, mint a bűnbeesett eb. Farkassá kellett változtatnom és ő nem
               ellenkezett. Elmondtam neki mindent, a vásárok dátumát, az ő föladatát, végre azt,
               hogy ha minden jól megy, rája vagy nyolcezer korona jut tisztán. Végre elővettem egy
               iskátulyát tele kemény fehér pirulával.</p>
            <p>- Ne félj, emberhalál nem lesz. Ha ebből egyet teszel egy ember levesébe, megszédül,
               a feje fáj, ágyba kívánkozik; ha kettőt teszel, ágyban marad biztosan, egy kicsit
               félrebeszél és tífusz ellen kezeli minden doktor. Lassan kezdjed: jól vigyázz
               Orsován, Belgrádban, Újvidéken lehet a váltás, ott várnak az embereink. Jargován majd
               megmondja, hogy kik. Lásd el az uszályok kormányosait is, mert legényemberek azok és
               a te főztödet fogják enni. Csak a „Reménység”-en főz Kócsárnak a felesége. A mi
               kormányosainknak kell a vezetékre kerülni Palánkáig.</p>
            <p>Ezzel ott hagytam s mentem vissza a hajó felé. Épp akkor lépkedett kifelé a pallón
               Jargován. Amikor elment mellettem, odasúgott: - A hatosban búza van, a többiben prima
               tengeri. Minden jó lesz. - Én is csak jót reméllettem s teljes bizalommal hagytam ott
               a partot.</p>
           
         </div>
        <div type="chapter">
            <head>
          XVII. A Carol meg az uszályai.
            </head>
            <p>Másnap reggel oldozták az uszályokat; a hatos kezdte. Fölszedték a két feszítőfáját,
               ami befelé szorította a hajót a parttól s eloldozták a köteleket. Ezalatt a Carol
               lassan, füstölögve ereszkedett lefelé az uszályokhoz, alattságot eresztett és a
               hatost fogta meg elsőnek. Utána a „Reménység” jött volna, a magyar hajó, (a szegedi
               Szabó testvéreké volt,) de a beteg Kócsár István az első tőkénél nem bírta elkapni a
               hajítókörtét, hogy fölhúzza az alattságot s már úgy volt, hogy másodszor kell
               hajítani, amikor kiugrott az asszony, fölrántotta a kötelet és ráakasztotta a
               tőkére. Hátul meg a „Reménység” kormányánál most a kövér Bunyica állott, de csak
               addig, míg el nem indulnak, mert az asszony fogadkozott, hogy elmennek maguk is
               segítség nélkül. Utána a négyest kötötték meg és a Carol lapátos két kereke lassan
               csapkodni kezdte a vizet, mint a szerelmes hattyú, hogy megfeszüljenek a kötelek és
               rendben álljanak a vezetékek. Amikor az utolsó uszály is kötélen volt, Popeszku
               kapitány a hídról fölkapta a réztülköt és hátraszólt keserves, erőltetett hangon,
               ahogy csöndes, hangtalan emberek szoktak, ha mégis kiabálniok kell:</p>
            <p>- Mehetünk, - aztán leszólt a rézcsövön a gépésznek és megindult lassan az egész.</p>
            <p>A gőzös kormánya mellett Baleán állott, amíg el nem hagyták a várost és el nem
               kerülték a felső-viddini homokszigeteket, aztán Nicorának adta, a vitorlamesternek és
               reggelizni ment a kapitány mellé. Bunyica is visszajött és ott állott a kormányos
               mellett (így rendeli a szabály), a két új matróz meg, akit tegnap fogadtak, a
               fedélzetet mosta hosszú kötélbojtokkal és öblögette végig sok-sok kupa vízzel a
               hajót.</p>
            <p>Hátul a Reménységen is leszállott Kócsár István és Juditnak adta a rudat. Az ember
               meg úgy nézte a vizet, meg a gőzöst az asszony lába mellől s csak olykor szólt neki,
               hogy ereszkedjen közelebb a hatoshoz, ami hat ölnyire úszott mellette.</p>
            <p>Sárga lapos partok közt mentek, egy-egy ivó tehén fehérlett a homokon olykor, de
               messziről a román részen meglátszottak kéken a Turnu-szeverini hegyek. Szép, napos
               idő volt, s kivált az a rész volt meleg, ahol a ráncosképű Popeszku ült a
               kormányossal. Baleán szólt ugyan, de mintha inkább a borhoz beszélt volna, amit
               rossznak tartott a multkorihoz képest. Bizonyosan itt szűrték a bolgár parton
               Gomotárban, a laposon, de persze olcsó volt, hát meg kell inni a hajósnak mindent,
               mert csak egy helyen mérnek bort, nincs mibe válogatni. Popeszku hallgatott, mintha
               éppenséggel nem hallott volna semmit. Csak pislantott közbe olykor szürke szeme, amit
               sárga árkok és gátak fogtak közbe sűrűn, mint a homokdünákon látszik. Afféle sivár
               tájékra emlékeztetett az orcája, amin csak alig fakad egy kis kóró, gyér sárgás
               szőr.</p>
            <p>Tíz óra elmúlt már. A Peregi konyhájából jó pörkölt hagymaszag ütött ki és Baleán
               beszólt hozzá, hogy mi lesz az ebéd. A két új legény is meglett a pallótakarítással
               és kilincsek fényesítésébe kezdett szép lassan, csakhogy éppen muljék az idő; az
               egyik valami pattogós bolgár nótát dalolt.</p>
            <p>Gomotáron túl Popeszku sokat nézte a szerb partot és amint egy ladik látszott meg a
               part mellett két emberrel, hirtelen lecsöngetett a gépészhez. A Carol megállott s a
               ladik a gőzös felé jött lassan.</p>
            <p>Magas, szakállas ember kapaszkodott föl a hajóra, Cselingerián, az örmény; már akkor
               járt a szája egyre.</p>
            <p>- No, soká jöttetek Popeszku, már tegnap óta várok rátok. Azt hiszem, jól vagy... No,
               hál Istennek... Sok kukoricát viszel, derék embereid vannak, no, hál Istennek...
               Majd megismerkedem velük... Jót főztök úgy-e, jó szagú dolgot... Nemsokára
               ebédeltek úgy-e, no hál Istennek...</p>
            <p>Sebesen habzsolva beszélt, mint mikor nagy mohósággal nyeli az éhes ember az ételt s
               az rútul lecsurog kétoldalt a szája szélén. Úgy ez is félig kimondhatatlanul
               hullajtotta a szókat s a nyála szinte főtt, fortyogott belül abban a katlanban, amit
               a nyelve kavart egyre szaporán.</p>
            <p>Előbb a kapitány kabinjához ment, de onnan kijött hamar és végigment a hajó népén. A
               kormánykeréknél Baleánnak a vállát veregette meg, mind a kettőt egyszerre hátulról,
               mintha meg akarná ölelni, Bunyicának a haját gereblyélte végig és derék, szép fiúnak
               nevezte, a két új legényt kivallatta, hol születtek, él-e még az édesanyjuk: - no hál
               Istennek - egy szóval barátkozott, nyelvelt szemtelen módon.</p>
            <p>Benyitott a konyhába is csurgó beszéddel, Peregi visszafordult a tűzhelytől és
               megismerte Cselingeriánt, a leánykereskedőt s annak is elállott a szava egyszerre.
               Egy kicsit gondolkozott, vajjon látta-e már ezt az embert, de mivel Peregi nem szólt
               és ostoba, közönyös képet vágott, annál sűrűbben öntötte a szót.</p>
            <p>- Ó, de jó szakács vagy édes lelkem... érzem a szagáról... mit, pörkölt lesz... azt
               igen megszerettem Magyarországon... adj egy kanalat, megkóstolom... idehívom
               Popeszkut is,... van-e feleséged? Nincs... minek is az ilyen szép legénynek, úgy-e...
               hehehe... minek egy, mikor van tíz... még egy kis vágott paprikát bele... pompás,
               felséges lesz. No, hál Istennek... még ezt a falat kenyeret mártom a levibe...</p>
            <p>Lenyelte a kenyeret, megszopta két középső ujját csak úgy beszéd közbe, azzal indult
               le a gépházba. Peregi meg, amint elment az örmény, betette az ajtót, bereteszelte s
               a fehér pirulákból kettőt vetett a pörkölt levébe. Csak kettőt az egész legénységnek
               való bográcsba - első porcióképpen. Aztán szaladt teríteni a kapitány kabinjába és
               sietve tálalt külön Popeszkunak meg Cselingeriánnak s külön a matrózoknak.</p>
            <p>Amíg hordta le az ételt a legénységi kamarába, odagyülekeztek mind s a kis helyiség
               tele lett ételgőzzel, meg bagariacsizmák szagával. De Baleán a kormányosnál maradt
               Iliával az egyik új matrózzal, mert olyan különös itt a víz, ahol összeér a
               szerb-bolgár határ. A Duna amíg kicsiny, bátorságos a benne járás, a homokzátonyok
               megmutatkoznak benne mind, mint valami nagy sárga teknősbékák, amiknek csak a hátuk
               áll ki a vízből, de most, hogy megdagadt a víz, elbujtak rendre. Több terhes gőzös
               jött velük szembe és Ilia piszkos kék lobogót bontott ki olyankor, hadonázott vele
               azon az oldalon, amerre ki akar térni. Hanem amint nem látszott több gőzös előttük,
               leküldte Baleán a fiút s az lement az ételtől sűrű levegőjű kamrába, ahol jutott még
               neki is ennivaló. Csak két óra felé hozott Peregi külön ételt Baleánnak, amikor a
               vitorlamester állott a kerék mellé, a kormányos meg lement s három keresztvetés után
               sűrű sóhajtozással ült a tál elé, mintha olyan keserves bért róna le az evéssel,
               amivel tartozunk az élethez. Mindazáltal sokat evett és már az első kanál után
               kiáltott Pereginek a borért.</p>
            <p>Ebéd után voltak és zsibbadva üldögéltek a hajón. A gőzös meg zúgott, rezgett
               álmosan, mintha nagy vízidongó szállna el lomhán a parti öreg fűzfák előtt a lemenő
               napban. Amikor veres lett az ég, a víz, lámpát huzatott Baleán az árbocra, megnézte a
               kelő fehér holdat és lement aludni azzal a szándékkal, hogy majd csak éjfélkor jön
               föl a kormányhoz, amint máskor tette.</p>
            <p>Nicora, a vitorlamester meg fölhajtotta a gallérját a kerék mellett s Popeszkunak is
               szélfogót csinált Ilia ernyővászonból a kapitányi hídon, úgy hogy csak az
               aranyosszélű sapkája látszott ki, amit lekapott sebesen, nagy tisztességgel, ha másik
               gőzös ment el mellette. Játékos hideg szél indult meg a Turnu-szeverini hegyek felől,
               s hol elhagyta a fuvást, hol meg egyszerre a gépház olajosszagú meleg lehelletét
               kapta fel s öntötte a kormánykerék felé. Megszépült éjjelre a Duna zavaros vize is,
               mint az asszonyi orca és fehér fátyolt öltött, amibe csillogó ezüstpillék ezreit
               szőtték. Ezt kapkodta róla a sugdosó éjféli szél.</p>
            <p>Még nem volt itt az éjfél, amikor Baleán sápadtan, tántorogva jött föl.</p>
            <p>- A Gyorgye, - sugdosta - megnyomott a Gyorgye... - és leült Ilia mellé, mint aki
               rettentő fáradt.</p>
            <p>Nicora elérte az egyik kezével a kerék mellől és megrázta. Engedett a válla puhán,
               mint az ittas emberé.</p>
            <p>- Nem, nem ittam bort... a Gyorgye volt... a mellemre térdelt... itt e... érzem a
               térde kalácsát... - Szomorúan lehajtotta a fejét s aztán süket hangon szólalt meg
               újra, amiből nem érzett ki reménység.</p>
            <p>- Visszajár a Gyorgye... tudtam, hogy így lesz... majd megfojtott...</p>
            <p>Ekkor már Popeszku is odajött, s a sárga képe még sápadtabb volt; de bár mozgott a
               serte az ajkán, nem szólt közbe. Mintha köztük járna a megholt, meghüvösödött
               mindegyikükben a lélek, amint ráemlékeztek.</p>
            <p>Négy héttel ezelőtt történt fölfelé menőben, hogy a fiúnak leszakította a gép a
               kezefejét. Gyorgye elájult, de elkötötték a sebét és magához tért. Orvost nem hívtak,
               mert akkor hatósági ember is jött volna a hajóra. Különben is a szerb-magyar
               határ-Dunán mentek, Popeszku meg nem ereszt a hajóra hivatalos személyt, hacsak nem
               muszáj; akkor is szinte belebetegszik. Gyorgye megvolt valahogy Zimonyig (csak odáig
               mentek akkor), de visszafelé üszkösödött a sebe és meghalt éppen Kazán előtt.
               Eltették a testét két napra, s amikor túl voltak Turnu-Szeverinen, elásták egy lapos
               kis szigeten Crivina alatt. Nicora vitte ki Bunyicával ladikon, ők is temették el, s
               imádkoztak is fölötte, mert jó gyerek volt. Papot nem hítt Popeszku s nem is
               jelentett senkinek semmit, mert ki tudja, milyen hiten volt, talán török, vagy tatár,
               mert Dobruscsából jött, ámbár a szép fehér képe katolikust mutatott. Popeszku nem
               szeret jelentgetni; hanem a dolog kicsinyt aggasztotta, bár nem mutatta.</p>
            <p>- Ne beszélj bolondokat, hisz ti ástátok el, Nicora, jó mélyen.</p>
            <p>- Igen, - mondta a vitorlamester - de nem valami mélyen, mert egy méterre víz ütődött
               föl. - Látszott rajta, hogy fél és kevesli a földet, ami Gyorgyén van.</p>
            <p>Feljött a második numera is, a testes Bunyica, hogy fölváltsák az elsőket, de ott
               maradtak mind a kerék körül. Az öreg legény hallgatta egy kicsinyt a többit, aztán
               megszólalt és gyönge, borzongó hullámzás futott által a lelkükön.</p>
            <p>- Engem is megnyomott. Most tudom, hogy ő volt. Én csak nehéz feketeséget láttam
               gurulni felém, amint elaludtam, valami fekete gomolyagot, ami a hasamon megállott és
               nyomott, szorított egyre... a hangom meg elapadt, pedig kiálthattam volna... Abba a
               gomolyagba ő volt. - A kapitány kedvetlenül forgatta a fejét a fölhajtott
               gallérjában, de látszott rajta, hogy hisz valamit belőle. Ilia, az új legény azt
               mondta, hogy az ilyennek a sírját az ő falujában fölbontják s ha karvaly vagy vámpír
               képében jár vissza, akkor lemetszik a két kezét.</p>
            <p>- Mart-e a csőrével, Bunyica, mint sasféle szokott? - kérdezte Ilia. Baleán szólt
               helyette.</p>
            <p>- Nem, én emberformának láttam... De az igaz, hogy ilyennek a sírját föl kell
               bontani, mert végigkísért bennünket másképp a Dunán, amerre életében járt... Ha
               biztos a dolog... másképp nem. Költsétek föl Sávelt, az barátkozott vele régebben
               Galacon; volt-e annál...</p>
            <p>Nehezen ébredett föl Sável, de amint följött és megtudta miről van szó, a homlokára
               koppantott.</p>
            <p>- Most már tudom, mi volt az. Két olyan fal közt kergetett, ami mindig összébb ért.
               Már olyan szoros volt a hely, hogy alig fértem, még mindig űzött, nyomott, végre úgy
               beszorított, hogy elállott a lélegzetem s ő még mindig beljebb nyomott... Tudom már,
               a maga helyére akart beszorítani, hogy ő kinn járhasson... Soha ilyen éjszakám nem
               volt...</p>
            <p>Nem szóltak Sável beszédére soká; a gép csak szuszogott, zihált egyre s a lapátok
               verték a vizet, de nem ragyogott az már annyira, mint előbb és sötétült,
               szennyeződött megint, mert lement a hold. A kormányos susogott:</p>
            <p>- Tenni kell valamit... holnap estére odaérünk... ha elhagyjuk, már nem lehet...</p>
            <p>S amint elment a kapitány és Baleán megfogta megint a kereket, a másik, három ember
               szorosan körülötte maradt. És sugdostak, mert habot hányt a lelkük, mint a fölpaskolt
               víz, örvénylett, forgott a bukkanásokon és fölragadott bennünk a fenékről sok régi
               babonát, falubeli történeteket, temetői szörnyűségeket, nyughatatlan lelkekről,
               akiknek nem kell a sír, s akik éjszakánként visszakívánkoznak: férfi az asszony
               mellé, fösvény a pénze mellé. Agyonszúrt legény lelke kopog be a szeretője ablakán s
               hivogatja kakasszóig, megszántja földjét éjjel a gazda és megfeji a tehenét az
               asszony, hogy véreset ad az másnap. A pópa meg szent liturgiát mond a halott
               nyugodalmáért és beszenteli megint a sírt, de ez nem elég, mert fölbontják a sírt
               éjjel az elevenek, a megrontottak és hegyes karóval általverik mellét, odaszegezik a
               sír fenekéhez, hogy el ne jöhessen onnan többet.</p>
            <p>- Tennünk köll valamit... - szólt olykor Baleán, meg a többiek, majd az egész
               hajónépe mellette volt és szomorú egyezség látszott meg orcájukon. Aznap hallgatagon
               jártak-keltek, csak Cselingerián száraz csacsogása hallatszott folyton, mintha
               magpergető lenne a szája és szemetes dudvát járatnának le rajta.</p>
           
         </div>
        <div type="chapter">
            <head>
             XVIII. A Gyorgye lelke.
            </head>
            <p>Déltájban egy szerteszakadt tutajnak a gerendája került a jobbik kerék alá és a Carol
               macskát vetett; a két új matróz Bunyicával a ladikba ugrott, hogy kivegye a gerendát.
               Amikor megállott a gőzös, a Reménységről ladikon jött át a Judit a víz ellen, az
               alattsághoz fogózkodva, de föl nem hágott, csak fölszólt a kapitánynak.</p>
            <p>- Beteg az uram, már két éjszaka én vagyok a kormánynál, pedig meleg étel kellene
               neki. Eddig csak fönn üldögélt napközben velem, de most odalenn fekszik. Én se bírom
               tovább, adjon segítséget a Reménységre...</p>
            <p>A kapitány kihajolt a korláton s egy darabig bamba, durcás képpel nézett az
               asszonyra. Ezután megszólalt rövid, makogós szókkal. Tudott magyarul.</p>
            <p>- Csak éjfélig tartsd a rudat Judit. Éjfélre Turnu-Szeverinbe érünk, ott tud Peregi
               valami jó kormányost, azt küldöm a Reménységre.</p>
            <p>A szakács leadott a ladikba egy fazék levest s az asszony eleresztette a kötelet,
               lapátot kapott a kezébe s egy-két rántással megigazgatta állását. A Duna meg ragadta
               le sebesen. A hajó farán a Kócsár István halvány aggódó képe látszott. Amikor Judit a
               fölhágólajtorjáig ért, ügyesen elkapta, fölment a fazékkal és megakasztotta a
               ladikot.</p>
            <p>- Csakhogy megjöttél, - szólt István gyönge fohászkodó hangon.</p>
            <p>- Ne féljön édös uram, - biztatta az asszony - Turnu-Szeverinben segedelem vár
               bennünket, azután maga mellett leszek... gondját viselem, Újvidékig bizony talpra
               állítom.</p>
            <p>Kócsár István köhögött.</p>
            <p>- Jaj, csak a Tiszába volnék már...</p>
            <p>Elől a Carolon azalatt rendbejött a kerék, a gerendát kivették a lapátok közül és
               jóval egy óra után Peregi is megindult csörgő táljaival meg jószagú ételeivel.</p>
            <p>Odalenn, a legénység asztalánál inkább hallgattak, mint egyébkor evés közben s még a
               nagyszájú vitorlamester se szólta a szakácsot az ételért, mintha minden jó lenne
               neki, amit adnak, pedig sokat nem evett ő se.</p>
            <p>Féltek az éjszakától. Három óra tájban lecsöngetett Popeszku a gépésznek, hogy
               lassítson. A luzsáci malmok mellett mentek el. Berregett mind bolond módra, belülről
               éneklés, tamburaszó, meg molnárcsusza szaga áradt el messzire. A parton szekerek
               várták a térülő dereglyét az őszi terméssel; jó dolguk van a molnároknak.</p>
            <p>Lassan elérte a nap is az orsovai hegyeket és bepirosította az ég harmadát;
               megerősödött az esti szél s ragadta dühösen hátrafelé a Carol sűrű fekete füstjét.
               Mintha valami verespalástos óriás rángatná visszafelé a hajánál fogva a gőzöst.</p>
            <p>Ilia, a fiatalabbik legény, odaállott a kormányos mellé és kérdezte, - már harmadszor
               ezen a délután - hogy ez a sziget-e az, ahol eltemették őt.</p>
            <p>- Még odább van a hajláson túl, de egy óra mulva odaérünk, - csitította a kormányos,
               pedig magának is reszketett a belseje és valami meg-megrándította a vállait. Meg egy
               ideig a kormánynál maradt, de amikor meglátszott a crivinai szigetség, odaadta a
               kereket kis időre Iliának és keserű képpel fölment a kapitányhoz. Csöndesen beszélt
               neki s az intett, hogy jó lesz.</p>
            <p>- Megállunk, - szólt lefelé jövet Sávelnak - faraghatod.</p>
            <p>Sável meg előrement, a hajó orrába és egy lapátnyelet hegyezett szekercével sebesen,
               amennyire a kemény tölgyfa engedte.</p>
            <p>A sziget végén fölül, nehogy meglássák a crivinai partról, megállott aztán a Carol,
               de nem vetett macskát, csak annyira dolgozott a gépje, hogy épp egy helyen állott a
               sebes Dunában s így Popeszku akár meg is esküdhetik nyugodtan, akár a magyar, akár a
               szerb bíróság előtt, nem is szólva a románról, hogy ő nem állott meg Crivinán.</p>
            <p>- Ide temettétek? - susogta a kormányos Nicorának.</p>
            <p>- Nem erre, túl egy apró, csitri szigetre, - válaszolt a sápadozó nagy ember.</p>
            <p>Ladikba ugrottak, előbb Sável a hegyes karóval, utána a testes Bunyica, meg a
               vitorlamester, aki a kormánylapátot fogta. Popeszku bement a kabinjába és bort
               hozatott; ő bizony nem tud, nem lát, miatta tehetnek akármit. Cselingerián
               végigszaladt a hajón kétszer is, csacsogva, mint a kalitkába fogott szajkó és
               megkérdezett mindenkit, hogy mi az, miért állunk meg, baj van-e, leszáll-e valaki
               vagy újat hoznak... De senki se válaszolt neki.</p>
            <p>A csónak meg elkerülte messzire a crivinai sziget alsó, hegyes végét, mert messzire
               nyúlik az víz alatt lefelé, bekanyarodott a túlsó ágba és a nádas árnyékába került.
               Azt az ágat is, amin mentek, két sziget fogta közre, mert ott háromfelé vált a Duna.
               Hallgattak mind, csak a száraz nád zörgött különös hangon, ha az evező érte és
               konyultak az elöntött szálak alázatosan, míg elment fölöttük a csónak.</p>
            <p>Általvágtak egy öböl előtt és a feketedő alkonyatban egy kisebb sziget látszott, a
               parti nagy sziget mellé húzódva, mintha csónakot kötöttek volna a nagy hajóhoz. De
               most nem volt meg a szigetek sárga homokpereme, a füzek feketesége leért a vízig.</p>
            <p>- Azon a csitri szigeten fekszik, - szólalt meg Nicora Enake először, mióta jöttek és
               arra fordította a ladik orrát. A vastag Bunyica kegyetlenül belefeküdt az evezésbe és
               Sável is iparkodott. Egynéhány perc mulva a ladik orra a zörgős nádba fúródott és
               Sável a partra ugrott volna, de elhamarkodta és a vízbe cuppant, mert a sötétség már
               sátrat vert a szigeten. Kihúzta a csónakot s káromkodott volna, de megijedt és
               elharapta a szót.</p>
            <p>- Hisz ennek a felét elöntötte a víz. Hová temettétek?</p>
            <p>A nagy vitorlamester is kiugrott, vigyázva, hajlott térddel végiglépte a sziget
               száraz részét, mintha kígyók között járt volna és megállt egy fűzfához közel, ami
               derékig állott a vízben.</p>
            <p>- Ide, ez alá ástuk, egész biztosan tudom... - makogta és lehajtotta a fejét - Úgy-e,
               Bunyica?</p>
            <p>Bunyica nem szólt, de nem is ellenkezett. Ásó meg csákány volt a kezében s azt
               leeresztette a fűbe.</p>
            <p>- Hisz méteres víz van rajta, azt ugyan ki nem ássa senki...</p>
            <p>- Próbáljuk meg, - erősködött Sável, de Bunyica vállára tette megint a
               szerszámot...</p>
            <p>- Ostoba... próbáld meg te, tudsz-e ásni derékig érő vízben.</p>
            <p>A vitorlamester végigtapogott egypárszor a parton a sír helye előtt, amint a
               kacsaköltő tyúk járkál a parton tehetetlenül, ha a vízbeszaladt a nevelt fia és nem
               mert káromkodni.</p>
            <p>Végre is segíteni nem lehetett a dolgon; Gyorgye a víz alatt, meg a föld alatt
               fekszik, a testéhez halandó ember hozzá nem fér.</p>
            <p>Sável a hegyével lefelé a vízbe vágta a karót, oda, ahol Gyorgye fekhetett, de a víz
               fölvetette a rudat és ragadta lefelé.</p>
            <p>- Ne te, - szólt ijedten Nicora - nem jól tetted... kár volt bántani.</p>
            <p>Az új legény megrántotta a vállát, hogy ő nem bánja és ment vissza a ladikhoz, hogy
               eloldozza; lassan utána jött a másik kettő is. Belépett a lomha Bunyica, utána a
               vitorlamester és Sável betolta a ladikot térdig lépve a vízbe, aztán farára ugrott
               két térddel s a nádas puha pamacsai megcirógatták borotválatlan képét.</p>
            <p>Már feketéllettek a szigetek, mintha szénné égett volna rajtuk a füzes és pernyévé a
               fű, csak az ég vöröslött még s egy kevés jutott a bíborból a víznek.</p>
            <p>Nem arra mentek vissza, amerre jöttek, hanem víz ellen, a nagy sziget felső végének
               eveztek; a Carol, akármilyen lassan verte is a vizet a kereke, már ott lesz
               bizonyára. Elhagyták a csitri szigetet, egy negyedóra mulva elmaradt a kisebbik parti
               sziget is és egyágú lett a kis Duna. De nem fogta most el előlük a füzes a szelet és
               süvítve vágott keresztül a partról féloldalt. A vitorlamester is dolgozni kezdett a
               kormánylapáttal, mert nyomta a ladikot a szél.</p>
            <p>Amikor közelértek a nagy sziget felső csúcsához és meglátszott az öreg Duna vize,
               különös hajó feketéllett előttük jó háromszáz lépésnyire és valami nyávogó hang sírt
               bele a szélzúgásba gyöngén, olykor mint a kisded csecsemőé, aztán erősebben.</p>
            <p>A vitorlamester keresztet vetett, Bunyica hátrafordította a fejét s kissé abbahagyta
               az evezést.</p>
            <p>- Kotró az... de nincs lámpása, - szólt és fülelt egy kicsinyt - valaki van rajta...
               Talán asszony... talán...</p>
            <p>Nem merte megmondani, hogy a halott Gyorgyére gondolt, de a másik kettő értette.
               Hiába, el kellett evezni mellette. Közelebbről meglátszott a gémje, amint rézsút
               nyúlt föl a vöröslő égbe, rajta a vasvedrek összeverődtek a szélvészben és mint óriás
               rekedt kolompok szólaltak meg minden fúvásnál.</p>
            <p>- Ezt ugyan otthagyták, - elmélkedett a vitorlamester kissé bátrabban - bizonyára
               kocsmába ment a legénysége... szombat este van... no, a lámpást meggyújthatták volna
               rajta, amint illik...</p>
            <p>Hanem az a vékony emberi hang újra megszólalt, most már értelmesebben, nyávogó
               panasz, rimánkodó hívás, amivel nem bírt a szél, se a vedrek harangozása, csak
               hallatszott egyre.</p>
            <p>A hetyke Nicora nem kavarta már a vizet a kormánylapáttal, egyenesen tartotta, mint
               az egyenest úszó hal a farkát. Bunyica bamba nekikeseredéssel evezett, az új legény
               meg nem szólt. Vagy tíz perc mulva megszólalt a vitorlamester:</p>
            <p>- Látszik már... csakugyan asszony vagy gyerek...</p>
            <p>Fölállott a ladik farában s a másik kettő is hátrafordult ültében. A kotró szélén
               valami fehér gomolyag látszott, kuporgó asszonynak ruhája; egy kar nyúlott ki belőle
               és integetett lassan. Hát még se ő az, gondolta mind a három.</p>
            <p>- Mit akarsz, hej, - ordított Nicora immáron nagy bátran, nem mintha épp a feleletre
               lett volna kíváncsi, de hogy emberszavát hallja a nyávogó valaminek.</p>
            <p>Erre előkerült a másik karja is annak, s összekulcsolódott a két kezefeje
               könyörgésre, majd meg szertevágott ölelésre, mintha húzná magához a ladikbelieket.
               Értelmes szót nem ejtett, csak panaszkodott, rimánkodott egyre.</p>
            <p>- Jaj, vigyetek el... jaj, megfagyok... Jaj, jaj, jertek érettem... A Szentháromság
               küldött ide benneteket... A Szent Miklós kormányozta ladikotokat... jaj... jaj...
               vigyetek, szabadítsatok Isten nevében... jaj...</p>
            <p>Egy alattságnyira voltak s elhagyták az evezést; hallgatva tanácsot ültek egy percig,
               hogy mit tegyenek, a csónak meg iramodott magától a kotró felé és az asszonyszemély
               kihajlott a víz fölé. Nicora összeráncolta a szemét s úgy nézett bele a vereslő
               sötétségbe.</p>
            <p>- Hisz ez fiatal... szép is tán... vegyük le... - tanácsolta és Sável a csónak orrán
               fölkelt, megcsikarta a kotró láncát s odarántotta a ladikot szorosan a hajó fala
               mellé, Bunyica meg kitárta a két karját, hogy ölbe vegye az odakivánkozót. Puhán
               omlott a keze közé az asszony, könnyű, fázós teremtés, az öreg matróz érezte, mint
               reszketett. Aztán lassan lecsúszott a kezéből a ladik fenekére, lekuporodott, s ami
               kendő vele volt, mind magára tekerte; hanem a szél leszedte egy pillanatra a fél
               orcájáról, Nicoráéval találkozott a nézése és elmosolyodott. Nem volt véle egyéb,
               csak valami pólyaforma hosszúkás kötés, amit úgy tartott az ölében, mint a gyermeket
               szokták.</p>
            <p>- Gyerek? - kérdezte Nicora csintalanul és feléje nyúlt, de az asszony ijedten kapta
               hátra a csomagot a bal hóna alá, mint ahogy a szárnya alá kapja a fogoly a kicsinyét
               s csak a fejével intett, hogy nem gyerek.</p>
            <p>Sável meg eltaszította evezőjével a ladikot a kotrótól és megindult mind a három
               lapát, mert segített a vitorlamester is hátul. Hallatszott nemsokára a Carol
               kerekeinek a lassú zubogása is és a fordulónál megvillantak a lámpái. Az asszony nem
               kérdezte, hová viszik, csak ült bebugyolálva hangtalanul. Amikor a gőzöshöz értek,
               felállott, de gémberedett kezei nem bírták a kapaszkodást; Bunyicára nézett s az
               vette ölbe a felhágón.</p>
            <p>Odafönn a kazán mellé ült, a rostélyra, ahol olajos szagú melegség áradt föl a
               gépházból és még jobban becsavarta a fejét. Véle nem igen törődtek, hanem Nicorát
               közre fogta Baleán, meg a kapitány és sugdolózva faggatták; az meg a fejét rázta és
               kedvetlenül mentegetődzött:</p>
            <p>- Nem lehetett no, a síron derékig érő víz folyik... mit tudtam én akkor, hogy mire
               ügyeljek, eltemettem, ahogy tudtam.</p>
            <p>Popeszku hallgatott, hanem a kormányos dohogott.</p>
            <p>- Csúnyául cselekedtetek... meg az az ostoba Sável, miért vágta a karót feléje a
               vízbe... Jaj, de vaksi az ilyen gyerek... baj lesz még ebből...</p>
            <p>Nagyon messziről lámpák ragyogtak csoportosan, Turnu-Szeverinhez közelített a Carol.
               Baleán visszament a kormányhoz. Ilia meg leszállott, de mellette maradt ügyeletesnek.
               A gép zúgott rendesen, hanem a szél már nem csapkodta a füstgomolyagokat olyan
               mérgesen a vízhez, mint azelőtt. Nem maradt a Carol tetején senki, csak akinek
               kellett és nem hallatszott emberi szó. Egynéhány bagoly szálldosott a víz fölött és
               rikoltozva kerülgette a hajó füstjét. Tépett fekete rongyok úsztak az ég sötétkékjén
               s egynéhány csillag bujkált a felhőcafatok között.</p>
            <p>Az asszony, akit a kotróról hoztak, mintha aludt volna idáig veréb módjára
               gubbaszkodva, szárnya alá dugott fejjel, de most, hogy nem hallott egyebet a gép
               járásánál, megmozdult. Körülpillantott titkosan, lassan, kibontotta azt a
               pólyaformát, amit magával hozott és rendre vetkőztette azt a valamit. Amikor
               leszedett róla vagy négy vászonpólyát, azt az egyet, ami még rajta volt, megtapogatta
               szeretettel. Levette aztán azt is és az alulról fölszűrődő lámpavilághoz tartotta.
               Kicsiny, félkezű szobor volt, valamivel magasabb egy arasznál, fehér, ezüsttestű
               Apolló, valami gazdag rómainak házi istensége, ami, tudja Isten, miképp jutott a
               Dunába és onnan a kotróra. Mert a római kultúra nyomaival van tele ez a vidék, ahol
               jártak. A Moesia Superior nyúlott le délfelé a Marostól, által a mai Szerbiába, odébb
               keletre meg Dácia terjedt Erdély felől egész a Duna folyásáig, amivel az Olton túl
               Moesia Inferior ért össze. Ma csak Trajánusznak, Erdély meghódítójának emléktáblája
               áll a sziklafalon nem messze Orsovától és néz le a Dunára, de egykor népes római
               városok állottak sorjában az Ister partján a Tisza és Olt betorkolása között:
               Drobatae, a mai Turnu-Szeverin, Dierna, Orsova helyén, Taliata, Lederata, Viminacuum
               a szerb parton.</p>
            <p>Talán költöző prokonzul hajójáról került a Dunába, avagy erdélyi bányatulajdonos
               lovag veszítette el, de gazdag emberé volt, az bizonyos, mert ezüstből van és
               gyöngéd, nyulánk idomú, nem olyan, mint a provinciák képfaragóinak bárgyú, törpe
               bálványa. Talán akkor vesztették el, amikor az impérium a gótoknak engedte át
               Erdélyt, s a helytartóság sok-sok tisztviselője, bányatisztek, bérlők ezerszám
               költöztek vissza hirtelen, iparkodván, hogy elérjék a Dunát, a császár hadi
               naszádjait, amik aztán lekísérték a költözködők dereglyéit a tengerig. Talán egy
               ilyen merült el, menekvők hajója, s amíg az embert mentették belőle, hamar víz alá
               sülyedt az Isten. Vagy barbár martalócok akadtak rá valami római városban, a gazdag
               Mursában, - Eszéken - vagy följebb, hajóztak vele lefelé a Dunán, amíg az Isten el
               nem kívánkozott tőlük.</p>
            <p>Az asszony a szobor derekát baltenyerére fektette, amint elvette a világosságtól,
               végig simogatta a testét és ujjaival illette gyöngéden a csonka kart, azon a helyen,
               ahol letörött, mintha csillapítani akarná a seb fájását. Még szólt, gügyögött is neki
               csendes hangon, aztán hirtelen a kendőjébe kapta hóna alá és ráhajtotta a fejét,
               mintha aludnék. De mert senki se jött feléje, elővette megint és rendre bebugyolálta
               a régi ruháiba.</p>
            <p>Közelről látszottak már Turnu-Szeverin lámpái és Popeszku a kapitányhídról leszólt
               gyakorta Baleánhoz, meg a gépészhez is, mert csendesen jött a Carol a kikötőhídhoz.
               Sável körtét hajított, a kötélhurkot áthúzták hamar, tőkére akasztották és kijött a
               konyhából Peregi is a hajó szélére. Még ki se tolták a pallót, beugrott Petrics
               Száva, az új kormányos és ment Popeszkuhoz, az meg küldte egyenest a Reménységre.
               Húst, zöldséget, meg egyéb ennivalót is adtak be egy kasban és letették egyelőre a
               konyha elé. Pálinka nem volt benne, hát nem kellett félteni a matrózoktól.</p>
            <p>Amikor elindultak és Baleán lejött a kormánytól, mert általadta Nicorának, a
               kormányos a legénységi kamrába ment csendes lépéssel Bunyica ágyához és rázta,
               költögette az alvót.</p>
            <p>- Te, itt a Gyorgye, - szólt ijedten, sápadt képpel hajolva a matróz felé - a hajón
               van a Gyorgye... Ti hoztátok, láttam annál az asszonynál, amint kibontotta... sápadt,
               fehér... a jobbkeze leszakadt, azonmód, ahogy a Carol gépje szakította le. A
               Szentháromság kegyelmezzen nekünk és oltalmazzon meg a kardos Szent Mihály arkangyal,
               meg Szent Demeter...</p>
            <p>Sűrűn hányta magára a keresztet, Bunyica meg csak nézett bambán, mint az olyan ember,
               akit mély álomból költenek föl.</p>
            <p>- No, én most idefekszem közétek a Sável ágyára, úgyis Orsovára érünk nemsokára, -
               mondotta vacogva Baleán és lefeküdt, csak úgy ruhástul, szapora fohászkodások között.
               Ijedten nézte, milyen hamar hortyog a Bunyica megint, de hiába köhögött, forgolódott,
               az csak nem ébredt föl újra.</p>
            <p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
            <p>Hűvös, ködös hajnal lett, valósággal tejben úszott a hajó és a sűrű fehérségben
               elbukott valamennyi uszály. Peregi korán végigment a fedélzeten és a kazán mellett
               megnyomkodta ujjával gyöngéden azt a batyut, amit az asszony összekuporodott teste
               formált a kendők és szoknyák alatt.</p>
            <p>- Hideg van, gyere a konyhába, - szólott neki és az asszony szót fogadott.</p>
            <p>Peregi tüze égett már, a tűzhely kerek lyukán a lábasban forralt tejnek a pilléje
               domborodott meg szállott, mintha lélekzetet venne, a széle meg is pörkölődött kissé,
               de nem volt az rossz-szagú ebben a hidegségben. A szakács félrefujta a habos pillét
               és meritett belőle a pohárba. - Igyál, - mondotta. - Az asszony utánakapott a meleg
               pohárnak, ráfujt mosolyogva és csillogó fogai nem voltak kevésbé fehérek a tejnél.
               Aztán ivott belőle lassan, szürcsölve és két kis szivárgó tejpatak eredt a szája
               szélein lefelé. Aztán elnyújtózott, mint a macska, lábujjhegyre állott, egymásután
               nyújtóztatta ki a jobb- meg a balkarját és féloldalra fordult a csípője. A kendők meg
               egymásután hullottak le róla, a fejéről, válláról, meg a hajló derekáról, mintha csak
               a Peregi húzta volna le róla a nézésével.</p>
            <p>- Hogy hívnak? - kérdezte Peregi. Az asszony elmosolyodott és jobbik orcáján kicsiny
               gödör támadt, mintha odakínálkoznék annak a kis tejpataknak, hogy oda folyjon.</p>
            <p>- Jertának - felelt az asszony és a tejet letörölte a képéről. - Ti jó emberek
               vagytok - mondotta azután. Ráhajolt a tűzhelyre s úgy melegedett, háttal féloldalt a
               szakácsnak, de az nem bánta, mert pillantása elégedetten járt végig az asszony karcsú
               törzsökén.</p>
            <p>A Sável szólt be a kapitány kávéjáért, mert már látszott Orsova, és Peregi
               összekapkodta hirtelen a csészéket.</p>
            <p>- No, most eredj, de vigyázz, - mondotta a szakács - vedd ezt a kendőt a fejedre...
               úgy, egészen a képedre, - s maga is pólyálta az asszonyt szorosan, nehogy más is
               meglássa, hogy milyen szép, mert a szíve fájt volna érette - ezt vastagon a
               derekadra, a csomagot pedig szorítsd a kebledhez, vagy kösd oda... mert még
               elveszejted... - Örült a lelke, amikor megint a kazánnál látta összekuporodva és nem
               látszott ki semmi belőle.</p>
            <p>Közel jártak Orsovához, Popeszku kávés képpel a rezes tülkön kiabálgatott át az
               uszályoknak, és közbe nyelt a csészéből, a többi legény is fönn volt a hajó tetején,
               hogy ott legyen, amikor a hatóság emberei jönnek. Csak Cselingerián nem volt sehol. A
               szájas örmény már tegnap dél óta csendesebb volt, mint annakelőtte és a kezelőtiszti
               kabinba húzódott, ahol írásokat forgatott egyre. Most, hogy macskát eresztett a Carol
               és macskát eresztettek egymásután az uszályok is, egyszerre csak megjelent
               aranyosszélű hajóstiszti sapkában, a hóna alatt egy csomó írással.</p>
            <p>A parttól előbb a pénzügyőrök ladikja indult meg, ezek kevés ideig maradtak a
               Carolon, pedig Cselingerián tartotta őket szóval, hogy ő a krajovai Tanaszku és
               Joncsin-cégnek a képviselője itt, hogy milyen nagy föladatot teljesít most a
               Havasföld ebben a szűk esztendőben; mint vált Európa éléskamrájává, no, hál’
               Istennek, meg Besszarábiában mennyi lenne még... és egyéb ilyent rettenetes
               magyarsággal. De a fináncok megnézték a fuvarleveleket és otthagyták. Mentek egyenest
               az uszályokra.</p>
            <p>Utánuk a határrendőrség csónakja jött, egy felügyelő meg két csendőr, szálas,
               hallgatag, puskás emberek, és Cselingerián nem szólt eleivel, csak topogott egy
               helyen, mintha fáznék a lába. Pedig a felügyelő eléje állott, kérdezett egyet-mást,
               még afelől a bizonyos krajovai társascég felől is, akié a tengeri s akit Cselingerián
               képviselne a hajón, és megindultak az örmény hazudozásai is. - Gazember - sziszegte
               magában Peregi mögöttük, de a rendőrfelügyelő, úgy látszik, beérte velük, bár még
               azután visszanézett elmenőben is kétszer, gyanakodva, hogy ugyan hol láthatta már
               ezt az embert. A többi hajósra, meg Jertára alig vetett egy pillantást.</p>
            <p>Jó két órába tellett, amíg átesett a Carol meg a vezetékhajói a hivatalos
               formaságokon és tíz óra felé a két új matróz oldozott. A hivatalos kalauz állott a
               kormány mellé, a Vaskapu sziklás ágyának ismerője, és lement Baleán aludni. Amint
               megindultak, Cselingeriánnak csodálatoskép megjött a szava, meg a kedve, sőt az
               aranyos sipka mintha még szemtelenebbé tette volna. Előbb jóltartotta nyálas szapora
               beszéddel Nicorát, nagyon meg is dícsérte, hogy kötelességtudó, istenes ember, aztán
               Sávellel veszekedett, hogy miért nem csinál neki is olyan vászonszélfogót, amilyen
               mögött Popeszku ül, mikor már tegnap is mondta, majd meg a konyhába jött s egy csésze
               forró levest kért, ráadásul egy kis főtt húst, amihez a tormát maga reszelte meg. Egy
               cigarettával kínálta meg érettük Peregit, de mert az nem fogadta el, szörnyen
               megaprehendált és dohogva ment ki.</p>
            <p>- No, hál’ Istennek, hát ezt meg mi lelte... úgy néz rám, mintha a Carolt akarnám
               elsülyeszteni.</p>
            <p>A hajó hosszában járkált föl-alá, amikor a gubbaszkodó asszonyon akadt meg a
               tekintete. Csak az álla volt ki Jertának, formás kis bronzáll, meg egy kicsiny a
               nyakából, de az emberkereskedő megsejdítette a többit. Mire odaért, Jerta már
               befedte a képét, de az örmény rángatni kezdte a kendőjét.</p>
            <p>- Hát te meg ki vagy... már harmadik napja, hogy hordozunk és még nem mutattad
               magadat... No bizony, megszabadítottunk a veszedelemtől és ez a hála... kezet
               csókolhatnál érte...</p>
            <p>Az asszony nem szólt, a kendőjét durcásan húzogatta vissza és Cselingerián
               mérgesedett egyre. Rárivalt gorombán, hivatalos személy hangján, követelte, hogy
               menten igazolja magát, mert lecsukatja, odaadja a csendőrök kezébe, vagy ami még jobb
               lesz, a szerb határpanduroknak. Mert neki tudnia kell, kivel megy a hajón, hátha
               haramia, fiatal rabló, asszonyruhában, a köténye alatt meg csupa fegyver... neki azt
               tudni kell...</p>
            <p>- Ha meg fázol, gyere a konyhába, de levesd ezt az asszonyi plundrát, mert látni
               akarlak szemtől szembe, te Duna maskarája, te szigeti pille, te... - Nógatta az
               asszonyt és húzta a konyha felé. De az nem jött, csak az ajtóig, ott lehányt magáról
               haragosan minden kendőt s úgy állott az örmény előtt. Az emberkereskedőn végigfutott
               a reszketés, amit a fösvény érez az arany láttára s ami, ha az ujjak hegyéig ér,
               meghajlítja azokat és karmokká változtatja.</p>
            <p>- Ó, én édeském, de megtréfáltál bennünket, no hál Istennek... gubbaszkodó ördögöt
               mutattál, pedig angyal vagy. De én tudtam azt, hogy szükséged van énreám... Hej
               Peregi, - szólt be a konyhába - egy tányér levest ennek a fázós gyönyörűségnek. Hisz
               megfagysz, te virágházba való palánta, összezsugorodsz édeském... nesze, igyál...
               aztán gyere az én kabinomba, ezentúl ott hálsz, ott lakol... én meg másutt, ne törődj
               vele, hogy hol... pártját fogtam én az elhagyottnak egész életemben... a szegény az
               úr énelőttem...</p>
            <p>Így őrölt a két ajkának malma sebesen s egy kis nyál odafreccsent a Peregi kezére;
               csöndes káromlással törülte azt le és vitte vissza a levesescsészét, amit előbb
               fürgén nyújtott az asszonynak. Jerta meg visszaült a helyére a kazán mellé, hanem
               azontúl egyre körülötte volt Cselingerián és kedveskedett neki, ahogy bírt a maga
               módja szerint.</p>
            <p>Az ebéd végén - amit Popeszkuval ettek meg a kapitány kabinjában - valami cukros
               kétszersültet vitt ki néki és etette erősen; a szája azonközben be nem állott.</p>
            <p>- Sok elhagyotton segítettem én már hál Istennek, mert könnyen megesik a szívem... Ha
               mást fázni látok, én fázom jobban, ha bundában vagyok is, ha meg könnyezni látok
               valakit, kivált asszonyt, én fakadok sírva... Hej, sokat megszabadítottam én a
               nyomorúságtól édeském, áldanak is Romániában, Törökországban ki itt, ki ott, mert
               szörnyű sok az ismerősöm, az atyámfia... No majd meglátod... öt óra felé érünk
               Golubács elé... ezen a parton esik a szerb részen, ott engem úri dereglye vár, meg
               három kalapos hajdu. Somigoricsnak, az unokaöcsémnek a hajdui. Hej, derék ember
               Somigorics, a vármegye ura, a szerb király barátja. Most nála is ebédel sokszor
               Belgrádban, amióta özvegy. Ott vár most is a parton hajduival, mert tudja, hogy
               jövök... No, én talán kiszállok, talán nem... amilyen kedvem lesz.</p>
            <p>- Tudom, könyörög majd megint, hogy te jó Cselingerián bátyám, édesanyámnak édes
               testvére, hozz már nékem olyan kedvemre való asszonyszemélyt, akit a három gyermekem
               mellé állíthassak a megboldogult feleségem helyett, meg aki a kastélyom vendégeit
               fogadhatná, a második üvegajtóban... mert gyönyörű kastélya van, meg hat szépruhás
               hajduja... de hát mit segíthetek én az ő baján...</p>
            <p>Így karatyolt sebesen, az asszony meg csak nézte a mozgó száját, szakállát, aranyos
               sapkáját, bámult rája és ragyogtak szemei sötéten, mint a mesebeli fekete tó. Olykor
               kiállott a konyha ajtajába Peregi is, odanézett s elvakkantotta magát kurtán, csendes
               káromlással, mint a veszni készülő eb, akit nem hagynak békében és összeszorult az
               ökle úgy, hogy a körmei a tenyerébe vágódtak.</p>
           
         </div>
        <div type="chapter">
            <head>
             XIX. Bomlik a Peregi.
            </head>
            <p>A hajó csak zúgott, reszketett és a gépjének, ennek az egyre lüktető szívnek minden
               dobbanása megérzett a testén. Vékony ködcafatok vetődtek keresztbe a víz fölött és
               állottak útjába a Carolnak mind sűrűbben és leértek a vízig előtte. Baleán el nem
               hagyta a kereket, vigyázott nagyon Popeszku is, leszólt a géphez és lassított. Az
               örmény olykor fölment a kapitányi hídra, onnan a kormányhoz, susogott, locsogott, de
               csak visszatért megint az asszonyhoz.</p>
            <p>- Igazán sajnálom Somigorics öcsémet, de én nem segíthetek rajta... én csak szegény
               emberen segítek. Van jószága, pénze, hát segítsen magán. Igaz, hogy sokat
               panaszkodik, hogy a borát lopják, nehéz kétszáz hordóra vigyázni, meg a szilvájának
               elviszik a felét... egy hajóra valót aszalt tavaly... de én nem segíthetek rajta.
               Most meg késik a hajó a köd miatt... talán hat óra is lesz, mire odaérünk, bizony
               megváratom a fiút...</p>
            <p>Egy kicsit elfutott megint, mint a kutya futkos a mezőn és nyomot keres, sugdolódzott
               a kapitánnyal, aztán visszatért ismét.</p>
            <p>- Igaz, sürgős a dolog... Olyan jó asszonyt kívánna, tudod édeském, aki gondját
               viselné a házának, kis fiainak, de igen kényes ember. - Odahajolt az asszony mellé és
               sugdosott sokáig, mintha titkokat bízna rája, majd meg nevetett és az orcáját akarta
               megcsípni, de Jerta visszakapta a fejét. Az örmény biztatta tovább.</p>
            <p>- Kár lenne az olyan szép asszonyért az öcsém csendes kastélyában, de utóvégre is
               atyámfia és téged is igen megszerettelek. Tudom, boldog leszel, de aztán gondolj rám
               is és ne légy háládatlan... Hej, de szép is az ifjúság.</p>
            <p>Sötétedett lassan, de az örmény csak ott maradt az asszony mellett és csámcsogva
               hadart. El-elment olykor, de röviden vacsorált és tovább sugdolódzott az asszony fölé
               hajolva késő estig.</p>
            <p>- No, meggondoljuk, édeském... gondolkodj te is, de aludjál amellett, mert az
               álmatlanság boldogtalanság, én pedig boldognak akarlak látni... No, jó éjszakát,
               holnap hajnalban odaérünk... - Szerencsére nem volt ködös az éjszaka és a Carol
               mehetett újra, ahogy bírt. </p>
            <p>Virradáskor hűvös fuvás jött szembe és félóra mulva egynéhány szegényes
               petróleumlámpa mutatta, hogy Golubács mellett vannak; a Carol meglassúdott, mintha
               dolga lenne itten. Az emberkereskedő kijött, megsimogatta a Jerta kendős fejét, mint
               a búbos csibéjét, kihajolt a korláton és a sötétségbe nézett.</p>
            <p>- A hajduk ugyan nincsenek itt, a kocsmába bujtak biztosan a gazemberek, hanem az
               öcsém ladikját látom. No, gyerünk édeském, gyerünk, hej, Sável, a ladikot.</p>
            <p>Kézen fogta az asszonyt és húzta a lajtorjához, az meg ment kissé vonakodva. A Carol
               csöndesen paskolta a víz színét, csakhogy éppen visszafelé nem ment, s a két új
               matróz is előkerült a ladikkal a gőzös farától.</p>
            <p>- Nálad van a kis bálvány, - kérdezte Cselingerián az asszonytól és az első fokra
               hágott le, de valami erős kéz megfogta a nyakát és visszarántotta a hajóra, egész a
               közepére. A szakács volt.</p>
            <p>- Ez megbolondult, no hál... - hápogott az örmény, mert nem bírta lélekzettel, de a
               szakács üvöltése elnyomta a hangját.</p>
            <p>- Te asszonyveszejtő, te léleksintér... te nyálas eb... úgy-e jó lenne... ne menj
               vele Jerta... elád a lator... - rikoltott Peregi és amint végigvágta Cselingeriánt a
               hajó pallóján, az asszonyt kapta vissza, aki a lajtorján állott és ijedten fogódzott
               a hajó kerítésébe.</p>
            <p>Cselingerián fölugrott frissen, az asszonynak esett, hogy magával ráncigálja a
               ladikba és köpködve szidta a szakácsot. De nem nyúlt hozzá, hanem Popeszkuért
               ordított, hogy csináljon rendet és mentse meg őt ettől a gazembertől. De amikor
               megint a lejáróig vonszolta Jertát, Peregi két marokkal esett a torkának, a pallóra
               döntötte, és fojtogatta szörnyen, úgy hogy csak egy-két keserves rövid hang fakadt
               Cselingerián torkából és fakóvá lett a képe.</p>
            <p>Popeszku megmerevedve állott a kapitányhídon s a két új legény se tudta, mit
               csináljon odalent a ladikban, csak Nicora, a vitorlamester ugrott oda, de ennek meg
               Peregi úgy rúgta meg fektében a térdkalácsát, hogy hanyatt tántorodott. Aztán
               fölugrott, fölkapta két kézzel az emberkereskedőt és belehajította a Dunába fejjel
               előre, éppen a dob előtt. A víz elkapta s csak a kormány mögött bukott föl kétszer,
               de a feje nem, csak a keze, amin az ujjak úgy görbültek meg karom módjára, mintha az
               elszalasztott prédát akarták volna megcsikarni.</p>
            <p>Akkorra már a két legény is fölugrott a csónakból és Popeszku leszólt a gépészhez,
               hogy előre, mert legfőbb dolog volt minél előbb elmenni Golubács elől. Még szerencse,
               hogy sötét volt és a szerbek nem igen vettek észre semmit. Nem szerette a hatósági
               beavatkozást se szerb, se magyar részről; úgy se kelthetik életre Cselingeriánt, ha
               ki is halásszák valahol.</p>
            <p>Peregi meg ott állott nyugodtan, csak Baleán óbégatott a kormánynál és szidta a
               Gyorgye lelket, mert hogy ő mindent tudott előre, s hogy nagy baj lesz még ennek
               utána, amíg Gyorgye képe a hajón marad.</p>
            <p>Vártak egy ideig, de mivel látta Popeszku, hogy nincs fegyver a szakácsnál és
               békességesnek látszik, intett felülről a legényeknek, hogy fogják meg és a két kezén
               mutatta, hogy vasalják meg, mert éppen háttal volt neki.</p>
            <p>Megfogták a szakácsot, vasat tettek a két csuklójára, olyant, amit három araszos lánc
               kötött össze, és becsukták épp abba a kabinba, amelyikben Cselingerián lakott. Mintha
               visszatért volna a régi béketűrése, engedett mindent, csak bemenőben szólt Iliának, -
               aki a szakácskodást vállalta utána - hogy azt a meleg tejet, ami a virágos
               csészében áll, adják az asszonynak, mert neki készítette. Odaadták és lekuporodott
               Jerta is a kazán mellé, egy lépésnyire a Peregi belakatolt ajtajától.</p>
            <p>Szépen megvirradt és barátságosan vereslettek jobbkéz felől a moldovai szőlők, éppen
               szüreteltek bennük. Popeszku meg behúzódott a szélfogó mögé és gondolkozott, hogy
               mit csináljon Peregivel. Hogy hamarosan tegyen valamit, arra nem gondolt, nem olyan
               ember volt, mert hátha kiadódik magától a legjobb... várni kell. Kár lenne
               fejleszteni az ügyet. Román hajón történt az eset, a szerb oldalhoz közelebb, de
               nemsokára magyar vízben lesznek... még összevesznének rajta a bírák meg a
               fiskálisok... Legjobb lenne, ha megszöknék a fiú, ha nem itt, hát beljebb
               Magyarországon, talán Pesten... majd csak lesz annyi esze... A vasat holnap reggel
               levétetem róla, ha addig csillapodik...</p>
            <p>Így elmélkedett a kapitány, odalent meg Peregi végigdőlt az ágyon és nézte a mocskos
               mennyezetet, de ha nem hallott lépést kint, fölállott, az ajtóhoz ment és kopogott
               gyöngéden.</p>
            <p>- Jerta - súgott ki a kulcslyukon.</p>
            <p>- Hallom - szólt az asszony.</p>
            <p>- Majd délben, ha ebédelnek, tartsd a füledet a kulcslyukhoz, mondok neked
               egyetmást...</p>
            <p>Így beszélgettek titkon és kivált éjjel, amikor nem látott oda senki és csak két
               ember volt a födélzeten, sokáig suttogtak mindenféléről.</p>
            <p>A következő nap reggelén elhagyták Belgrádot, késő este a Tiszatorok mellett mentek
               el, de nem állottak meg Újvidéken se, ahová hajnalban értek. Kiderült az idő szépen
               és meleg lett napfelkelte után, mintha a magyar rónaság szőlőérlelő hévsége áradt
               volna a hajóra. A víz is éppen jó volt, se igen nagy, se igen kicsi, mehettek teljes
               erővel s ha késett is valamit a Carol az Alsó-Dunán, most kipótolja. Talán még
               sebesebben is jönnek valamivel, mint számították.</p>
            <p>Délben jelentette Ilia a kapitánynak, hogy hús meg zöldség kellene, mert nem lesz
               délre, ha nem vesznek Palánkán. Megállott hát a Carol Palánka előtt és ladikba ugrott
               a két legény, Sável meg Ilia nagyvígan; először mentek partra, mióta a Carolon
               szolgálnak. Ment volna Nicora is szívesen, de nem eresztették; utána kiáltott a
               kettőnek, hogy aztán be ne csípjenek, de azért intett titokban, hogy neki is hozzanak
               és pohárformát csinált a markából, azt emelte a szájához. Látszott a két fiún, hogy
               örülnek az egyórás szabadságnak, mert szaporán eveztek, és szinte táncolt a törzsökük
               az evezőpadon. Peregi az ablaklyukon nézte őket.</p>
            <p>Azalatt főzésbe fogtak két uszályon, és különösen a Judit főztjének piruló
               hagymaszaga érzett ide jóízűen, hanem a Carol konyhája hideg volt még. Baleán morgott
               már, s a fájóstérdű Nicora is fölállott olykor türelmetlenül. A gazemberek bizonyosan
               valamelyik kocsmában ülnek. Másfél óra mulva kerültek vissza a partra a szatyorral,
               de tántorgott a ladikjuk, erre-arra fordult, mint a részeg ember, végre is elvétették
               a gőzöst és a víz sodra lekapta őket a hatoshoz. Úgy jöttek vissza onnan a
               vontató-kötélbe kapaszkodva, csodálatos módon megmenekedve a kibukástól, mert részeg
               volt mind a kettő. Szidták is őket kétfelül, a gőzösről is, meg az uszályokról.</p>
            <p>Popeszku türelmetlen volt és azonnal megindította a gépet, a legények is összeszedték
               magukat és bamba, komoly képet öltöttek, amint kapatos emberek szokták. Megindult a
               főzés is rendesen, amint Nicora jelentette, aki többször benézett Iliához a konyhába
               és mind pálinkásabb lehelettel jött ki onnan.</p>
            <p>A kései ebéd alatt elhagyták Vukovárt, a jobbik mocsaras part sárgálló nádasait, meg
               a drávatoroki malmokat. A szlavóniai alacsony hegyek mögé veresfodros kárpitot
               aggatott a nap és nagy varjúcsapatok szállottak el károgva a dályai erdők felé, esti
               nyugovóra.</p>
            <p>Ilia kiült a hajó elejére és harmonikázott; keserves, nyúlós hangú énekeket, aztán
               kopogós táncnak valót fujtatott és Sável mindenképp az asszonyt nógatta a táncra, de
               az nem jött. Nicora ülve nézte, cigarettázott és nagyokat nevetett közbe, mert nem
               lehetett kizavarni az asszonyt ülőhelyéből. Sável csak a kendőjét bírta lekapni és
               azzal kerekedett táncra, közbe meg mutatta, mintha asszonnyal táncolna, a két
               karjával ölelte a kendőt és illetlenül mozgatta a csipejét. Nicorának tetszett a
               dolog, de intett, hogy ő különbet csinál. Odasántított titkosan az asszony mögé és
               megsütötte cigarettával a meztelen nyakát. Jerta sikoltva ugrott föl; de a
               vitorlamester magához kapta és az ölébe ültette hirtelen. Könyökkel verdesett az
               asszony, mint a fogoly madár, s el is szabadult, mert a szemébe ütött erősen
               Nicorának. Futott a hajó fara mellé, de ott meg Sável került elébe és majd elkapta a
               derekát. Sikoltva fordult vissza és szaladt Ilia irányába, az meg gáncsot vetett neki
               a konyha előtt, ahol keskeny az út. De megfogódzott Jerta és elosont a kazán mellett
               sivalkodva.</p>
            <p>Tetszett a játék Popeszkunak is, mert nevetett ráncos képe a szélfogó megett és két
               sárga fog tetszett ki cigarettát rágó ajka közül. Baleán meg a kormánynál integetett,
               pislantott, hápogott sunyi módon, nehogy meghallja a Gyorgye lelke, hogy: csak a
               bálványt vegyétek el tőle... csak a bálványt,... azt hajítsátok a Dunába.</p>
            <p>Így kergetőztek odakinn, Peregi meg fülelt a kabinjában és a kulcslyukhoz szorította
               a forró fejét. Háromszor rebbent el az asszony az ajtaja előtt, hallotta a ruhája
               suhogását, a lihegő lélekzését, és a gazemberek hajtják egyre. Rázta a lüktető
               indulat, rengett a teste akár a Carol dereka. Keresett valamit, asztalvéget,
               kilincset, amit szorongathasson, és megrázta azt szörnyen, amit a kezébe kapott.
               Megint sikoltott az asszony odakünn s mintha őtet hívta volna. Nem bírta tovább.
               Félvállal esett az ajtónak, mint valami eleven sulyok, többször egymásután, és apró
               forgácsok pattogtak le eleinte a csapok és csavarok illeszkedő helyéről, aztán
               kiszakadt az egész.</p>
            <p>Peregi kiugrott, a hajó orrára szaladt, ahová a három farkas szorította az asszonyt,
               és az asszonyhoz ugrott. Nicora félreállott ijedten, de ordított, ahogy bírt, hogy
               fogjátok meg, ne eresszétek, s a két új legény neki is ment, de Peregi Sávelnek a
               képibe vágott ököllel s a másikat feldöntötte fejjel, mint a bika. Aztán fogta az
               asszonyt és menekedett vele le a nagy legénységi szobába, mert épp ott volt a lejáró
               szája.</p>
            <p>Fönt a legények összeszedelőzködtek megint és iramodtak volna le utána, de Peregi
               nekifeküdt az ajtónak és nem engedett, akárhogy döngették.</p>
            <p>- No, most nyomjad te, ahogy bírod, - szólt Jertának, ő maga meg fegyver után nézett
               és körülforgott a szeme, mint a verembe esett vadállaté.</p>
            <p>Hirtelen a fogashoz ugrott és végigtapogatta a Nicora ruháit, amíg valami nehéz
               dolgot nem érzett az egyik zsebben: a vitorlamester revolverét. Kirántotta a
               fegyvert, kivonta a biztosítópálcát és rákiáltott az asszonyra:</p>
            <p>- Ereszd... Most jöhetnek...</p>
            <p>Három ember bukott be majd egyszerre; Nicora a pallóra esett, de Sável meg Ilia
               egyszerre kapott káromkodva a szakács torkának. Az meg az orcája magasságába emelte a
               fegyvert és lőtt sűrűn egymásután, amíg csak adta a revolver. Sűrű füst töltötte meg
               a kabint, de nem állott senki immáron Peregi útjába. Megfogta az asszony kezét és
               feljött a fedélzetre.</p>
            <p>Popeszku nem látszott sehol, Baleán meg alázatos meghajlással állott a kormánynál és
               ijedten makogott, de fogta a kereket. Peregi nem nézett rája, hanem leakasztotta a
               hajó farán a ladikot, mert a vontatógőzösnek a ladikja ott úszik mindig -
               beleugrott, ölbe vette az asszonyt és a középső deszkára ültette, aztán csáklyával,
               lapáttal kivergődött a kötelek közül és elevezett az éjszakában.</p>
            <p>Baleán csak később pillantott utánuk és keresztet vetett többször háládatosan, mert
               elvitték magukkal a bálványt.</p>
           
         </div>
        <div type="chapter">
            <head>
           XX. A Reménység tengerije.
            </head>
            <p>Ez szerdán este volt, október tizennegyedikén. Én meg a következő nap délutánján
               vártam a Carolt, ott, ahol kétfelé válik a Duna, az egyik Kapuszinának, a másik
               Duna-Kresevónak. Ketten ültünk a ladikban a part mellett, én meg Jargován, reménység
               nélkül való vad búsulásban. Már azt hittem, hogy mindennek vége és a Carol úgy fog
               előttünk ellapátolni, mintha semmi közünk se lenne hozzá. Hiába vártak az embereim
               Orsován, Belgrádban, Újvidéken, csupa merész, nagyétü ember, akik nem ülnek egy
               helyben pénz nélkül, csak az egyetlen Perics Szávát tudtuk beadni Turnu-Szeverinben a
               Reménységre. Az én Blausteinem is kidoboltatta Kresevó körül nyolc faluban, hogy
               október tizenötödikén, a kresevói vásár előtt való napon több hajóra való tengeri
               eladó Kresevó mellett a Duna partján, métermázsája tizenöt koronáért és jelentkeztek
               az emberek százszámra, foglalókat tuszkoltak volna rája, de a becsületes Blaustein
               nem fogadta el a pénzt, majd csak ha itt lesz a tengeri. Gondolom, vár már egynéhány
               száz szekér a kresevói vásártéren a Carol tengerijére.</p>
            <p>Amikor a Perics Szávát beadtuk... még azt hittem, hogy menni fog minden, ahogy
               kieszeltem, ki gondolta volna, hogy a gaz Peregi így szed rá engem, régi pajtását.
               Gondoltam azt is, hogy leleplezték a fiút, elszedték a piruláit, őt meg összekötözték
               és vízbe hajították szép csendesen, ahogy Popeszku csinálja minden dolgát, de olyan
               bamba még sem lehetett...</p>
            <p>Valaminek azért kellett történni a Carolon, mert amikor kísértem a hajót az autómon
               Jargovánnal, Golubácsnál dulakodás, kiabálás hallatszott a partra, Palánka fölött
               meg lövéseket is hallottunk.</p>
            <p>Most ott ültünk a part mellett, tanácstalanul, mint az eltévedt gyermekek, pedig már
               látszott a Carol füstje az alkonyati égen. Szörnyű volt elgondolnom, hogy az a gőzös
               megy el előttem egészen idegenül, amire annyit költöttem, és nem tudok felőle többet,
               mint akármelyik másról. Ezt ki nem állom. Már hallatszott a Carol zúgása, amikor
               odaszólok Jargovánnak, hogy én nem bánom, akármi van is a hajón, de fölmegyek rája.
               Jargován biztatott, hogy jó lesz, hisz sok veszíteni valónk úgy sincs s a magunk
               bőrére úgyis vigyázunk, ha netalán megtudták volna régebben Peregitől, hogy mi a
               szándékunk.</p>
            <p>Jargován hát beevezett a Duna közepére a gőzös elé, én meg megcsóváltam a vörös
               zászlót és a lámpást, mert se éjjel nem volt, se nappal. Nálunk nem bujik uniformisba
               minden hivatalos ember, mint odalenn Romániában, így csak a rendes ruhánkban voltunk,
               de a csónakunkon rajta volt a m. kir. folyammérnökség hivatalos jele.</p>
            <p>A Carol észrevett bennünket, megállott és leeresztette a fölhágót. Jargován
               megcsáklyázta a gőzös oldalát s fölmentünk; én a kapitányt hivattam, Jargován meg
               hátravezette a ladikot és a kormány mellé akasztotta.</p>
            <p>Kurtán és nyersen beszéltem, ahogy magyar királyi folyammérnökségi biztos szólhat,
               hogy a kapuszinai alsó gázlón elakadt ma reggel egy bajor gőzös, mert kitért egy
               elsülyedt kőszállító hajónak, hogy az állami kotró is ott dolgozik mellette s azért a
               kresevói ágon járnak addig a gőzösök. Ez a rendelkezés és kormányost is ad a
               folyammérnökség erre a darabra.</p>
            <p>Jargovánra mutattam, aki Popeszkut nézte, de mert a kapitány meghajlott és nem szólt
               ellenem, Jargován is fölhágott a kormányhoz és szó nélkül kivette a kereket Baleán
               kezéből. Popeszku visszament a hídra, leült és cigarettázott, én meg körülnéztem a
               hajón. Már egészen besötétedett, amikor betértünk a kresevói ágba.</p>
            <p>Kevesellettem a hajó legénységét és bekukkantam kíváncsian mindenüvé. Lenn a gépnél
               ott van két német, a gépész meg a fűtő, a kormányos mellé egy felkötött karú matróz
               állott, Jargován súgta meg, hogy ez Ilia, a karját lőtték keresztül. Peregi nem volt
               se a konyhában, se másutt, pedig kérdezősködtem a szakács felől, hogy ehetném
               valamit. Szalámit hoztak, meg bort, de Peregiről egy szót sem szóltak.</p>
            <p>A hajóstiszti szobában találtam még egy matrózt fekve, seblázban, az állkapcsát
               lőtték keresztül. Nicora meg, a szép szál ember, aki a szalámit hozta elém, sántított
               nyomorultul. Ezekkel csúnyán elbánt valaki. Lázárok hajója lett a Carol, - de hogy
               ki, arról nem szólt egy se. Sejtettem, hogy Peregi volt, de mit firtassam, rajtam
               ugyan nem segit, ha meg is tudom.</p>
            <p>Szűkebb hajózó vízbe ért a Carol és Jargován a kormány mellől odaszólt a kapitánynak,
               hogy a Reménységet eressze hátra, mert most a négyes mellett megyen. A kapitány
               hátrakiáltott a réztülkön, megeresztették a Reménység kötelét és utolsónak maradt az
               uszályok között a szegedi tölgyfahajó.</p>
            <p>Én a hajó elejére ültem, ott mérgelődtem magamban a borús éjszakában. Közeledtünk
               lassan a kresovói vásártérhez és idáig hallatszott a verkli meg a tamburaszó. Úgy
               látszik, mulatnak a sátrakban s még tán a lacipecsenye szagát is áthozza a szellő a
               hajóra, ha közelebb jövünk. Lassan meglátszott a tűzlobogás és az üres szekerek
               százai, amik mellett abrakoló lovak állottak. Ezek az én tengerimre várnak s talán el
               is osztották egymás közt, hogy hány mázsát veszel te, hányat én, a termés meg úszik
               el Kresevó mellett, negyven méternyire a parttól. Szívkeserítő volt ezt elgondolnom,
               s mintha engem csúfolt volna a tambura hangja, meg a rikoltás a pergő hinták mellől.
               Hej, ha az a bitang Peregi meg nem szökik és az én embereim lettek volna a vezetékek
               kormánya mellett, meg fönn a gőzösön, milyen szép is lett volna.</p>
            <p>Egyszerre valami gondolat ütött föl elmémben, mint a forró gejzir s hátrasiettem a
               kormányhoz.</p>
            <p>- Te, - mondok Jargovánnak - én a Reménységet eleresztem, rája megyek és leakasztom a
               kötelét a tőkéről... Mit gondolsz, negyven vagon tengeri van rajta, meg az a félholt
               Kócsár István... Mit árthat az nekem vagy Perics Szávának.</p>
            <p>Jargován odébb küldte a matrózt, aztán visszasúgott, hogy nagyon jó lesz, itt vár a
               vásáros nép, négy óra alatt elhordják a rakományát. Csak menjek, ő marad a
               kormánynál, mert őt nem kell félteni, nem ijed meg különb emberektől se, hanem ami
               neki dukál, a tengeri árának egyötöde, azt nem engedheti el, mert úgy volt az
               egyezség, azonfölül még se lesz könnyű ezek közül elszabadulni, ha észreveszik, hogy
               elmaradt a Reménység.</p>
            <p>Megnyugtattam és nekifogtam a munkának. Sietnem kellett, mert jól elhagytuk Kresevót
               és nehéz lesz levergődni a tehetetlen uszállyal. Szerencsére igen sötét éjszaka volt,
               mintha csillogó, olvadt szurok folyt volna a Duna ágyában és az első vezetéknek is
               csak a lámpája látszott a sötétségben, a hajók testét befogta az éjszaka. Popeszku a
               kapitányhídon bóbiskolt, mert a magyar hatóság kormányosa vezeti a hajót, azé a
               felelősség.</p>
            <p>Leereszkedtem a ladikunkba, eloldoztam és belefogódzkodtam a Reménység kötelébe, hogy
               majd fogódzkodva odáig jutok. Szörnyen hányt a hullám s féltem, hogy vagy a kötelet
               eresztem el, vagy a ladikot kapja ki a víz a lábam alól. A többi uszály kormányosa
               nem látott meg, de ha meglátott volna, se csodálkozik, mert sokszor megy valamelyik
               matróz az uszályokra a gőzösről, ételt visz a legényeknek vagy egyebet, olykor
               puszta beszélgetésre. Elvergődtem valahogy a Reménységig és fölugortam rá, mert
               alacsony az ilyen tölgyfahajó széle, vízbe ér a pereme, ha nagyon megrakják. Perics
               Száva állott a kormánynál, mint minden éjjel, - nappal a Judit fogja, a beteg urával
               fölváltva, de inkább csak az asszony - Pericset szólítottam csöndesen.</p>
            <p>Várt már énreám az értelmes ember s igen csudálkozott, hogy nyugton megyünk el
               Kresevó mellett. Sietnünk kellett nagyon. Ketten estünk a kötélnek, de megfeszült az,
               és nem akart lejönni a tőkéről, azért szekercével vágta el Perics. A Reménység, ez a
               kövér barna kacsa megállott ötven lépésnyire amint nem húzták, aztán lassan útnak
               eredt, visszafelé, Kresovónak, ahogy a Duna sodorta.</p>
            <p>Vigyáznunk kellett nagyon a sötétben, hogy a mély vízben maradjon az uszály, mert
               messze voltunk a vásártól és nem volt se evezőnk, se más vontató erőnk, csak a
               csáklya mindegyikünk kezében, aztán a kresevói ág mégis csak sekély az Öregdunához
               képest, ha most meg is bírja a gőzöst. Perics a hajó faránál állott - mert farral
               ment előre a hajó - és csáklyával mérte a vizet mind a két oldalon, én meg a derekán
               állottam, hogy oldalról feszítsem, ahogy ő mondja. Bizony keserves munka volt,
               kétszer majd elakadtunk s csak nagy fáradsággal mozdítottuk a hajót odébb.</p>
            <p>Hajnal felé már meglátszott Kresevó, úgy két-három kilométernyire, de elakadt a
               Reménység is végképp, szerencsére nem messze a parttól, ott, ahol Perics a legmélyebb
               vizet sejtette. Szegényt nem is okolhattam, mert nem ismerte ezt a folyást; úgyis
               eleget fáradt ez a csendes, hasznavehető rác ember. Mondta, hogy Kócsár István is
               igen megszerette, Judit is. Most alszik szerencsére mind a kettő a házban. Ha már
               idetett a sors, hát maradjunk itt, mondtam Pericsnek és megkötöttük a hajót, de
               közelebb húztuk még egy kicsinyt a parthoz. Leeresztettük a macskát, kitettük a két
               feszítőfát és alattsággal odakötöttük elül-hátul a parti nyárfákhoz a hajót erősen.
               Hanem kirakodni nehéz lesz, mert bár pallónk volt, de bakunk nem, amire a pallókat
               tegyük.</p>
            <p>Ez a Perics gondja volt, én meg egy elmenő vásáros szekeret fogtam és cédulán üzentem
               Blausteinnek, hogy jöhet a szekerekkel a tengeriért, de hamar. Úgy véltem, hogyha
               észreveszik is a Carolon a Reménység elmaradását, előbb csendőr nélkül fogja
               kerestetni Popeszku, aztán panaszol, ebbe pedig beletelik egy nap.</p>
            <p>De nem úgy volt. Mert amint én elhagytam a hajót, hogy üzenetvivő fuvarost szerezzek,
               Judit, a Kócsár István felesége kidugta a fejét a hajóház ablakán, mint a kosárba
               fogott galamb, körülnézett és mert nem látta a gőzöst, csak azt, hogy kötik ki a
               Reménységet, egyszerre megismert mindent. Amíg Perics a nyárfák mellett kötelekkel
               vesződött, partra szökött az asszony és futott, mint a nyúl a mezőnek, egyenest
               Kresevó felé. Megijedtem, mert baj lehet ebből, föleszmélt Perics is, s utánavetette
               magát az asszonynak.</p>
            <p>- Csak a község felől kerítsd, nehogy csendőröket hozzon ránk... aztán vádoljad, hogy
               szökött szolgálód - kiáltottam utána és a kormányos megfogadta a szavamat; a falu
               felől kerítette az asszonyt, elnyomta a Dunától, messze be a mezőre. Egy negyedóra
               mulva lihegve jött vissza, káromkodni se bírt.</p>
            <p>- Futós kutya lelke lakik abban, másképp nem nyalná az urát egyre ébren... nincs
               ember, aki elfogja...</p>
            <p>- No csak siessünk, - mondok - mert jönnek a szekeresek.</p>
            <p>Akkor még a palló nem volt letéve, csak a feszítőfák állottak és nyomták a hajót
               befelé; a szekeresek meg nagy vágtatva jöttek rettentő porfergetegben. Nem volt sok
               időnk, két jó vasalt szekérből kifogattam a lovakat, egy-két mesgyés követ tétettem
               rájuk és úgy húzattam a vízbe, a hajó meg a part közé. Igen jó volt bak helyett és rá
               lehetett rakni pallókat. Így csináltam három kijáró pallót, a hajó derekán, meg a két
               végén, hogy hamar kirakodhassunk.</p>
            <p>Nagyon tolakodott a népség, mindegyik elsőnek akarta megtölteni a zsákját, kivált a
               rácok, de még a komoly svábok is lármáztak, hogy ők legyenek az elsők, mert ők többet
               vesznek. Igaz, előbb bejöttek a hajóba hárman közülök és megnézték, megemelgették a
               tengerit, hogy nehéz-e, egészséges-e, mert óvatos nép ez.</p>
            <p>Intettem Blausteinnek, s ő papirost vett elő, jegyezte a neveket faluk szerint, én
               meg beszedtem a pénzt előre, mert nem tudhattam, mikor kell menekednem. A ladikot
               is odakészítettem a hajó túlsó felére. Perics mázsálta a zsákokat nyolcadmagával,
               mert szerencsére a fuvarosok is hoztak mázsálót, de csak frissen, s inkább többet
               adott, mint keveset, ami igen tetszett a falubelieknek. Öt óra alatt elmértük a
               legnagyobb részét s én biztattam őket, hogy most csak iparkodjanak haza mentől előbb
               és ne ácsorogjanak a hajó tájékán.</p>
            <p>Mindez persze óriás zsivajjal ment és akadtak elégedetlenek is, bármilyen bőven
               mértük is a tengerit, notórius szájas parasztok, akik lármáztak, szitkozódtak, amíg
               meg nem fogtam a leghangosabbat közülök, hogy azonnal a Dunába taszítom, ha be nem
               fogja a száját.</p>
            <p>Már a hajó fenekét érte a kotrólapát, amikor Kresevó felől két csendőr kakastollát
               láttam libegni messziről, mögöttük meg a Judit babos kendőjét. Vártam őket és
               nyugodtan szálltam a csónakba egymagam, hogy általevezzek a szigetre, mielőtt
               odaérnek a hajóhoz. A szigeten gyalog mentem az Öregdunáig, - szép egyórás séta volt
               - ott intettem s értem jött a soffőröm ladikon, ami ott állott az autóm előtt. Perics
               is elhajtott kevéssel azelőtt egy rác szekerén.</p>
            <p>Blaustein meg csak mérte a tengerit végig és nem akart törődni a csendőrökkel, se az
               asszonnyal, akit sohse látott. Ő vette a tengerit egy kereskedőtől, itt a neve a
               fuvarlevélen, az árát megadta s a vásárbelieknek elmérte. Az ő dolga tiszta, ha
               lopott valaki, úgy nem ő az.</p>
            <p>Én meg összeszámoltam a pénzemet az autóban. Ötvennyolcezer koronát kaptam, ebből
               tizenegyezer Jargováné meg az embereié, ezret kap Perics, tizennégyet Blaustein. Még
               mindig marad harminckétezer koronám; távolról se annyi, amennyit vártam, de ez is
               szép pénz.</p>
           
         </div>
        <div type="chapter">
            <head>
             XXI. Vitéz Mihály vajda képei.
            </head>
            <p>Ezelőtt öt esztendővel már szép birtokom volt Ribisorán, azon a részen, ahol az
               Urzica Mara havas zárja el a ribisorai völgyet nyugat felől. Délnek esik a lupovi
               kincstári erdőség, most már csak vágás, mert a szászvárosi faipar-részvénytársaság
               meg én kivágattuk harmadéve. Akkor szerettem meg ezt a tájékot és idővel az oláh
               népet is. Békességes, jámbor nép ez, dalos természetű, de talán a kelleténél
               iszákosabb. Jó erdei munkás, de ha két-három napot dolgozott, már nem bír magával,
               húzza a kocsma; hétközben áll ki a munkából, s elissza, amit keresett. A barmát meg
               igen szereti. Az Urzica Marán legel hét falu jószága s szombatonkint, a sózás napján,
               félnapi járóföldről hozzák fel a sót az állatoknak, ki-ki vagy négy krajcár árát, de
               boldog mindegyik, hogy láthatja az üszőjét és megveregetheti a nyakát.</p>
            <p>Kivált a rontástól féltik a marhát, az átoktól, afféle visszájára mondott misétől,
               amit a haragosuk mondat a templomban titkosan. A lunkói papnak volt az a híre, hogy
               öt pengőért megátkozza a más jószágát s magam láttam azt az írást, amiben halállal
               fenyegeti meg egy paraszt, ha megrontja az üszőit. Krétával írták a kapujára
               éjszaka.</p>
            <p>Talán még ennél is biztosabbnak vették azt, amit a valasiórai látóasszony mondott.
               Három vármegyéből jártak hozzája, szomorú szívű anyák, akik a fiukat temették el,
               özvegyek sok ajándékkal, hogy megtudják kedvesük sorsát a másvilágon, vajjon nem
               bántja-e őket valami, boldogok-e, megnyugodtak-e már, aztán lenéznek-e olykor,
               látják-e, hogy ott a táljuk ebédkor mindig és megvetik az ágyukat zokogás és imádság
               közepette esténként. Ha meg nyugtalan a megboldogult, megtudakolják, mi kellene néki
               és alamizsnálkodnak érette pénzzel, kenyérrel, törökbúzával. Szerelmes asszonyok
               lopódznak a portájára esténként, epekedők, fonnyadtak, akiket elhagytak a fiatalért,
               meg szomorú leányok, menyecskés legények elhagyottjai és szert kérnek, üvegbe való
               medecinát, amiből az ételbe lehet csöppenteni, vagy port, cukorformájút, hogy ne
               vegye észre, akit megétetnek.</p>
            <p>De a testi nyavalyát is megorvosolja Paraszkieva s ilyenkor csodálatosan leleményes
               az anyóka. Prevaleniben valaha barátok voltak, második József idején, - ő irtotta ki
               a szerzeteseket s azóta nincs oláh barát náluk - ezek a barátok csinos kis kupolás
               templomot építettek, a romániai kolostortemplomok mintájára, talán még a tizenötödik
               vagy a tizenhatodik században és telefestették sok-sok képpel bizánci módra.</p>
            <p>Később a falu templomává lett az építmény és egy szemérmesebb pap bemeszeltette az
               ötvenes években, mert sok volt rajta az ördög, akik válogatott módon kínozták a
               bűnösöket az utolsó ítéletkor.</p>
            <p>Valami pesti arkeológus járt arra már az én időmben, egy csomó képet kifejtett a mész
               alól, s nagyon megörült nékik. Két hónap mulva negyedmagával, csupa tudós úrral jött
               vissza, de ekkorra már egy szentnek sem volt meg a szeme. Paraszkieva, a valisiórai
               látóasszony mondta, hogy meggyógyul az egyiptomi szembetegség, ha kikaparják a
               prevaleni szentek szemét, a festékes vakolatot szentelt vízbe keverik és megisszák a
               holdújulásnak első napján. Azt mondják, becses freskókat pusztítottak el.</p>
            <p>Az efféle emberekkel megfér a birtokos és azt tartja, nem is lenne kívánatos
               hirtelenében akaratuk ellenére változtatni rajtuk. Sokkal inkább kedvemre valók ezek,
               mint a székely paraszt, aki krajcáros újságot olvas és beveri az unitárius papja
               ablakait, mert csuhás népbutító az.</p>
            <p>Nagyon szép alapítványt tettem a vármegyei közművelődési egyesület számára, a
               harmadévi közgyűlésen, március tizenötödikén: kétezer koronát, amely örök időkig
               nevemet viselje, s kamatai születésem napján adassanak ki, de mondhatom, nem örülnék,
               ha azt a három falut, amiben a birtokom fekszik, úgy egyszeriben általművelnék.
               Megférek a papjaikkal, egyiket-másikat vendégül is látom, de barátkozom a
               szolgabíróval és ismerek minden csendőrt.</p>
            <p>Ti nem laktok falun, pesti gyerekek vagytok valamennyien, csak a színpadról ismeritek
               a parasztot, - ezek most goromba szavúak, energikusak, nehézkesek, mint a föld röge -
               de az én időmben a népszínművekben rendre gavallérok, tökéletes férfiak voltak. Ha
               igazán ilyenek lennének, nem keresném a szolgabíró meg a csendőrség barátságát.</p>
            <p>Minálunk a nép lop; lop az öregje, lop a fiatalja, lop a szegény, a módos. Rengeteg
               sokat lopnak, legalább is megvan az indulat arra, hogy sokat lopjanak. Tisztes öreg
               földmívelő - akinek a keze a becsületes munka kérgét vette magára - mondhatnánk a
               tárcaírók nyelvén - parolázik veled, beszél okosan, méltósággal, kívülről a
               színtiszta becsület a fehér hajától kezdve lefelé, éjjel meg ellopja egy-két kereszt
               búzádat, ha teheti. No, az alföldiek se jobbak arra felétek. Daliás huszárok, szép
               kúnsági gyerekek, gyakorlat idején, amikor mindennap más-más falu népe ad szállást,
               leütik a fejszét a nyeléről és a nyeregtarisznyában viszik el, ha már egyebet nem
               vihetnek. Egy nagy pestmegyei földmívelővárosban, abban, amelyikben legjobban
               tisztelik a negyvennyolcat, gyermekkoromban módos gazdák szekérrel indultak éjjel
               rablókirándulásra; végre is zsidókkal szerződtek, akiknek volt féltenivalójuk. Azok
               ügyeltek és kötelezték magukat arra, hogy megfizetik a kárt, ha mégis baj esnék.
               Másutt is így van. Kisküküllő vármegyében, egy katolikus papnak voltam a vendége.
               Emlékszem, szelíd, vékony ember volt, amikor mosolygott, szomorú ráncok türődtek föl
               a szája két oldalán, sárga fogainak sorát úgy fogták körül többrét. Mert békességes,
               félénk ember volt, még gazdasszonyt se tartott, csak fehér egerek tenyésztésében
               lelte örömét, nyakára nőttek a parasztok és durva káromlást vittek véghez az ablaka
               alatt. Este már kimenni se mert. A népről beszélgettünk, s ebéd végén maga hozott be
               egy tányér almát; megkínált vele.</p>
            <p>- Tessék egy kis lopott alma...</p>
            <p>- Lopott, - mondok álmélkodva - aztán ki lopta?</p>
            <p>- Én loptam, kérem, - szólt savanyú mosolygással - a saját kertemből. Kilenc
               esztendeje mindig más szedte le, az idén magamnak jött rá ápetitusom. Leszedtem
               titokban; azt hiszem, igen megharagítottam vele a híveimet.</p>
            <p>Ezek magyarok voltak; az oláh ennél egy fokkal rosszabb.</p>
            <p>Kínai hittérítők panaszolják, hogy a megtérített bennszülöttek semmiképp nem akarják
               belátni a lopás bűnös voltát, legföljebb baleset az szerintük, ha megcsípik a
               tolvajt. Azt hiszem, egészen ilyenképp gondolkodik, érez a mi népünk is, de ennek még
               misszionáriusai sincsenek. Mennyit kellett finomodni úri népünk felfogásának, akik
               legföljebb az időlopást tartják megengedhető, sőt úri dolognak a vármegyei és
               minisztériumi hivatalokban.</p>
            <p>Hát így értitek, úgy-e, hogy mi a gazdálkodás odafönn nálunk. Jól bánj a néppel, de
               ügyelj, hogy meg ne lopjon a béresed, barátkozz a pappal, kártyázz a szolgabíróval,
               mert szívesen pajtáskodik veled, issza a borodat, ha érzi, hogy több voksod van a
               vármegyei közgyűlésen és neked ítél apró-cseprő bajaidban, nem az igazság ellenére,
               de gyorsan és kellemesen, azonfelül becsüld meg az alispánt, támogasd a főispánt s
               féljed a kormányt, ha valamire akarsz menni.</p>
            <p>Gyönyörű ám a birtokom, valóságos mintagazdaság. A tejemet Déváig szállítom, a
               gőzekém az egész járás nagyobb birtokát szántja, de egyéb közöm is van ezekhez a
               nemesi birtokokhoz. A dévai meg a szászvárosi takarék óvatos, szűken számított
               kétharmad értékre ád kölcsönt. No, én megadom az utolsó harmadot is, mert bízom az
               értékemelkedésben. Van pénzem a főbírónk petrezsdi birtokán, de annak a felét
               visszanyerte tőlem tavaly ferbliben a dévai kaszinóban. Hanem a bori meg a bucsabai
               uradalom nékem terem már ötödik esztendeje s akkor teszem ki a gazdáját, amikor én
               akarom.</p>
            <p>Legnagyobb dolog volt megkapnom a lupovi kincstári erdőnek, gyönyörű négyezer holdnak
               a fáját. Regénybe való dolog ez. A ribisórai régi templom fölött kezdődik az erdő,
               közel a faluhoz és húzódik keletnek, az Urzice Mare havast valósággal megkerüli,
               csupa elsőrendű tölgy a kétharmada, a többi fenyő, s az utai se rosszak.</p>
            <p>A ribisórai pap, a kövér Podurján Vazul, nagy oláhember kívül-belül, új kőtemplomot
               épített, mert restellette a régi fatemplomba járni fel az oldalba a nagy pocakjával,
               míg a kőtemplomot itt előkelőbbnek tartja a nép, s hacsak lehet, azt épít. A régi
               faalkotmányt szokás szerint eladóvá teszik, s vagy valami kis havasi gyülekezet veszi
               meg mindenestül, képestül, vagy parasztemberek használják el a fáját a csűrhöz,
               pajtához.</p>
            <p>Ennek is az lett volna a sorsa, ha a román kultúrliga gyűlését nem a közeli
               Szászvárosba hívják össze abban az esztendőben. Az ilyen gyűlésre sokan jönnek át
               Romániából, egyetemi professzorok, diákok, újságírók és Podurján pópa vitt belőlük
               kirándulásra, a maga falujába két szekérre valót. Ezek az emberek aztán, köztük egy
               görög nevű bukaresti arkeológus - szép, hosszú szakállú ember - jól megnézték az öreg
               fatemplomot, s találtak benne olyan sok mindent, amit én nem bírtam meglátni benne,
               pedig jártam ott annak előtte.</p>
            <p>Kicsiny, faragott gerendákból összerótt alkotmány ez, a szentélye szokás szerint
               keletnek fordul; az elején fatorony. Déli felén, ahová melegen tűz a nap ősszel is,
               keskeny tornác tapad hozzá, benne hosszú asztal, egyetlen fenyőszálból vágott, a
               halottas-tort ülők számára; külön a végén tuskóra állított malomkő, itt a diák ült,
               meg a pap, a parasztok közé nem keveredve. Talán láttatok már ilyen oláh templomot
               bévül. Ennek az ajtaja a kis pitvarba nyílott, ahol a templom építtetője, valami
               kardos oláh úr látszott megfestve a feleségével, amint közösen fognak egy nagy
               keresztet. Süveges vajdaféle volt, marcona, kemény orcájú, s bár szerényen a pitvarba
               pingáltatta a képét, - a szent regulák szabják ezt így - az ő képe volt a legnagyobb
               a templomban. Legközelebb is volt az asszonyok helyéhez. A többi odabenn mind apró,
               sok-sok kopott, aranyos figura, akiket egyenkint talán csak a görög teológus ismer.
               Kevesebb volt az asszonyok helyén hátul, több a férfiak részén a templom közepén, de
               az ikonosztáz meg a szentély - ahová csak a pap jár be az oltárfal három ajtaján s
               ahova asszony nem mehet - telistele volt úgy, hogy nem látszott ki a fája.</p>
            <p>Megnéztem jól, hogy pingálták ezeket a képeket. Gipszet kentek a gerendák oldalára,
               szépen elsimították és vásznat tapasztottak rá azon frissiben. Erre a vászonra
               kerültek a képek. Mondom, mocskos, aranyavesztett, tömjénfüstös ábrázolat volt mind,
               ami elérhető volt, azt megviselte a három évszázad nemzedékének csókja s az egészért
               nem adtam volna tíz pengőt.</p>
            <p>Nem így a bukarestiek. Kibetüzték, hogy a templomalapító, akinek a képe a pitvarban
               látszik, maga Vitéz Mihály moldvai vajda, Erdély meghódítója, aki az írás szerint hű
               jobbágyainak dicsőségére ezt a hajlékot Krisztus születése után ezerhatszázban
               építette feleségével együtt. De ez még nem minden. Kitűnt, hogy a szentély képei
               három sorban egymás fölött Mihály vajda tetteit ábrázolják rendre, a tirgovistei
               szerződést Rudolffal, ami felbiztatta a vajdát a betörésre, a szebeni csatát, amiben
               megverték az erdélyi csapatokat, - úgy tudom, székely tisztek vezetésével - a császár
               követségének fogadását, a borosznói ütközetet és egyéb dolgát a nagy fejedelemnek, s
               hogy ez a képciklus az egyetlen egykori művészi megörökítése a nagy Mihály
               intézkedésének, valóságos nemzeti kincs, amihez hasonló nem lelhető románlakta földön
               három országban. A fölfedezés óriás fölindulást okozott, forróság járta át a lelkeket
               s másnap majd az egész gyűlés úrinépe ott volt Ribisórán; a templomot, a képeket
               lefotográfozták többször és Podurján pópa nem bírt magával. Gódinesdi mócok alkudtak
               annak előtte a templomra a pappal, már csak tizenöt pengő volt közöttük, most
               kioktatták ezeket, hogy az építmény nem nekik való, mert az ereklye, a román nemzet
               gyönyörűsége, históriai kincs.</p>
            <p>Nem lakik arra közrendű magyar, a magyar urak úgyse törődnek sokat azzal, hogy miért
               jön-megy annyi oláh fiskális meg diák Ribisóra tájékán, s miért tanyáznak csapatostul
               Podurján parókiáján. Hanem mikor egy akadémikus tanulmányt tett közzé nemsokára a
               bukaresti akadémia azévi kiadványaiban s a bukaresti lapok is mind többet
               foglalkoztak Ribisórával, egy képviselőjük pedig interpellált a kamarában, mire a
               kultuszminiszterük kijelentette, hogy szóbanforgó emléket megszerezte már a ribisórai
               egyháztól s a román nemzeti múzeumba való átszállítása legközelebb megtörténik, a
               pesti újságok is zsongani kezdtek, előbb halkan, aztán erősebben.</p>
            <p>Egy este megjelenő, igen elterjedt lapocska hirtelen leutaztatta tudósítóját
               Ribisórára. Az jegyzett egyre, kikérdezte az oláh kocsist, Podurján pópát, a
               főbírónkat, a vicispánt, sőt átrándult Bukarestbe és megszólaltatta azt a görög nevű
               szakállas arkeológus professzort is, aki a képeket fölfedezte. Külön cím alatt jött
               mindegyik szava, az arkeológusé ekképp:</p>
            <p>»Nagyon csodálkozom a magyar sajtó felzúdulásán, mert a dolog egészen tiszta. Mi
               megvettük a fatemplomot a ribisórai egyháztól és tavasszal, ha az idő jobbra fordul,
               hozzáfogunk szakértő gondossággal az ideszállításához. Ehhez pedig teljes jogunk van,
               mert Magyarországnak nincs oly törvénye, amely megtiltaná a műalkotások kivitelét,
               de ha lenne is, akkor se akaszthatná meg az idehozatalát, mert a ribisórai templom a
               műemlékek jegyzékébe föl nem vétetett - hisz mi fedeztük föl - s ha most utólag
               deklarálnák műemléknek, ez egyértelmű volna a román nemzet arculcsapásával.«</p>
            <p>Erre meg sorban nyilatkoztak a mi lapjainkban a mi professzoraink, a műemlékek
               bizottságának igazgatója, a múzeumigazgatók s kerekedett olyan papirosháború, Pest
               meg Bukarest között, amilyen a híres memorandum-pör óta nem volt.</p>
            <p>Egy erdélyrészi ellenzéki képviselőnk, akinek magának is csinos múzeuma van, -
               egyébként csupa római régiség - de akit a párt az ilyen ügyekben szakembereként
               mozgat, így szólalt meg interpellációjában:</p>
            <p>»Vajjon rosszabbak vagyunk-e, mint Törökország, aki megtiltotta ingó és ingatlan
               műtárgyaknak kivitelét, vajjon tudományos szempontból, kultúrailag gazdátlan föld-e
               Erdély, ahová az jöhet művészi anyagért, aki akar, hogy belőle elméleteket építsen,
               amelyek odaát talán kedvesek, de ránk nézve szégyenletesek. Ha csakugyan műemlék a
               ribisórai templom s valóban történelmünk egy szerencsétlen korszakára vonatkoznak a
               képek, úgy helyük a kolozsvári vagy budapesti Nemzeti Múzeumban van, nem a
               történelmi, hanem a néprajzi osztályban, mert hisz csak néprajzi beccsel bírnak. Ha
               nem, úgy maradjon meg a templom a maga helyén. Hajlandó-e a miniszter stb., stb.«</p>
            <p>A miniszter nem válaszolt; ő is, de meg az egész kormány ugyancsak csúnya lébe jutott
               a ribisórai templommal, amit egyre kavartak innen is, túlról is. Bukarestben kivált
               azon háborodtak föl, hogy a néprajzi osztályba akarják helyezni a képeket, talán
               épp a maláji meg a szamojéd csoport mellé, keserves bábúk társaságába, amik molyos
               ruhákat hordanak és bűzlenek a naftalintól.</p>
            <p>Egész biztosan tudom, az államtitkár mondta maga, hogy Bukarestből
               külügyminiszterünknél tettek lépéseket, a bécsi román követ útján, az átszállítás
               megengedése dolgában, de a külügyminiszter oldozkodott, Pestről kért
               fölvilágosítást, kibúvót, haladékot keresett, mert számolnia kellett a magyar
               közvéleménnyel. Azt is tudom, hogy a nagyszebeni hadtestparancsnok, mintegy
               véletlenül hivatalos katonai útjában, de nagyon is akarva Ribisórán járt a vezérkari
               főnökével, hogy a kabinetirodának jelentést tehessen.</p>
            <p>Március lett, amikor a miniszter válaszolt, s úgy mondta, hogy maga vagy az
               államtitkára személyesen győződik meg az ügy mibenlétéről, mihelyt kimelegszik az
               idő, vajjon igazán műemlékről van-e szó, vagy csak afféle kegyeleti emlékről.</p>
            <p>Április legvégén érkezett meg az államtitkár, aki a kultuszminisztériumban a művészi
               ügyeket vezeti, hiszen ismeritek, erős protestáns ember, ki bizánci képet, azt
               tartom, alig látott még életében.</p>
            <p>Már Aradon beült hozzá a főispánunk, Kőrösbányán fölvették kocsijukra a főbírót. Én
               Cebén vártam őméltóságáékat, mert a főispán telegrammozott nekem a megelőző nap. Az
               államtitkár átült a főispánnal az én könnyű kocsimra, mert a négylovas hintó elakadt
               minduntalan az úton, hanem az az igásszekér, amit jóféle ennivalóval meg pezsgővel
               rakattam meg, híven követett bennünket.</p>
            <p>Közel volt a dél, mire a ribisórai templom alá értünk. Sok minden másképp volt ott,
               amióta utoljára jártam benne; kivált a Nyágu Pávelnek, a harangozónak a háza
               változott meg, ami ott állott harminc lépésnyire a templomtól. Valaha hétköznap alig
               látott Nyágu embert s ha esténkint hazahajtotta az üszőit és harangozás helyett
               kopácsolt a klopoton, a toronyba akasztott vaslemezen, nyugovóra tért mindenki lenn
               a völgyben.</p>
            <p>Most bukaresti ifjú urak foglalták el a szobáját, kamráját, húst esznek minden nap és
               kártyáznak éjfélig. Amikor megjöttünk, akkor is tele volt a ház román egyetemi
               hallgatóval. Kevéssel a fölfedezés után meggyökeresedett bennük az a gondolat, hogy a
               magyarok, hacsak lehet, felgyújtják a ribisórai templomot, vagy elpusztítják másképp,
               mint ahogy elpusztult a balázsfalvi Szabadságmező emlékoszlopa, s hogy ez meg ne
               történhessék, önkéntes őrséget alakítottak. Nagy csapat tanyázik itt azóta, s ketten
               vigyáznak éjszakánkint fölváltva a templomban. A főbíró tud felőle, de nem tehet
               ellenök semmit, mert egyébként békességesen viselkednek.</p>
            <p>Persze nem nagy barátsággal fogadtak bennünket. Valami egyetemi magántanár, vagy
               adjutáns - a csapat vezére - magyarázta az államtitkárnak franciául, hogy mit
               jelentenek a képek, olyan gőggel, mintha csak idő kérdése lenne, hogy megint úgy
               legyen minden itt, mint Vitéz Mihály idejében volt.</p>
            <p>Hosszú ideig voltunk odabenn, s őméltósága kedvetlenül jött ki. Szálankint húzogatta
               a bajuszát a fogai alá, s láttam rajta, hogy semmi okos dolog nem jut az eszébe.
               Hanem a szakácsom, meg egy ügyes kerülőm azalatt olyan porhanyó zsiványpecsenyét
               sütöttek odakünn, hirtelenében rakott tűz mellett, hogy már az illata is
               elfelejtetett minden egyebet velünk.</p>
            <p>A főbíró egynéhány templomi lócát hordatott ki a pázsitra - effelől nem kérdeztük meg
               a nemzeti őrséget - s azokra telepedtünk. A huszárom szolgált föl, jóképű székely
               legény, fehér kötényben, keztyűben, azok meg nézték lopva a harangozó házából.
               Kaviáros szeleteken, meg hideg halon kezdtük s a zsiványpecsenyén, fácánon, sajton
               végigdúlva, kihez leánykát, kihez pezsgőt ittunk. Nékem a zsiványpecsenye ízlett
               leginkább s ezt dicsérte az államtitkár is legjobban. Azt mondta, hogy ilyen felséges
               ételt még így szabadban nem evett s kérte, írjam meg a receptjét, hogy milyen rendben
               sorakozik a nyárson a vesepecsenye, a vékonyra vágott szalonnával meg a hagymával,
               mert náluk Nógrádban másképp csinálják, de az nem olyan jó, mint ez.</p>
            <p>Lassan naposabb lett a kedve őméltóságának, - igaz, egypár kitünő, egészen új
               anekdótával hozakodtam elő - és kacagott, kivált az utolsón, egy sikamlós
               zsidótörténeten. Látszott rajta, hogy felejti a képeket.</p>
            <p>Ebéd végén azonban, amíg a többiek a likőrt nyalogatták, csendes beszélgetésre
               félrevontam őt. A ribisórai képekre tértem vissza, erre az igazán nem emésztéshez
               való témára. De én biztató szóval hívtam, s egy kicsiny sétálás után leültünk a
               templom tornácára, a malomkő mellé, a torozó pap meg a diák helyére. Ott most senki
               se járt.</p>
            <p>Nem tagadom, akkor már készen volt a tervem Mihály vajda képei dolgában, de nem
               árultam el, csak sejtettem, hogy tudnék segíteni, ha... Mert épp ez a ha volt a
               fontos. A lupovi kincstári erdő kitermeléséről ábrándoztam, mióta csak megvettem a
               birtokomat, azokról a gyönyörű sudarakról, amik ide látszottak, s amiket gyengéden
               borzongatott végig a tavaszi szellő. Nem tudom, értitek-e igazán, ha azt mondom, hogy
               diplomata-beszélgetés volt, csupa sejtetés, puhatolódzás, olyan szavakkal, amik
               egyelőre keveset jelentenek. Hallottatok-e cigányt, amint új nótát próbál vagy
               komponál, vékony, fojtott, sugdosó hangokat, amikből mind erősebben érzik ki a nóta.
               Ilyen volt a mi beszédünk is. Félve indul meg a gondolat, elővédet tol maga elé meg
               oldalvédet, merész, fürge szavakat, amik nem állják a harcot és visszahúzódnak
               ügyesen, idejekorán. Ha el is fognak belőlük, nem kár, megtették kötelességüket.</p>
            <p>Egy félóra mulva megértettük egymást. Nyitott tenyeret nyújtottam s ő elfogadta,
               meglett köztünk az egyesség, könnyebben, mint gondoltam. Én magamra vállaltam a dolog
               elintézését, úgy hogy abból se a kormányra, se a törvényhatóságra bármilyen gyanunak
               még az árnyéka se essék. A képek nem kerülnek Bukarestbe s a románoknak még se lesz
               okuk haragudni, legalább miránk nem. Hanem hogy hogyan, miképpen cselekszem meg,
               arról nem szóltam. Szedelőzködtünk. Szépen visszahordattam a lócákat, a harangozó
               házában elbúcsúztunk a magántanártól - mert ő ki nem jött volna semmiképp - és
               megindultunk szépen. Vácán átült őméltósága a főispán négyesére, én meg elváltam tőle
               nagy barátsággal, sűrű kézszorítások között és a kocsimról kiáltottam vissza, hogy a
               zsiványpecsenye receptjét küldöm holnap, mintha az lett volna a legnagyobb ügyünk.
               Hanem mikor elhagytak, megállítottam a szekeret.</p>
            <p>- Valisiórára megyünk, egyenesen a Kőrösön által.</p>
           
         </div>
        <div type="chapter">
            <head>
           XXII. A valisiórai látóasszony.
            </head>
            <p>Kegyetlen rossz úton kapaszkodtunk fölfelé, egy locsogó, ugráló patak mentén. Vagy
               három berregő kanalas malmot hagytunk el közben, a legősibb formájú malmot, amiknek
               az álló tengelygerendájából öt nagy fakanál mered szerte sugarasan, azokat löki egyre
               odébb a rájuk omló vízsugár. Egészen bizonyos, hogy a rómaiak nagy légiói efféle
               alkotmányokat találtak annak idején a dákok földjén.</p>
            <p>Izzadtak a lovaim, mire Pogyele szélire értünk. Ott két gubás ember guggolt a szélső
               ház fala tövénél, egy öreg meg egy fiatal. Elibém állottak és nagy tisztességtudással
               kérdezték, hogy nincs-e a kocsin takarmányféle; a kocsi fenekébe nem mertek
               belenézni, igaz, nem is volt benne semmi. Hivatalos őrök voltak, a község
               kirendeltjei. A vármegye déli szélén keleti marhavész támadt, legeltető gazdák hozták
               be Romániából és terjedt lassan északnak. A nagy havas, az Urzica Mara még tiszta,
               ahol hét falu marhája legel, - rettenetes csapás lenne, ha ezt elérné - de a
               Maros-mellék már fertőzött, pedig ez csak harmadfélórányira van innen. Tudja a nép is
               a veszedelmet és csinálja híven, amit rendelnek az urak. Ha a baktériumelmélettel is
               tisztában lennének, biztos, hogy megmenekednének; mert ember terjeszti a bajt, nem a
               jószág.</p>
            <p>Etetés nélkül hajtattam át a csendes, szalmafedeles házak között, amik épp oly nagy,
               borzas süveget viselnek, mint a lakói, mert sietnem kellett, hogy az út nagyobb
               részén még világosan vergődjek által.</p>
            <p>Így is sötét volt, mire Valisiórára értem; a tűzhelyek lángja már kialudt, mécsest
               meg nem éget ez a nép nyáron. A jegyzőnél szálltam le s lopva mentem gyalog
               tovább.</p>
            <p>Az öreg Paraszkieva, a látóasszony még fönn volt, gyapjút font, de a menye, meg a kis
               unokája aludt már. Férfi nem volt a háznál, mióta a házas fiát bevették a szászvárosi
               gyalogezredbe.</p>
            <p>- Ismersz-e, Paraszkieva, tudod-e, ki vagyok?...</p>
            <p>- Tudok én mindent... a ribisórai zsidó uraság vagy.</p>
            <p>Nem állott föl a kemence mellől és én is leültem egy ládára; körülnéztem.</p>
            <p>- Van mindened, úgy-e, mert az Úristen tudományt adott néked...</p>
            <p>Bólongatott az öreg s rámpislogott közbe, hogy ugyan mit akarhatok.</p>
            <p>- Van úgy-e törökbúzád legalább húsz mérő, láttam odakünn a górét, aszalt szilvád is,
               pálinkád is... azt ugyan hiába hoznék néked... gyapjad, szöszöd is van, talán fonsz
               is, vagy megfonva hozzák, gombolyagban... boldog vagy-e Paraszkieva?</p>
            <p>Az anyóka elmosolyodott, aztán sóhajtozni kezdett.</p>
            <p>- Mi kéne, no... tudhadd, hogy nem hiába jöttem ide... több marhám van, mint a
               ribisóraiaknak együttvéve... a császárt is ismerem jobban, mint a szászvárosi
               ezredes...</p>
            <p>Csak nyögött, sóhajtozott az öreg, végre megvallotta, hogy ha neki olyan pokróca
               lenne, mint a főbíró feleségének, akkor most nem fonna gyapjút, pokrócnak valót.
               Közönséges, tíz-tizenöt forintos utazópokróc volt az, amit a főbíró kocsiján látott,
               de csíkos, mint a tigris bőre. Az tetszett meg az öregnek.</p>
            <p>- No, olyant hozok neked holnap délelőtt... hát még mi kéne...</p>
            <p>Soká fakgattam az anyókát, végre vallott, hogy ha neki olyan nyaklánca volna, csupa
               felfűzött arany, amilyen a román királyné nyakán függ, akkor a dévai vásárra azzal
               menne. A szép román királyné képére mutatott a falon, aki oláh parasztöltözetben
               látszott, a nyakán felfűzött aranypénzek sora. Lehetett benne vagy egy tucat
               tízfrankos.</p>
            <p>- Tudod, egy füzérre való arany nincs nálam, de majd felfűzheted te... a felit
               bankóban adom.</p>
            <p>Hat aranyat vettem elő és kiraktam a tenyeremen sorjába.</p>
            <p>- Nézd, szépen illenek egymáshoz...</p>
            <p>Nem kapott mohón az aranyon, úgy nyúlt feléjük, mintha forrók lennének. De azt nem
               kérdezte, hogy mit kéne érte tenni s én se szóltam. Bizonyosan jövendőmondásra
               gondolt, vagy valami úrnak való szerelemadó italra.</p>
            <p>- Boldog-e a lelked, Paraszkieva, olyan-e, mint azoké, akiket Mihály arkangyal térít
               jobbfelől a gonoszok tűzfolyójától a mennyei pálmafák alá, ahol Ábrahám ül meg Jákob,
               keblükben a sok boldog lélekkel...</p>
            <p>Az oláh templomok utolsó ítélet-képére hivatkoztam, de az anyóka csak intett, hogy
               nem. A szája sírásra pittyedt s egy csillogó könnyű is végigszaladt barna árkos
               képén. Soká nem szólt, csak intett, hogy hagyjam, hogy azt úgy sem tudom megtenni,
               végre bevallotta, hogy ha a fiát, a Pávelt hazaeresztenék, akkor ő boldog lenne. Erre
               számítottam.</p>
            <p>- Meglesz, Paraszkieva... meglesz... holnap reggel küldj szekeret érette... vagy majd
               küldök én. Ismerem én a császárt, meg olyan tisztjét, akin háromszorannyi az arany,
               mint a szászvárosi ezredesen... Meglásd, itt lesz holnap estére...</p>
            <p>Nem hitt a banya nékem, amikor elváltunk, de valami reménység megéledt benne. A
               jegyzőnél háltam.</p>
            <p>Másnap reggel aztán beküldtem a jegyzőnét a kocsimon Szászvárosba, hogy okvetlen
               vegyen olyan tigrisbőrforma pokrócot, meg egy parasztszekerest is fogadtam, a
               Paraszkieva harmadik szomszédját, hogy menjen be a kaszárnya elé, s ott várjon addig,
               amíg kieresztik a Pávelt.</p>
            <p>Én meg a községházáról azonnal Dévát kértem, onnan Pestet, a kultuszminisztérium
               államtitkárát. Rövid volt a beszélgetés: Pávelnek szabadulni kell azonnal, még ma
               délben. Az államtitkár sietve Bécset, a hadügyminisztériumot szólította s a fontos
               államérdekre való hivatkozással menten jött le a szóbeli rendelet Szászvárosba az
               ezredparancsnoksághoz, hogy Munteán Pável szabadságolandó.</p>
            <p>A században éppen szobavizsgálatot tartott a főhadnagy, amikor az ezredsegédtiszt
               benyitott. A Pável bocskorát, bőrtüszőjét és egyéb gunyáját már hozták utána és
               egynéhány perc mulva valósággal kilökték a kaszárnyából épp a szomszédja szekere elé.
               Pável csak akkor eszmélt föl, az extrasapkáját a jobb szemére húzta, a szekérre ült
               és dalolni kezdett.</p>
            <p>Hazamenet megállott, csináltvirágot vett a piaci boltban, a sapkájához tűzte, de
               megálltak még pálinkázni a sebesi fordulónál, meg a szelicsórai kocsmánál is, s így
               sokára jöttek meg, pedig igen vártam őket. A pokróc már rég ott volt Paraszkievánál.
               Alkonyodáskor hallatszott a Pável dalolása messziről, nyújtott, szomorúan cifra oláh
               ének, mintha piros szálakat vonnának a szívéből, s azt fonnák kacskaringósra. Pedig
               boldog volt; tántorogva szállott le a szekérről, s dűlt belőle a pálinkaszag.</p>
            <p>Nem zavartam őket a viszontlátás gyönyörűségeiben, s csak kilenc óra után mentem
               Paraszkievához. Akkorra megint egyedül volt az asszony, mert Pável a kocsmában
               vitézkedett, körülötte a falu ifjúsága.</p>
            <p>- Hatalmas vagy, uram... nagyon hatalmas, - fogadott az öreg hódolattal és a szemét
               törülgette. Én azonban betettem az ajtót, körül is néztem, hogy nem hallhat-e
               valamit a beszédünkből más is, aztán szóltam.</p>
            <p>- Azt üzente a császár a dróton, a fiad addig lehet itt, amíg én akarom... ha akarom,
               holnap viszik, ha akarom, sohase... ha megteszed azt, amit mondok, örökre itt marad.
               De esküdj meg az Úristenre, az apostolokra, az angyalok hét rendjére, meg valamennyi
               szentre, hogy nem szólsz senkinek arról, amit neked mondok, akár megteszed, akár
               nem.</p>
            <p>A banya vállalta és hajlongott mélyen. Behúzódtunk a kis kamrába és oktattam,
               tanítottam egy órahosszat a mécs mellett. Könnyen megértett mindent, értelmesebb és
               ravaszabb volt, mint gondoltam. Megegyeztünk; holnapután a baresti búcsún
               megszolgálja híven, amit tettem néki.</p>
            <p>- Aztán ott légy Paraszkieva, mert a fiadat vason vitetem be, nem Szászvárosba, hanem
               a gyulafehérvári sáncokba. Ott nem látod meg többet...</p>
            <p>Gondolhatjátok, hogy nyughatatlanul vártam a baresti búcsú napját, mert hisz azon
               fordult meg minden, hogy megteszi-e Paraszkieva, amire fölbiztattam. S itt ismertem
               meg az oláh nép egyik jó tulajdonságát, a titoktartást. A magyar nem állja a titkot,
               locsog, fecseg, dicsekszik előre. Soha magyarok összeesküvést nem csináltak,
               legalább olyant nem, ami tartós lett volna. Az oláh tud hallgatni, ha kell.</p>
            <p>A baresti búcsún ott volt az egész környék népe, annyi, hogy a negyedrésze sem fért a
               templomba. De Paraszkieva benn volt, a főhelyen, az asszonyok részén. Hosszú az
               ortodox liturgia, majd az egész délelőtt eltelt véle, ezalatt a templom körül
               kuncsorogtam türelmetlenül. Liturgia után, amikor omlott kifelé a nép, kibicegett
               Paraszkieva is - két falubeli asszony vezette inkább tisztesség okáért, mert maga is
               tudott volna járni - s leült a templomajtóval szemben, a fakereszt tövében.</p>
            <p>Körülállták, akik ott voltak s mind többen jöttek azután, úgy hogy rövid idő mulva
               egynéhány száz ember állotta körül a kis dombot, férfi, asszony vegyest. Csöndben
               voltak. Paraszkieva pedig várt egy darabig, aztán fölemelte két karját ölelésére
               valami láthatatlannak, másviláginak és énekelni kezdett.</p>
            <p>- Ó, jaj, jaj, jaj... falubeli keresztény népek, meg havasi pásztorok... jaj néktek
               üszőnevelő gazdák... Szálakat ereszt a pokolbeli gonoszlélek guzsalya éjfélkor és
               ökörnyál száll dél felől és a ti marháitok bőgve iramodnak meg. És elhagyja a borju
               az ő anyját és a kezes tinó nem ismeri meg az ő nevelő gazdáját... Ó, jaj, jaj...
               Fehér pók ül hajnalban a fűszálon harmat helyett és röhög vigyorogva és hét szálat
               ereszt délig... és éjfélig hétszázat... Ó jaj minekünk, keresztény népek... Tüzelő
               pásztorok, fedél alatt lakozó gazdák... jaj... jaj...</p>
            <p>- Ó jaj... Nem találja meg a szopós borju a tőgyet és a bikák szarva belebogozódik a
               sűrű esti párába... Elvész rendre Grohot jószága és hiába áldat, füstöltet Zsunk,
               elhull az övé is. Ó jaj, Vásza, gazdaságod nem tart sokáig, száraz bőröket
               símogathattok és nem bődül az állat este az ólatokban. Uram segíts... baldoványi
               rétség, te selyemnyoszolya dögtemetővé leszel és nem fér el benned az esett marha..
               Ó, jaj... jaj...</p>
            <p>Iszonyúan rikoltott a szipirtyó, szinte előreesett egy-egy mondás után, meg ismét
               fölemelkedett lassan s újra kezdte szakgatottan, rémisztően hadonázva, mintha véres
               húscafatokat hajigált volna szerte.</p>
            <p>- Urzicai havas zengő fehér virágja, kolompos gulya, ó jaj, kitépnek téged
               szálanként... ó jaj... irgalmazz minékünk... Piros húst ereszt a földbe a vármegye és
               elméri a nagy mészáros a ti marháitokat a pokloknak... a borjut adja nyomtatéknak az
               anyjához és a bikáknak csontjait összetöri... Falubeli népek, nem visztek sót a
               havasra három esztendeig...</p>
            <p>Oly szörnyen sivalkodott Paraszkieva, hogy magam is megborzadtam kissé. A nép meg
               hallgatott körülötte rémült orcával. Mindenki a tehenére gondolt, a gyönge borjára,
               amit úgy szeret, mint a gyermeket s amit bevisz hideg télen a szobájába s vele hál,
               hogy csak erőssé nevelődjék, meg szelíddé, mert nincs nagyobb öröm, mint annak a
               nyakát megveregetni, ha ráismer a gazdájára szombatonként a havason. És tejet ád az,
               ha megnő, csorgó fehér életet mindnyájoknak, csak egy kis törökbúza kell még hozzá a
               télre. És ezt most mind elvenné az Isten... Hisz hallottak valamit felőle, de bíztak
               a vármegyében. Ím, Paraszkieva tudja biztosan, elvész a jószág mind... mind...</p>
            <p>Az asszony arcra borult a fakereszt alatt az átkozódás után, mintha elájult volna s
               csak a két banya ajaka mozgott, imádkoztak halkan.</p>
            <p>Egy darabig vártak csöndesen, aztán gyöngéden költögetni kezdték, akik közelebb
               állottak, a hátrább állók meg kérlelték susogva. Csöndes, rimánkodó zsongás indult
               meg.</p>
            <p>- Paraszkieva, kelj föl...</p>
            <p>- Paraszkieva segíts...</p>
            <p>- Asszony, te mindent tudsz... javasolj valamit...</p>
            <p>- A tyulesdieket segéljed meg, a kedves népedet...</p>
            <p>- Könyörögjél Paraszkieva, amig az égi kitalálás meg nem világosít...</p>
            <p>Így hallatszott a szó mindenünnen türelmetlenül, de halkan, félve, ám a banya nem
               mozdult sokáig. Úgy vélték, soká odaáltal van s nem nógatták utóbb, csak vártak.</p>
            <p>Jó félóra mulva fölállott, a homlokát megdörzsölte s csöndes hangon szólt, irtózás
               nélkül, mint akit megnyugtattak valahol.</p>
            <p>- A ribisórai öreg templomban van a segedelem... Ma Szent György napjának éjszakáján,
               amikor az első csillag föltetszik az égen, menjetek oda. A pitvar meg az ikonosztász
               képeit ne bántsátok; hanem az ikonosztász mögött szeljenek a férfiak egy-egy
               csipetnyit a képekből és hozzák haza. Az asszonyok meg fordított szitán szitáljanak
               meg éjfélkor egy marék törökbúzalisztet háromszor egymásután és öntsenek hozzá
               vizet, de ne a kútból, hanem a kút mellől való ökörnyomból első kakasszóláskor.
               Gyúrjatok gomolyagot és ebbe tegyétek bele a kép darabkáját... Ha megétetitek vele a
               jószágot, nem lesz baja. - Szinte szívta-nyelte az asszony szavát a nép és
               megcsillapodott, aki hallotta; a távolabb állóknak tovább adták tízen is egyszerre a
               mentő igéket, elmondván egymásután többször, nehogy elvétsék az orvoslás módját.
               Nyugalom szállta meg a lelkeket, eloszlottak lassan és hozzáláttak az ebédeléshez,
               előszedve tarisznyát, batyut. Külön-külön csoportba szállott minden falu táborokba,
               de a buzgóbbak, a nehezebb fejűek, meg a kételkedők odajárultak még azalatt is
               Paraszkievához, vittek neki egyetmást és kikérdezték újból, hogy tavalyi törökbúzából
               való lisztet vegyenek-e vagy harmadévit, hogy nem lenne-e jó még egy kis szentelt só
               a gombócba, hogy a megfordított szitán kavarják-e a lisztet ujjal keresztformába,
               vagy csak ütögessék kétoldalt, ahogy rendesen szokták.</p>
            <p>Paraszkieva kegyesen oktatott, a két banya meg az udvarhölgyei egyre szedték a sok
               tojást, kendergomolyagot, mézet, meg mézespálinkát. Összegyűlt annyi, hogy aligha
               viszik el háton három batyuban.</p>
            <p>Délután, amint felkelt a nagy Marosán Ilia, a zsunki bíró s a tarisznyáját magára
               akasztotta, fölkerekedett utána az egész férfinép és megindultak véle szapora
               lépésben a hegynek, mert jó háromóra járásnyira van ide a ribisórai templom. A rövid
               gyalogúton mentek egyenkint, egymás háta mögött a hosszú hegyen által, elől a Marosán
               Ilia s csak Kazanesdnél tértek a kocsiútra. A bólyi kocsmánál se állottak meg, csak
               néhányan, tízen-tizenöten ugrottak be egy hörpintés pálinkáért, azok is utána
               futottak a többinek egynéhány perc mulva.</p>
            <p>Ribisóra, a falu, jóformán üres volt, csak a kutyák ugattak benne; az odavalók se
               váltak ki a csapatból, mert már esteledett erősen. A mennybolt égett a kis fatemplom
               fölött, az öreg erdőbe ködfoltok tapadtak sűrűn, mint óriási hernyófészkek. Marosán
               Ilia megállott a lejtőn, visszafordult és várt. Hadd érjen föl a többi is, az
               elmaradottak, nehogy azt mondhassa valamelyik, hogy neki nem jutott a csodálatos
               ereklyéből. Lehettek vagy háromszázan, mind csendes beszédű, halk lépésű bocskoros
               emberek.</p>
            <p>Hanem a zsongás, suhogó zaj, akár az erdő szava, mégis megtöltötte a hegyoldalt és
               Bagocán György, a bukaresti egyetem magántanára kikukkant a kiskapun. Meglepődött a
               sok ember láttára, de azt hitte, imádkozni jönnek Szent György-napi éneklésre, hozta
               hát a kulcsot és feléjük ment. De szomorú volt mind, keserű képű, - pedig ez a nép a
               templomban is nevetgél - asszony, leány is hiányzott közülök s azért valami rosszat
               gondolt. Az ajtó mellé állott eléjük.</p>
            <p>- Mit akartok?</p>
            <p>A nagy Marosán Ilia szólt.</p>
            <p>- Eressz be uram a jószágunk egészségéért... a képeket akarjuk.</p>
            <p>Bagocán megijedt. Csak nem akarják bántani... Ellenkezett és kérdezősködött, de a
               hátulállók zúgtak és fenyegetőztek.</p>
            <p>- A templom a mienk... eressz be... A ti beteg marhátokat odaát a hegyen túl nehogy
               ezzel gyógyítsátok.</p>
            <p>Marosán Ilia félrevonta a professzort a malomkőhöz, hogy elmondja lassan, eleitől
               fogva, mint úriembernek illik, a dolgot, hanem a hátulállók nyomták az elülsőket,
               Petru pedig, a tomesdi molnár, leütötte fejszével a zárat és betódult a nép, szinte
               egymáson által, hogy ki-ki előbb jusson a képekhez. Nem nézték, hogy a császár
               ajtaján mennek-e keresztül, ahol a pap jár csak, vagy a másik kettőn, csak tolakodtak
               és metélték bicsakkal, aki hogy érte Vitéz Mihály vajda képeit, aki pedig nagyobbat
               vágott, elosztotta és nyújtotta hátra a szomszédjának, komájának, mert kevesen
               fértek egyszerre hozzá s már szinte káromkodtak és verekedni kívánkoztak sokan.</p>
            <p>Csak egypár vászoncafat volt a gerendafalon, amikor az ikonosztász mögé bírt férkőzni
               Bagocán, meg négy diákember szitkozódva, könyörögve hangosan, de nem bírt az
               emberzajlással. Az elsőt, egy barna kis legénykét, aki megfogta két ember karját,
               leütötték a lábáról és megrugdosták, úgy hogy sírvafakadt a fájdalomtól és
               keserűségtől. A másik, egy vékony, szemüveges ifjú, átkozódott fönnhangon és kívánta,
               bár törne el annak a kezeszára, aki ezt a nemzeti emléket pusztítja, de nem törődött
               vele a parasztság, vitte kifelé ki-ki a maga képcafatját és hasogatta mind kisebbre
               jó szívvel, hogy mindegyiknek jusson belőle.</p>
            <p>Amire én odaértem, már minden csendes volt. A templom tornácán Bagocán magántanár ült
               keserű képpel, nem is nézett rám, amint bementem. A harangozó házának az udvarán a
               kis fekete diák képét borogatták. A pitvarban csak egy leszakított ajtó feküdt, hanem
               beljebb egy csomó összetörött szék hevert egymáson. Az ikonosztászt félrenyomták,
               most féloldalt dűlt, le akart szakadni; a császár ajtajának mind a két szárnya a
               földön feküdt, mögötte pedig a szentélyben nem maradt meg egyetlen csipetje a régi
               képnek. Vitéz Mihály vajda képe és cselekedetei nem voltak többé.</p>
            <p>Végigvilágítottam a lámpával minden zugot, aztán kifelé mentem. Szél fujt, a lupovi
               erdő - az én erdőm - zúgott, mintha megérezte volna új gazdáját.</p>
            <p>Lefelé hajtattam, hogy telefonozzak az államtitkárnak s szembe találkoztam a
               főbíránkkal, meg négy gyalogcsendőrrel. A főbíró kocsiján az a két bukaresti fiú ült,
               akik a pusztítás elején szaladtak még el hatósági segítségért. Odaszóltam nekik, hogy
               hiába jönnek.</p>
            <p>Gondolhatjátok, hogy még egy kis marakodás volt a magyar, meg a bukaresti lapok
               között, de segíteni nem lehetett a dolgon. Vádolták a mi hatóságunkat, azt, amibe épp
               ők nem bíztak meg annak előtte. A legszomorúbb az volt, hogy tősgyökeres románok
               pusztították el a nemzeti kincset.</p>
            <p>Még azon ősszel megépítette a kincstár a faúsztatókat, télen pedig megvettem én kéz
               alatt az egész lupovi erdőt úsztatóstul, mindenestül.</p>
            <p>*</p>
            <p>Ami ezután jött, értitek, úgy-e... Harmadéve, amikor összehoztam azt a nagy
               érdekeltséget, ami a Riumáre völgye erdejének kihasználására állott össze (a
               főispánunk is benne van), fölterjesztettek udvari tanácsosságra, de csak tavaly, a
               választások után kaptam meg. Micsoda ünneplés volt az, micsoda bankett a
               »Szarvas«-ban. Maga az apostoli lelkű megyéspüspökünk is gratulált táviratilag, ő
               tudta miért... de én is tudtam.</p>
            <p>A dolog nem lehetetlen, hisz tudjátok, hogy eleitől fogva nagy tisztelője voltam a
               katolikus egyháznak, főképp a klérusnak. Hanem elébb még dolgom lenne, amit a mostani
               hitemen akarok elintézni. A vármegye fele kocsmáját le a Marosig a Neumannok bérlik,
               más-más név alatt és százezreket kaparnak össze évente. Ez így nem maradhat.</p>
            <p>Már a mult őszön antialkoholista mozgalmat indítottam és a megye gyűlésén legközelebb
               fölszólalok, hogy legyen kevesebb a kocsma, s ami marad, vétessék ki a mostani
               néprontó kufárok kezéből és adassék megbízható kezelőknek. Nagy bajvívás lesz ez a
               Neumannokkal, de az én részemen van a vármegye, meg a fele kormány a
               pénzügyminiszterrel. Azt hiszem, egyezkedni fogunk.</p>
            <p>Igaz, a zsidókkal bírok legnehezebben, pedig nem is sejtitek micsoda úr vagyok a
               vármegyében. Az alispán nem győzi a kezemet szorongatni, úgy érzem mintha ebbe a
               kézbe kapaszkodnék, tekintély vagyok; hogy honnan jöttem, nem kutatják, szinte nem
               akarják tudni, - nagy temető az emberek emlékezete s kihányják belőle a tavalyi
               fejfákat könyörtelenül - csak a zsidó, az emlékszik.</p>
            <p>Kellemetlen népség, nem ismer tekintélyt, született anarkista mind. Ha közel
               eresztem, szemtelenül bizalmaskodik, a képiről olvasom le: te már benn vagy testvér,
               de jövök én is nemsokára. Igaz többször szükségem van rájuk, mert vállalkozó
               természetű nép, - szegény nagybátyám Klein jut az eszembe, a népszinházutcai - de az
               érintkezésünk egészen bizalmas, mondhatnám titkos.</p>
            <p>Csodálatos, de úgy van, hogy sokkal inkább tisztelnek a keresztények, a dzsentri, sőt
               a lelkészkedő r. k. papság, mint a zsidó.</p>
            <p>Beláthatjátok, hogy ilyen körülmények között teljes szívvel-lélekkel csatlakozom a
               nagybirtokos osztálynak konzervatív világnézetéhez, amelyik a régi nemzeti
               hagyományok megőrzését, a demokrácia túlkapásainak leküzdését vallja programmjául.
               Ez az eszme, ez a törekvés fűz egybe engem lelkileg Magyarország legkiválóbb
               osztályával, a históriai eredetű arisztokráciával.</p>
            <p>Nincs is köztünk különbség. A lovaim olyanok, mint az övéik; ha vendégem jön, régi
               bécsi szervísszel teríttetek, kártyázom úgy mint ők, az inasaim libériája jó
               Louisquinze-szabású.</p>
            <p>Mert sokat adok a jó társaságra s van is módom benne; igaz, Nóbel Árpád nem sajnálja
               a pénzt. Úgy érzem, mintha a ribisórai uradalom, a kastély meg a lupovi erdőbirtok
               rám néztek, engem vártak volna eleitől fogva, mintha azt a lipicai négyest, amivel
               tavaly díjat nyertem, nékem nevelték volna. Úgy bánok a béreseimmel, mintha a
               dédapjuk is az őseimnél szolgált volna; a szolgabíróval, mintha a nagyapáink is
               tegeződtek volna.</p>
            <p>Felőlem még olvasni fogtok odafönn Pesten sokat. Igaz, most két-három sorban intézik
               el a dolgaimat a Vidék rovatában, de odalenn nálunk másképp van. Éppen nálam van
               véletlenül az a jegyzőkönyvi kivonat, amiben a törvényhatóság üdvözöl kinevezésemkor.
               Íme, csak ezt a darabot olvassátok:</p>
            <p>»Amidőn a polgári erények útjain nagy magabízással indult meg Méltóságod, hogy
               elérjen arra a magaslatra, amelyet az uralkodói kegyesség sugarai ragyognak be, ősi
               Vármegyénk, a Korvinok költői fészke, önnönmagát tiszteli meg, üdvözölvén jeles
               polgárát, az emberi akaraterő, a tisztes szorgoskodás nemes példáját, nemzeti
               kultúránk bajnokát, a kiváló szociális érzéssel megáldott férfiút, az antialkoholista
               mozgalom előharcosát...«</p>
           
         </div>
      </body>
	</text>
</TEI>