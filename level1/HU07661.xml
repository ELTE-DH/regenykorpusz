<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU07661" xml:lang="hu">
   <teiHeader>
      <fileDesc>
         <titleStmt>
            <title>Goldbach és Comp. fűszerkereskedése "A kék macskához" : Regény : ELTeC edition</title>
            <author ref="viaf:121409411">Beöthy László (1826-1857)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">56456</measure>
            <measure unit="pages">130</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Goldbach és Comp. fűszerkereskedése "A kék macskához" : Regény</title>
               <date>2009-11-30</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/07600/07661"/>
               <respStmt>
                  <resp>Original Electronic Edition</resp>
                  <name>Mikszáth Kálmán</name>
                  <name>Mikszáth Kálmán</name>
                  <name>Homicsko Athanász</name>
                  <name>Csige Mónika</name>
               </respStmt>
             
                  <bibl type="digitalSource">
                     <title>Goldbach és Comp. fűszerkereskedése "A kék macskához" : Regény</title>
                     <date>2009-11-30</date>
                     <ref target="http://www.archive.org/details/magyarregnyir31miksuoft"/>
                  </bibl>
               
              
                  <bibl type="printSource">
                     <title>Goldbach és Comp. fűszerkereskedése "A kék macskához" </title>
                     <author>Beöthy László</author>
                    <pubPlace>Budapest</pubPlace>
                     <publisher>Franklin-Társ.</publisher>
                    <date>1908</date> 
                     <ref target="http://mek.oszk.hu/07600/07661/pdf/"/>
                  </bibl>
               
            </bibl>
            <bibl type="firstEdition">
               <title>Goldbach és Comp. fűszerkereskedése "A kék macskához" : Regény</title>
               <author>Beöthy László</author>
               <date>1858</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2020-07-28"/>
         <change when="2020-11-06"/>
      </revisionDesc>
   </teiHeader>
  <text>
      <body>
       
         <div type="chapter">
            <head>BEVEZETÉS.</head>
            <p>
               <hi rend="bold">Új Diogenes.</hi>
            </p>
            <p> Ma itt, - holnap tiz mérfölddel odább, - </p>
            <p> holnapután pedig majd valahol a föld alatt!</p>
            <p>Jókai.</p>
            <p>Történetünk hőse nincs többé!</p>
            <p>Rég ott fekszik valahol a temetőben, - - vagy tán nem is benne, hanem csak ott
               valahol a temető árkában!..</p>
            <p>Egyébiránt mindegy, akárhol! Ott is csak kipihenheti magát. Neki pedig nincs is
               egyébre szüksége, mint a nyugalomra.</p>
            <p>S hogyis ne?! Kit egész életén át oly rútul megviselt a sors, s kit úgy-úgy
               megdobált, úgy-úgy megkergetett mint gazdátlan kutyát az utczagyerekek, - - attól
               valóban nem sajnálhatjátok azt a hat láb mély s hat láb hosszú sírt, melynek ezóta
               már - nemcsak keresztje, de tán dombja sem látszik többé.</p>
            <p>Még gyermekkoromból emlékezem reá. Akkor is már kész öreg ember volt. Pedig kár, hogy
               úgy megvénhedett itt a földön, mert utoljára is az egész világ bolondjának tartotta.
               Még a gyermekek is csúfot űztek belőle. Még a gyermekek sem mehettek el mellette az
               utcán, hogy egy-egy gúnyszót utána ne kiáltsanak.</p>
            <p>Szegény öreg! - - - Csak most bánom, hogy én sem voltam különb a többi céda
               gyereknél! Beh máskép viselném most magamat, ha még élnél! Hogy meg tudnálak most
               becsülni! hogy megvédenélek! hogy megótalmaználak azoktól a csufondáros
               megjegyzésektől, melyekkel vérig üldöztetél!... Szegény öreg!</p>
            <p>Igaz ugyan, hogy sokszor megkergettél bennünket! Néha utczahosszat futottál utánunk,
               s ha úgy véletlenül elcsiphettél közülünk egyet, - - na hiszen volt akkor dolga annak
               a gombos végű nádpálczának! - - - Az a gombos végű nádpálcza! - - - ha az tudna
               szólni, be czifra történeteket mondhatna el viselt dolgaiból. Az én hátam is nem
               egyszer kötött vele ismeretséget, - - - - - azzal a gombos végű nádpálczával.</p>
            <p>Oh be jól emlékezem reá. Csak azt kellett az utczán utána kiáltanunk: «Diogenes!
               Kell-e lámpás, vén Diogenes?!» - Akkor aztán nézhettük, hogy merre tágasabb az
               utcza!?!</p>
            <p>Én szegény öregem! Be sokszor megdorgáltál bennünket! Be sokszor elmondtad: - «hát
               erre tanítanak benneteket az iskolában?» S azzal - piff-paff - olyat nyomtál a
               hátunkra, - - szájunk­ban lesz az íze még lakadalmunk napján is, - ha t. i. kapunk
               valaha feleséget!</p>
            <p>Én szegény öregem!.... Emlékezetem óta, mindig egyazon öltözetben láttalak!</p>
            <p>Tíz év alatt nem ment le testedről az az átkozott világos kék frakk, mely sárga
               rézgombokkal vala ékesítve, s a hol a rézgombok már leszakadoztak, - a kirívó hiányt
               csont és selyemgombok felváltva pótolák. Oh az az emlékezetes kék frakk! lett légyen
               nyár, ősz, avagy karácson, - te édes öregem, karácson napján is abban az egy szál
               frakkban dicsérted az Urat! Télen-nyáron, kurta nanking nadrágban jártál! Romlásnak
               indult saruid emlékeztetének az enyészetre: s borzas fejeden, ütött-vert magas
               kalapod, háromszor ment ki, s háromszor is jött ismét be divatba a nélkül, hogy te
               csak egyszer is elhajítottad volna!</p>
            <p>- - - - -</p>
            <p>Csak serdülő ifjúkoromban, midőn te már bevégzéd viszontagságos pályafutásodat a
               földön, - jutott a véletlen által tudomásomra: ki és mi voltál.</p>
            <p>S nem is csoda! Egész addig, minden ember, - ifju, öreg, úr, szegény - egyedül ezen
               univer­salis néven ismert és szólított: «Jánoska!»</p>
            <p>Kocsmába vagy az Úr házába ha bevetődtél, minden ember csak így köszöntött: - jó
               reggelt, Jánoska!</p>
            <p>Minek is jártál te templomba?!</p>
            <p>Nem okosabb lett volna kocsmában húzni meg magadat? hol nem kiabálta volna
               minduntalan füledbe a pap: «ne igyál!... ne igyál!...»</p>
            <p>Oh mert te nagyon sokat ittál! - - én szegény öregem!! Különben nem is űztek volna
               belőled annyi bolondot! - - Hanem így templomban sem volt különb dolgod! Botrányköve
               voltál ott is a híveknek. Pedig végig azt hivéd: bölcseség köve vagy a világnak!</p>
            <p>- - - -</p>
            <p>Hogy a jó öreggel olvasóim is közelebb ismeretséget köthessenek, legczélszerűbb, ha
               mindjárt kedvencz helyein keressük fel őt. Kedvencz helyei pedig valának, másod- és
               harmadrendű kávéházak, elsőrangú csapszékek, étkező és mindennemű mulatóhelyek,
               Pesten.</p>
            <p>Lakását ki sem tudá. Vagy tán nem is volt, mert a nyári éjeket nem egyszer sétálá
               keresztül, téli éjszakákon pedig többnyire ott virradt meg, ahova estve bevetődött: a
               legkényelmesebb csapszék, vagy a legközelebbi kávéházban, hol is aztán párnája volt
               egy felfordított szék háta, madrácza volt kiterített vörös karton zsebkendője,
               takarózója pedig volt nyakravalója, vagy hidegebb időkben szolgálatára állt még -
               nadrágszíja is!!</p>
            <p>E szomoruságos élete mellett azonban az öregnek voltak jobb órái is, - ha azokat
               csakugyan jobbaknak lehet mondanunk, miket alább elbeszélünk. Ugyanis, nélküle azon
               időben, nem történhetett mulatság, nem volt jó kedv, hahota Pest nyilvános helyein;
               kiválólag a zúgkávé­házakban. - «Hol van Jánoska? Nem ér a mulatság semmit, ha ő itt
               nincs! Kerítse valaki elő Jánoskát!» - hallatszott majd minden éjjel a nemes ifjúság
               között; s ha ilyenkor véletlenül közéjök toppant Jánoska, - lett egyszerre taps, zaj,
               nevetés mintha ördögök szabadultak volna el lánczaikról.</p>
            <p>A szegény öreg aztán alig találta ilyenkor helyét.</p>
            <p>Egyik puncscsal, másik rummal, kávéval és az isten tudná miféle italnemekkel kinálta,
               mik­nek rendesen nagy része sem a szájba, sem a gyomorba, hanem kalapjába vagy
               frakkja hátulsó zsebébe omolt a jó öregnek.</p>
            <p>Sokszor láttam, hogyan szomorodott el aztán az ilyen kegyetlen tréfákon! Hogyan
               fordult félre, s törölt le ránczos arczáról egy pár könyet! - - Hanem azzal a nemes
               ifjúság mitsem törődék. Sőt újabb ötletek kigondolásán jártatta az eszét; s ki
               legvadabbat gondolt ki, ötletét rögtön végre is hajták.</p>
            <p>Míg józan volt, addig csak csínján bántak még vele. Mert elménczkedéseiket a
               Diogenesnek gúnyolt öreg busásan vissza tudta torolni.</p>
            <p>- Miért csúfolják magát Jánoska, Diogenesnek? kérdék tőle egyszermásszor.</p>
            <p>- Azért, mert bolondok vagytok, öcséim; én pedig nagyon okos, hogy köztetek lámpával
               kell fényes nappal hozzám hasonlót keresnem az okosságban. S akkor sem találok.</p>
            <p>- De hallja maga, nem jól beszél maga, Jánoska! mert tudja meg, hogy Diogenes nem
               volt ám soha részeg.</p>
            <p>- Nem csuda, mikor mindig üres hordóban lakott; lőn a lakonikus válasz.</p>
            <p>- Mondja meg Jánoska, - faggaták tovább, - miért nem vesz már egyszer új ruhát
               magára? Ilyen rongyosan bizony belé nem szeretnek a menyecskék!</p>
            <p>- Hadd rongyosodjam, öcsém! Régi dolog már, hogy rongyból lesz a papiros, papirosból
               a bankó. Ki tudja, ha levetem majd testemről ezt a frakkot, melyben most annyian
               megbot­ránkoztok, - vajon az egyik szárnyából nem - ezer forintos bankjegyet fognak-e
               még gyártani? meg a másik szárnyából is, - meg a hátából is? Hány embert tehet még e
               rongy maradványa szerencséssé, vagy épen boldogtalanná, - - a mint a pénz szokta
               magával hozni! Avagy ki tudja, hogy a rongyos frakk, miután majd a kertek alatt vagy
               a szemétdombon, puttonába rakván valamely éhes rongyász, papirrá készíttetik, - vajon
               nem azon papirra fogja-e valamely bölcs, halhatatlan gondolatait megírni? Vagy hány
               boldog vagy épen boldogtalan házassági szerződés megírására szolgáland még anyagúl e
               rongy? Ki fogja megátkozni vagy talán meg­áldani akkor azt a türelmes papirt, melynek
               apja egykor frakk képében a szegény Jánoska testét takargatá?! azért a sokat üldözött
               emberét, a cynicusét, azét a korhelyek matadorjáét, kit az egyik csapszékből csak
               azért vetnek ki, hogy a másikba ismét beállítson, s ha ott aztán ráestveledik, ott
               mint illik, meg is virradhasson!..</p>
            <p>- Ej, ne papoljon ilyen szomorúkat, Jánoska! Jobb bizony, igyék egy pohár bort!
               Iszik-e Jánoska?</p>
            <p>- Iszom öcsém, csak tölts! nekem való a bor, nem a boldog embereknek.</p>
            <p>- De hátha megint megrészegszik?</p>
            <p>- Ne gondolj vele. Én esem el, nem te.</p>
            <p>- Minap is bezúzta fejét, a mint a «két pisztoly» kávéház küszöbéről leesett. Csupa
               vér volt.</p>
            <p>- Nem a te véred folyt, hanem az enyim. - Tölts! Nem kár az én véremért! Folyt ez a
               vér már haszontalanabb dologért is: mikor - menyecskék miatt veregették be a fejemet!
               Hej a ki - - - ! Hanem töltsetek hát, s ne papoltassatok itt a levegőbe!</p>
            <p>Az ifjúság közelebb húzkodá székeit az öreg körül, s miután titkon összepillantának,
               tele tölték poharát.</p>
            <p>- Hát - - mondja meg csak Jánoska, szerették-e magát hajdan a lányok?</p>
            <p>- Hogy szerettek-e? Hej! - - szerettek is, - - meg is csaltak! Most is azoknak a
               koldusa vagyok!.. Hanem hagyjuk ezt, öcséim. Régen volt az, mikor én még
               szerelmeteskedtem. Tán nem is igaz. Kiket én még Klárcsikámnak, Zsuzsikámnak hivtam,
               - lett azokból most már Klára néne, meg Zsuzsánna asszony: s kiket egykor
               gerliczémnek, angyalomnak mondék, - sátánnak is rosszak volnának már!.. Régen volt
               az! Nagyot fordult a világ. Tán még a nap sem úgy süt többé, mint az én időmben; -
               annyira megváltozott minden, - - csak az asszonyok maradtak meg - régieknek. - -
               Tölts, hadd iszom!</p>
            <p>- Sok baja lehetett Jánoskának az asszonyokkal, hogy ilyen furcsán beszél rólok.</p>
            <p>- Volt, de nincs már. S most már csak azt mondom én is, mit Diogenes monda, midőn az
               athéni országúton, két - rosz hírben álló asszonyt látott felakasztva.</p>
            <p>- S mit mondott Diogenes?</p>
            <p>- Azt mondá: bár csak minden fa ilyen gyümölcsöt teremne! - - Sámson is azt a verset
               írta Deliláról, midőn megcsalta őt: «Méz íz alatt mérget, - Szép almában férget, -
               Rejteget sok feleség!»</p>
            <p>- Valami fűzfa poéta lehetett az a Sámson, úgy-e Jánoska?</p>
            <p>- Eltaláltad, öcsém. Kár hogy az ő idejében nem éltél, mert bizonyosan a te álladdal
               verte volna le a filisteusokat! - - Micsoda ital az, mi előttetek áll, öcséim?</p>
            <p>- Ez bizony puncs, Jánoska. Iszik egy pohárral?</p>
            <p>- Innám biz én kettővel is, - hanem csak bort. Azt is csak úgy, hogy vizet ne
               töltsetek belé, mert akkor meg nem iszom. Azt zengedezi Vitkovics egy szép versében:
               - «Ki vizet tölt borba, - Guta üti orrba!»</p>
            <p>A nemes ifjúság, mely már ekkor meglehetős jó kedvében vala, tele tölté az öreg
               poharát, mit az mohón ragadott meg, s még mohóbban kiüríte.</p>
            <p>- No még egyet, Jánoska!</p>
            <p>- Akár kettőt!</p>
            <p>A borok fogytával növekedék az ifjúság kedve, mely egyre szilajabb irányt vőn.</p>
            <p>Jánoska ismét egy pohárral kezde megbirkózni.</p>
            <p>- Ejnye, - szól egy az ifjak közül: - hol tanult illedelmet, Jánoska? Nem tud
               felkelni, mikor iszik? Keljen mindjárt fel s köszöntse ránk azt a poharat!</p>
            <p>Jánoska engedelmeskedék. Fölkél, - - azaz csak akart fölkelni, ha t. i. tudott volna.
               Hanem nem tudott, mert a nemes ifjúság szépen a szék hátához kötözte őt, frakkja
               szárnyánál fogva.</p>
            <p>Az öreg úr nem szólt e pajkos csínyre; csak egyet - mosolyodott.</p>
            <p>- Ki tette ezt? - kérdé egy az ifjak közül; pedig épen az tette, a ki kérdé. - El
               kell őt szabadítani! - S azzal elvágta peniczilussal frakkjáról a zsinórt, de úgy,
               hogy a frakk végéből is ott maradt egy jó darab.</p>
            <p>Jánoska ekkor fölkelt, hogy meggyőződjék; s aztán kihajtá a teli poharat, mintha mi
               sem történt volna. Aztán megint olyan jókedvüleg mosolygott. A szegény öreg úgy
               megszokta már ezeket a bolondoskodásokat.</p>
            <p>- Így la; most már üljön le Jánoska.</p>
            <p>Az öreg asztalra teszi a poharat, s le akar ismét ülni, - - - - haj de egyszerre
               hanyatt vágja magát... A széket titkon elránták alóla.</p>
            <p>- Hahaha! hahaha! kaczagott egyszerre a barom ifjúság. - Jöjjön ide Jánoska, majd
               fölemelem!</p>
            <p>- Se baj Jánoska! katona dolog!</p>
            <p>Az öreg felvánszorog. Bizonyosan nem igen ütheté meg magát, mert ekkor is csak
               mosolygott. Hanem az a mosoly szomorúbb volt a sirásnál!</p>
            <p>- Lám megmondottuk, ne igyék annyit Jánoska! Itt van la! már álló helyében is elesik,
               törölje meg a képét; - merő por!</p>
            <p>A jó öreg hátra nyúl frakkja zsebébe, hogy elővegye ismeretes karton keszkenőjét
               letörleni arczáról a port, mely eséskor ragadt reá. Oh de mi történt?! Egyszerre
               elordítja magát, mint egy megszúrt bika a spanyol viadalon - (mikben még a bölcs
               spanyol státusférfiak is gyö­nyörrel vesznek részt) - kikapja kezét a zsebéből,
               mintha kigyó csípte volna meg... hát pedig nem kigyó csípte meg, hanem zsebkendője
               helyett egy - égő-tüzes koppantóhoz kapott, mely szinte veres volt a forróságtól, s
               melyet a nemes ifjúság csempészett zsebébe.</p>
            <p>- Mi baj, Jánoska? - kérdik, odatódulva a haza - - akarám mondani - a kocsma
               oszlopai. - Mi történt önnel, Jánoska?</p>
            <p>Az öreg nem felelt. Elvetette a tüzes hamvvevőt, s kezét szájához kapta, mint
               rendesen szokták tenni a testöket megégetett emberek.</p>
            <p>Ez már sok volt.</p>
            <p>Ennyi kínzással fizetnie meg azt a néhány pohár bort, melyet ők már úgyis
               elfecséreltek volna, vagy kiöntöztek volna a padlóra, abroszra, falakra: - - -
               valóban sok! - - Mennyi szégyennel jár a szegénység! kivált ha a szegény ember még a
               - bort is szereti!!! - - - Pedig ki is szeresse a bort inkább, mint a szegény ember?!
               - - Meleget, hideget, - csak a bor által lehet eltűrniök! Hát még a nyomorúságot?!
               hát a lenézetést, - megvettetést, - osztályokbóli kizáratást?.. Be nagy áldás, hogy
               olykor-olykor a szegény ember is leihatja az eszét, s az által megszünnek öntudata,
               eszmélkedése, gondolata, fájdalma és gyötrelmei!! - - Oh hallatlan bűbája van a
               bornak; - - mikor még a gazdagok is alája vetik magokat, hát a szegény ember, hogy ne
               folyamodnék hozzá!? mikor az olyan jót tesz vele! elaltatja, elringatja s önfeledésbe
               sűlyeszti! Pedig a szegény embernek be sokat kell felejtenie! Mi altatja el
               kétségbeesését? a bor! el­csüggedését? a bor! mi feledteti nyomorúságát, inségét? a
               bor! - - Oh - hallatlan bűbája van a bor mámorának! S ezt nemcsak a szegények ismerik
               el, kik fűtetlen szobában, avagy a kertek alatt virradnak meg vagy halnak el, étlen,
               hidegben! - - Jól tudják ezt a paloták hősei is, kik kéjben alszanak el, gyönyörre
               virradnak fel! Miért, - miért dorbézolnak mégis a nagy urak is? S ha dorbézolnak, ha
               borba fuladnak, - miért zárják el magokat palotáik termeibe? Szégyenlik magokat,
               nemde? Oh igen, - - hisz eszét veszteni, csak szegény emberek sorsa! Miért is innák
               le magokat a nagy urak nyilvános helyen?! Miért aljasodnának le a néphez, mikor a nép
               lealjasodik az állathoz, s ez által egyenlőek lennének azokkal! - - De hiszen jól is
               van ez így a mint van! Ti nagy urak, isztok jókedvetekben, - - a szegény legény iszik
               - bujában!</p>
            <p>- - - Egyébiránt édes olvasóim, bocsássatok meg; - e leírt ostoba gondolatok nem
               enyémek! A Diogenesnek gúnyolt jó öregtől hallám ezeket, és csak mint jellemére
               vonatkozókat beszélem el. (Egyébiránt elismerem, hogy luxus volt; úgy sem
               javulunk!)</p>
            <p>S most térjünk vissza öregünkhöz, kit - ha jól emlékszünk, épen azon tréfás
               jelenetnél hagy­tunk el, midőn a tüzes koppantót markába szorította. És csakugyan
               tréfás is volt a jelenet, mert az öreg minél jobban dugdosta - hol zsebébe, hol
               szájába a kezét, melyen a tüzesített hamv­vevő hólyagokat szítt, annál inkább
               röhögött a nemes ifjúság.</p>
            <p>Hogy lehet már ennyi bolondot elkövetni?! Hátha még azt is elmondom, hogy midőn
               meg­sokalta Jánoska ezt a sok komédiát, s e végből már távozni akarván, olyan fekete
               volt egész képe, mintha csak posztóval vonták volna be. Egy fiatal genie ugyanis
               odalopódzott szépen az öreghez, s vigasztalás és békítés ürügye alatt végig
               czirógatta orczáját, olyaténképen azonban, hogy a nagy czirógatás alatt -
               koromfeketére festette azt.</p>
            <p>- Hagyjatok nekem békét, - szólt elkeseredve s visszaborzadva fekete képmásától az
               öreg, midőn azt a tükörben megpillantá. Mi örömetek telik benne, hogy ilyen vén
               emberből bolon­dot csináltok?! Ez-e a ti borotoknak ára? Akkor kár volt elfogadnom,
               mert nagyon drága! Nem is jövök többé közétek! Inkább a kutyákkal egy ólban, mint
               veletek egy asztalnál!!</p>
            <p>Gondoljátok, hogy tán volt e keserű szavaknak hatása?</p>
            <p>Igen, a mennyiben az ifjúság akkorát kaczagott reá, hogy végre már a kocsmáros úr is
               meg­sokalván az örökös lármát, szépen karon foga Jánoskát, s az ajtón kivezette.</p>
            <p>Az öreg kibotorkált a holdvilágos éjbe. Még csak vissza sem káromkodott azokra a
               hahotákra, melyek még utána hangzottak a kocsmából.</p>
            <p>Hová ment? hol feküdt le? melyik kőre hajtá fejét? s melyik utcza-szögleten virradt
               meg? - sem mi nem tudjuk, sem mások nem tudják, mert azóta nem láttatott sehol! Régi
               jó helyeit elhagyta; búcsút vett a kávéházaktól, búcsút a lebujoktól! - Tán
               felakasztotta magát! vagy hogy bevitték a dolgozóházba, vagy épen a bolondok házába!!
               - Az is meglehet tán, miszerint addig botorkált még azon éjjelen, hogy utoljára
               rátalált a - Dunára.</p>
            <p> </p>
         </div>
         <div type="chapter">
            <head>I. Fűszerkereskedés a «kék macskához.»</head>
            <p>A Duna mentében fekszik egy közép nagyságú, fél-magyar, fél-német városka. Valódi
               neve nem hajtván semmit a dologra, költött nevet adunk neki. Költött neve pedig
               legyen ezennel Alörs, - minthogy ily nevű helység, a régi viharos időkből, legtöbb
               találtatik hazánkban. A városka nem sok nevezetességgel bír. Annak bizony nincs - sem
               múzeuma, sem nemzeti szinháza, sem gázvilágítása, sem szobrai, - mely utóbbiak
               különben Pestnek sem lévén, mit is kerestek volna azok ily kis városkában? hol az
               érdemes tanács nagy bölcsen elhatározá, miszerint az éjjeli kivilágítások
               fölöslegesek, miután a becsületes embernek télen hétkor, nyárban pedig kilencz órakor
               - otthon a helye! vagabundok, korhelyek és tolvajok kedvéért pedig ostobaság volna
               kivilágítani a várost!! A kisvárosi hatóságok sokszor elmések!</p>
            <p>Nevezetessége tehát a fenn tisztelt városkának nincs. Legfölebb egy polgári ház benne
               a nevezetesség; az is csak azért az, mert azon polgári ház körül forog e hosszú
               történet. (Azért mondom pedig hosszú történetnek, hogy készítsem hozzá a szerkesztőt
               vagy kiadót, kik néha mint a tűzi fát, öl számra szokták venni a kéziratot!)</p>
            <p>Azon - bennünket érdeklő polgár család fejének neve: Johann Goldbach.</p>
            <p>Nem tehetek róla, hogy nincs magyar neve! Hanem az nem is tesz semmit, mert ő azért
               mégis olyan jó magyar volt, mint más akárki; mint ilyenre, számos példa van
               hazánkban.</p>
            <p>Johann Goldbach jól rendezett s jól is jövedelmező fűszerkereskedéssel bírt a «kék
               macská­­hoz» czímezve. Arról sem tehetek, hogy ezek a kereskedők mind olyan
               különczök, s bolt­­czímekül a legbizarabb, természetellenes dolgokat választják,
               mint: arany elefánt, zöld kakas, arany szarvas stb. A kereskedők ezen mesés
               csodaállatai is bizonyosan ott teremnek, hol az Eszterházyak griffjei! - Miért is nem
               használnak inkább alkalomszerű czimereket? mint teszem: - divatkereskedés a -
               fényüzésnél! - hogy már e borzasztó szó láttára is visszaijed­nének a leányos apák!
               Vagy továbbá ilyenfélét; - topán- és czipőraktár a - rossz kövezethez! -
               lámpakereskedés a - budai sötétséghez! - férfiszabó a - rongyos proletárhoz! -
               kávéház a - czikóriához! - bormérés a - szomjas torokhoz! - Ezek legalább léteznek az
               életben!</p>
            <p>Azonban hagyjuk abban! ily badar dolgokat kötet számra tudnék összeírni, hanem azért
               még­sem jönnénk rá, hogy vajjon micsoda család is hát azon Goldbach-család, melyről
               beszélni akarunk, s melynek vagyon jól rendezett füszerkereskedése a kék
               macskához!</p>
            <p>Goldbach János negyven éves, nős, két gyermek atyja: hajlandó az elhízásra, haja
               szőke, sze­me kék; visel bajuszt, szakált és vastag pisze orrt. Karaktere: jámborság,
               szelidség s nejének papucskormánya alatti görnyedezés. Foglalkozása: reggeltől délig,
               kereskedelmi ügyek, dél­ben ebéd, ebéd után a kávéházban fekete kávé, mellé egy szám
               Allgemeine, utána egy partie à la guerre, rá egy pohárka gyönge kömény-víz, rendesen
               kiöblögetvén utána száját, hogy madame Goldbach meg ne érezze rajta; ezek után egy
               futó pillantás a boltba, onnan be a család körébe társalgás végett; este vacsora után
               lefekvés és egyéb dolgok.</p>
            <p>Ez - futólagosan rajzolt képe Goldbach úr életének. S most menjünk a részletekre;
               kivánván magamnak elegendő erőt a muzsámtól, hogy ne váljak unalmassá, - az Úrtól
               pedig elegendő erőt a jámbor olvasóknak, hogy az olvasásba belé ne fáradjanak!</p>
            <p>A kék macskához czímzett fűszeres bolt, húsz év óta áll már jó renoméban, az említett
               kis városka főpiaczán. A kereskedés nem volt egyedül az ő tulajdona. Vala neki
               kompanistája is, kit rendkívüli éles ész, csinos külső s nagy kereskedelmi
               talentommal áldott meg a természet. Ez volt leghivebb barátja a jó Goldbachnak.
               Barátja, tanácsadója, ügyvezetője, titkára és társa, kinek ügyessége és szorgalma
               mellett, csakhamar örvendetes virágzásnak indult a kék macska. Hogy el ne felejtsem,
               - hivták a derék kompagnont Zsellye Bertalannak.</p>
            <p>Goldbachnak volt egy igen-igen szép felesége, ki halálba szerette férjét: - és
               Zsellye Bertalant ki nem állhatta.</p>
            <p>Zsellye Bertalant ez nagyon búsítá. Goldbachnénak vele éreztetett ellenszenve és
               csípőssége miatt nem egyszer akart már viszonyt szakítani a jó Goldbachchal. De a jó
               Goldbach sohasem akart tudni róla.</p>
            <p>- Már megint megy az eszed, Bertuskám? - szólt egy napon társához, a fűszerészhez. -
               Lásd, ez az én feleségem jó asszony volna máskép, hanem olyan bolondos szeszélyei
               vannak. Már engem csak szeret, imád, s tudod mégis hogy velem is mennyire érezteti
               szeszélyeit. Azt gon­dolná a világ, hogy papucs alatt vagyok. Pedig én csak
               gyöngédségből hajtom meg fejemet. Hiszen ha akarnám, bátran dohányozhatnám is előtte;
               de nem teszem, mert a füst a mellére hat. Ha akarnám, ihatnám bort is, a mennyi kell;
               de nem teszem, mert nem állhatja a bor szagát. A burnótozással is csak irántai
               gyöngédségből hagytam fel. Pedig ő sohasem mondta. Hanem mert magam is beláttam, hogy
               a burnót - fi donc - - valami utálatos dolog! Oh én sok mindent elkövethetnék, ha
               akarnék! de nem akarok. Megtilthatnám azt is, hogy veled tovább is éreztesse
               ellenszenvét. De ládd édes Bertuskám, mikor az mind csak női szeszély. Fel se vedd.
               Majd eszére tér. Az volna még hátra, hogy e miatt ily virágzó és renomirt kereskedést
               mint a miénk, ketté szakítsuk.</p>
            <p>- Igen, de ha terhére vagyok nődnek.</p>
            <p>- Ej: asszonynak a kereskedésbe semmi szólása.</p>
            <p>- S ha mégis - - - -</p>
            <p>- Semmi mégis! Rá se nézz.</p>
            <p>- Végre még a számadásoknál is gyanusítani fog.</p>
            <p>- Ah, szeretném látni. De már ki ennyire megsértené az én barátomat, annak csakugyan
               meg­mutatnám, ki az úr a háznál! Bizonyos lehetsz benne, hogy akkor tüstént - -</p>
            <p>- Ugyan mit csinálnál?</p>
            <p>- Tüstént behoznám ismét a pipákat a házhoz, s füstölnék az orra alá mint egy basa; s
               tömném magamba a burnótot, hogy megpukkadna mérgében! szóval, minden kigondolható
               vexaturát elővennék boszantására. Még bort is innám!</p>
            <p>Bertalan úr elmosolyodott a jó Goldbach e nemes felhevülésén, de nem szólt semmit
               többet, mely annyit jelente, hogy a viszony felbontása újra elhalasztatott.</p>
            <p>E pillanatban kis fiú lépett a két kereskedőtárs szobájába. Mintegy tíz éves
               lehetett. Gyönyörű, kedves teremtés; lágy, szőke haja olyan volt mint az arany, s
               leomlott egészen vállaira. Olda­láról piros szíjon rezes kard csüngött le: lábacskáit
               pedig réz sarkantyús piros csizma boritá. A kis fiú, mindőn belépett, egyszerre
               katonás állásba vágta magát Goldbach előtt, s meglehetős lármás hangon így szóla
               hozzá:</p>
            <p>- Apám! azt üzente mama, hogy nekem tüstént végy egy paripát! még pedig olyant, a mi
               szalad is - meg eszik is, mert másforma nem kell!</p>
            <p>A két kereskedőtárs összenézett. A jó Goldbach szemeiből csak úgy szivárgott ki az
               apai öröm. Mintha mondta volna: - büszke vagyok ez eleven, e tüzes, e katonának
               termett gyer­meknek apja lehetni!!.. - Aztán olyan szánó tekintettel fordult a még
               nőtlen kompanistához, mintha mondta volna: - lásd bohó, miért nem házasodol? most
               neked is lehetnének ilyen örömeid!..</p>
            <p>A fiú ezalatt folytatá:</p>
            <p>- Nos? lesz paripa apám? vagy nem lesz? mert különben - - -</p>
            <p>Goldbach majd kibújt apai örömében a bőréből. Tetszett neki ez a katonás hang. Mintha
               mondta volna: - teringette, minő talpraesett egyenruhás polgára lesz ebből a
               városnak! (Goldbach maga is az volt, egyenruhás polgár; viselvén zöld frakkot, zöld
               nadrágot és zöld forgóval pofoncsapott kalapot és őrmesteri rangot a
               vadászszázadnál.)</p>
            <p>- Nos, mi történnék különben, ha például nem vennék neked paripát? - kérdé enyelegve
               az apa, mialatt leült, s a fiút két térdére ülteté.</p>
            <p>- Akkor nem fogom ma este születésed napjára elmondani azt a szép verset, melyre
               Bertalan bácsi tanított,</p>
            <p>Goldbach mosolyogva, mintegy hálás tekintettel nézett a komoly kompanistára. - Mennyi
               barátság! mennyi gyöngéd figyelem! gondolá magában, s azzal ismét a fiúhoz
               fordult.</p>
            <p>- S te tanultál valami szép verset születésem napjára, kis fiacskám?</p>
            <p>- Igen; hanem azt nem szabad neked előre megmondanom. - Aztán - -</p>
            <p>- Nos?</p>
            <p>- Mama is készített valamit számodra. Szép, aranybojtos házi sipkát, óratokot, selyem
               papu­csot; meg azután Betti is, sok - sok - sok mindenfélét. Hanem ezt nem szabad
               tudnod!</p>
            <p>- Oh aranyos gyermekem te! szólt az apa, félre simítván a fiúcska aranyló fürteit. -
               Dehogy nem veszek én neked paripát!</p>
            <p>- Olyant, a mi szalad?</p>
            <p>- Olyant.</p>
            <p>- Hanem Bettinek nem lesz szabad ráülni?</p>
            <p>- Pfuj! ki látta, hogy kis leány lóra ülne?!</p>
            <p>A fiú leugrott ezzel apja térdéről, s lármásabban mint jött, - rohant el.</p>
            <p>- Hollá! csakhogy Bettinek nem lesz szabad ráülni paripámra!</p>
            <p>A kereskedőtársak magokra maradtak. Az egyik szótlanul, komolyan, a másik csordultig
               keblében az apai örömökkel.</p>
            <p>- Nos, Bertalan kollega, - kezdé szünet után a kereskedő. Ilyesmit látva, megjön-e
               már egyszer a te kedved is házasodni?</p>
            <p>- Alig hiszem.</p>
            <p>- Lásd, azért nem szeret téged a feleségem is, mert valódi nőgyűlölő vagy. Hanem várj
               csak; hiszen tudom, megkedveltetem én még veled a fehérnépet. Ma születésem napja
               lévén, egy kis családi ünnep lesz a háznál. Itt lesz többek közt Holdburg Fanni is, -
               tudod, az a szép özvegy, az oly jó szerencsével bukott Holdburg fiatal özvegye. Csak
               te csapd neki a szépet! azt mond­ják, nagyon hajlékony. Be szép pár válnék belőletek.
               Teringette, ma lesz a napja, hogy <hi rend="italic">össze­­boskózlak</hi> benneteket.
               Ma ugyis igen jó kedvem van. Két butella bordóit is rendeltem már az ünnepély
               emelésére... Hanem nem a magunkféle bordóiból ám, - tevé utána tréfásan; - tudod, a
               mienk nem valódi; azzal nem sok becsületet vallanánk... Azonkívül két butella
               franczia pezsgőről is van gondoskodva. Szereted te a pezsgőt? Oh mert én imádom! Két
               pohár belőle, engem valódi hőssé tesz. Úrnapkor is, midőn kirukkolok századommal az
               ünnepélyre, magamra sem veszem addig az uniformist, míg két pohárral abból a
               hosszúnyakúból fel nem hajtok. Hanem aztán akkor kell megnézni Goldbach őrmestert.
               Hogy tartja magát! hogy vil­lám­lik a szeme! teringette, nem vagyok utolsó legény a
               glédában! Majd meglásd Bertus, rád is minő hatással lesz az a jó pezsgő! Hanem akkor
               aztán csak neki, előre! ostrom alá a szép özvegyet! ne tágíts! mindig előre! majd én
               is segítek! én fogom pillantásaimmal tudtodra adni, hogy most mit mondj, most meg mit
               tégy, - - - mert néha tenni is kell ám, teringette: üres szavakkal nem sokra megyünk
               a nőknél, kivált ha valamely nő már özvegy asszony is! Terin­gette, kolléga, be nagy
               hiba benned, hogy te csak a könyvvitelhez értesz oly kitünőleg, s az asszonyokkal
               pedig nem tudsz bánni! No de hiszen majd beléjösz te is. Ma lesz az első próba. Csak
               ma viseld magadat ügyesen, mert minden az első benyomástól függ! Tehát számolhatok
               reád, hogy ma vendégem leendesz?</p>
            <p>- Ments fel kérlek; lásd, mikor nekem oly teher a nők társasága, - szólt lanyhán a
               kompagnon.</p>
            <p>- Itt van la! már megint teher! S miért volna az teher?</p>
            <p>- Mert én ügyetlen vagyok, s nők között szótalan.</p>
            <p>- Ej lárifári! nincsen könnyebb mint azon segíteni. Mindjárt adok én neked leczkét
               kolléga, csak nyisd ki jól a füled. Tanultam én már a te genied után a kereskedelmi
               dolgokban, miért nem fogadhatnál el te is tőlem pár leczkét a szerelem ügyében? Az
               nem szégyen. Először is tehát, a kiválasztottad megszólítod - - -</p>
            <p>- Igen; de ez az átkozott megszólítás a bökkenő! Mit mondjak neki?</p>
            <p>- Az nagyon könnyű. Azt mondod, a mi eszedbe jut.</p>
            <p>- Bah! Leghamarabb jutnak eszembe a kereskedelmi czikkek. A czikória ára fölebb ment,
               a rio-janerói kávé lejebb szállt, mult héten nyolczvan darab czitromunk rothadásnak
               indult, s ebből veszteségünk, darabját per 3 kr. számítva, lesz - -</p>
            <p>- Hagyd el kollégám, mert már kiveszesz türelmemből! - - Hogy te már nem tudsz
               egyebet a könyvvitelnél! Tüstént megbuktál, mihelyt hölgyek előtt czikóriáról és
               rothadt czitromról beszélsz. Még ez utóbbit valamely ártatlan liba magára is vehetné
               mint hasonlatot. - - Mégis ha virágkereskedő volnál, s beszélnél kaméliákról,
               rododondákról, kék ibolyáról, s ilyenkor mindig hozzá tennéd, hogy épen oly virulók,
               oly szépek mint ön, asszonyom! Ah, de rothadt czitrom! - - - Vagy volnál divatkelme
               árus, s beszélnél selyemről, bársonyról, és szépen oda alkalmaznád, hogy az épen most
               érkezett selyem olyan, mint imádottad haja, a bársony pedig mint annak bőre, - lágy,
               puha, fehér! - Ah, de rothadt czitrom! - - Kollega, kétségbe kell es­nem, hogy valaha
               hív szeretőt találhass!</p>
            <p>- Én magam is ezért akarok kimaradni a hölgyektől, - mondá kedvetlenül a
               kompanista.</p>
            <p>- Sőt ellenkezőleg, épen azért kell társaságukban részt venned, hogy beléokulj!
               Punktum! meg kell jelenned. A bordóit nem hozattam hiába, s a két palaczk pezsgő
               magamnak sok, a szép Holdburg özvegynek pedig széptevőre van szüksége. S most megyek
               és mindjárt megmondom feleségemnek, hogy téged is megnyertelek a családi
               ünnepélyre.</p>
            <p> </p>
         </div>
         <div type="chapter">
            <head>II. Családünnep a fűszerárusnál.</head>
            <p>Goldbach polgártárs boltja a «kék macskához» saját házában vala. Vala pedig a házban
               hat szoba; egyet a fiatal boltos segédek bírtak, hátul, az udvarra nyíló ablakkal, és
               szemközt a kis házi majorsággal, mint tyúkól, galambdúczok, hidlás stb.; tehát ez
               nyujtá a legszebb kilátást; egy másik, szintén kisded, de nagy tisztaság és csínnal
               rendezett szobát a szerény, igénytelen és szorgalmas kompanista bírta évek óta; a
               nagy barátság Goldbach iránt köté őt e szerényke szobához, különben kényelmesebben is
               ellakhatott volna a város bármely szebb épületében. Hanem a barátság! Mikor az némely
               embernél olyan varázserővel bír!..</p>
            <p>A többi négy szoba a család rendelkezésére állt. A négy szoba e napon, mely a
               családfő szüle­tése napjának vala ünnepe, tetőtől földig ki volt forgatva régi
               jelleméből. Padlók zsuroltattak, falak meszeltettek, bútorok poroltattak, edények
               sikáltattak, kések köszörültettek, tyúkok le­ölettek, nyársak forgattattak, gyerekek
               ugrándoztak, örülvén az estére bekövetkezendő lako­mának, mely minden évben csak
               egyszer, még pedig e nevezetes napon szokott előkerülni. - S minthogy Goldbach úr nem
               volt valami gőgös arisztokrata, tehát az adandó ünnepélyre segé­­deit is meghívá; s
               ezért a segéd urak is sokkal nyájasabbak valának a szokottnál: a boltba be­­lé­pő­ket
               hangosabban köszöntötték, s ha csinosabb szobalányka, vagy olyan gömbölyűbb
               sza­kács­nő vetődött be, egy pár elmés bókkal fogadták, sőt szabadságot vőnek azoknak
               piros ajkukon egyet csípni is, ha t. i. a szüntelen boltban tartózkodó kompanista úr
               történetesen félre nézett.</p>
            <p>Esti hat órára már a nagy tábla meg volt terítve. S épen a házi asszonyságot is a
               körül találjuk, gondosan igazgatva, egyengetve a terítéken.</p>
            <p>A háziasszonyság még fiatal nő: nem több 29-30 évesnél. Még folyvást gyönyörű
               vonásairól itélve, tizenhat-tizenhét éves korában csodaszépség lehete. Most is elég
               szép azonban, eléggé gazdag nemének minden bájaiban, hogy unalom, játék vagy
               szeszélyből hódításokat tehessen. Ámde minek ez már neki?! Férje van. Elég ha egymást
               boldogítják.</p>
            <p>S valóban a legboldogabb férj, Goldbach.</p>
            <p>Hanem meg is becsüli a szép asszonyt! Úgy gondoskodik róla, úgy figyel minden
               óhajtására, úgy sürög-forog körüle s olyan előzékeny! Lám, a dohányzást is elhagyá
               végette! meg a burnótot, meg a boritalt, - kivéve ünnepek alkalmával azt a szokott
               két pohár pezsgőt, midőn mint őrmester a polgári vadászszázadban kirukkol parádéra.
               Ez meg volt neki engedve, mert Goldbach anélkül nem tudott a glédában katonásan
               állni.</p>
            <p>Hova kell már jobb férj?!</p>
            <p>S hova kell jobb nő, kit magában ennyi figyelem már boldoggá tud tenni?!</p>
            <p>Goldbachné a legjobb családanya is. Két gyermeke van: Betti és Lajos. Ez utóbbihoz
               már volt szerencsénk, a másikat is szintén mindjárt bemutatjuk.</p>
            <p>A kis Betti épen e pillanatban fut az étterembe. Angyalszép gyermek, világos
               lenvirágkék sze­mekkel, s mint aranyhullám vállacskáit körülomló szőke hajakkal.
               Tizenegy-tizenkét éves lehete; bár gyöngéd, gyermeteg vonásai ennyi időre sem
               mutatának. Egészen anyja képmása volt. Ugyanazon szemek, orr, liljomfehér bőr s mellé
               az ajkacskák, mint a tejbe csöppentett vér. Arczának kifejezése is az vala: komoly és
               ábrándos, mely oly feltűnő volt e gyermeteg arcz­hoz, s egészen ellentéte a tíz éves
               Lajosnak, ki sarkantyús piros csizmában járt, veres csákót viselt és kardot az
               oldalán; azzal a karddal aztán neki-neki menvén a pohárszéken díszlő gypsz
               figuráknak, úgy lefejezte azokat a mosolygó Vénusokat, Napoleonokat és Herkuleseket,
               hogy nem volt az a drótos tót, a ki többet emberré tudta volna őket drótozni. S
               ilyenkor a kis Betti nem tudott egyebet tenni, mint szépen megsiratni az elhullott
               gypsz­­hősöket, s midőn megsiratá, kemény papirosból ragasztott össze koporsót, belé
               fekteté a marengói hőst, a sz. ilonai mártirt, s fehér szemborítóval elfedve, a
               kertbe temeté egy kis sírhant alá, szomorú fűznek árnyékába, honnan is aztán más nap
               szépen kiásták a házi ebek, vagy épen maga Lajos úrfi, ki is nagy kedvét lelé benne,
               ha a kis nővért megríkathatá.</p>
            <p>- Mama! szólt Betti, ki mint mondók épen e pillanatban lépett az étterembe,
               természetesen mindenütt követve Lajostól, ki azonban most csak az ajtón dugta be
               fejét, meglesni akarván, vajon nem kap-e Betti előbb mint ő azokból a kaczéran
               mosolygó díszsüteményekből, melyek terhe alatt az asztal görnyedez? s ha igen,
               bizonyos lehet benne a mama, hogy tüstént ostrom alá veendi az egész, tortákkal,
               angyalkákkal és czukorkakasokkal ékeskedő asztalt. Pedig az aztán több a háborúnál. -
               Mama megengedi, hogy én is az asztalhoz ülhessek?</p>
            <p>- Meg, leányom, csak most ne háborgass; vagy ha ittbenn akarsz maradni, rakj mindjárt
               székeket az asztalhoz.</p>
            <p>- Hát én? kiáltá Lajos, fejét valamivel jobban bedugván.</p>
            <p>- Neked majd a sutban terítünk.</p>
            <p>- No akkor le is nyesem annak a zöld angyalnak a fejét ott azon az ostoba tortán! -
               kiálta kihi­vó­lag a fiú, s belépett a terembe; s tán már foganatba is veendé
               fenyegetését, ha történetesen Goldbach úr lóhalálában a szobába nem rohan e
               szavakkal:</p>
            <p>- Jőnek! Jőnek!</p>
            <p>- Kik? kik?</p>
            <p>- A vendégek! teringette, elkéstünk!</p>
            <p>- Ah, minő unnobel! szólt bigyesztett ajkkal a szép Goldbachné, s futó pillantást
               vetett a tükörbe, haján és kendőjén egyet igazítandó. - Ily korán! Nagy asztaloknál
               ilyenkor terítenek ebédhez, s itt már vacsorára jőnek.</p>
            <p>- Nem tesz semmit, fiam; csak Holdburgnét láttam erre közeledni.</p>
            <p>- Ki nem állhatom ezt a Holdburgnét. Minek is hívtad?</p>
            <p>- Bah! nem tudod-e, hogy Bertalan kollégának akarom elszerezni? teringette, gyönyörű
               pár válik belőlük! - - Eduárd! Eduárd!</p>
            <p>E kiáltásra egy piros képű, szörnyű tüskés és szőke hajú suhancz lépett be. Ez volt
               Eduárd, boltos inas a kék macskánál, jelenleg pedig felszolgáló a táblánál. Különben
               nagyon ügyetlen fiú; tizenkét tányér közül egyet rendesen el szokott ejteni, ha
               mindjárt pástétom is volt benne; a pintes üvegekkel pedig, kivált ha nőket pillantott
               meg a szobában, egyenesen a falnak ment.</p>
            <p>Eduárd tehát belépett.</p>
            <p>- Hallod-e Eduárd, szólt Goldbach; - úgy az eszeden járj, hogy én holnap tüstént
               elcsaplak, ha nekem egy porczellán tányért el találsz törni, - a pintes üveget pedig
               elébb a fejedhez ütöm, mint időd lenne elejteni! S most gyorsan: a két palaczk
               pezsgőt a jégbe fogod hűteni, s mikor inteni fogok, felhozod az asztalra! Érted? Az
               ételekbe pedig belé ne merj torkoskodni! minap is csak elnéztem, az ételmaradékokból
               hogyan zsanzsiroztál zsebedbe egy pulykaczombot! Meg ne történjék többet! Aztán a
               mártásos étkeket ne hozd oly ügyetlenül, hogy az ujjaid megint belé érjenek a tálba.
               Én ugyan nem vagyok finnyás, hanem Holdburgné meg nem eszi, ha meglátja. - Arra is
               figyelmeztetlek, hogy ne bámészkodjál a vendégek szeme közé, s ha valamelyikünk
               valami jó ötletet talál mondani, el ne röhögd magadat, mint a multkor is tevéd;
               inasnak mitsem szabad hallani, csak látni! Érted?</p>
            <p>Kip-kop!</p>
            <p>Az ajtó megnyílt s belépett Holdburgné.</p>
            <p>- Ah, bocsáss meg édes Elizem (Goldbachné keresztneve); én már csak ide jövök be
               egyene­sen hozzád. Mi nem csinálunk egymással szertartásokat.</p>
            <p>- Hozott isten, édes Fannim. Foglalj helyet!</p>
            <p>Holdburgné azonban nem foglalt mindjárt helyet, hanem oda ment Goldbachhoz, azt
               szépen meg­köszönté, mit a háziúr mosolyogva és sugárzó arczczal fogadott, sőt, mint
               régi ismerősét, szabadságot is vőn magának, a bájos Holdburgné homlokát megcsókolni,
               a tett után e szavak­kal mentvén magát:</p>
            <p>- Tudja már na, - - házas embernek már meg van engedve ilyesmi, - - kivált ha a
               feleség is jelen van! - s azzal oda ment nejéhez is, és mintegy kárpótlásul őt is
               megcsókolá!</p>
            <p>Oly ritka kedve volt e napon a jó Goldbachnak, hogy tán az egész világot
               összecsókolta volna.</p>
            <p>- Lesznek-e sok vendégeid, Elizem? kérdé az özvegy, mialatt Goldbach segélyével
               megsza­­badult felöltönyeitől.</p>
            <p>- A háziakkal együtt tizenkettőre terítettek.</p>
            <p>- Megigérte Zsellye Bartalan is, hogy eljön, - szólt gyorsan a fűszerész, s aztán oda
               hajolt az özvegyhez, s hogy felesége meg ne hallja, fülébe sugá; érdekest mondok.</p>
            <p>- Nos?</p>
            <p>- Az én jámbor kollégám, halálba szerelmes önbe!</p>
            <p>Holdburgné elpirult, s keztyűjével feléje legyintvén, mondá:</p>
            <p>- Menjen; - - ön mindig oly tréfás.</p>
            <p>- Teringette, komolyan beszélek! - s aztán ismét halkan tevé utána: - nem is csoda:
               ennyi kellemmel a legelső bécsi nagykereskedő kompanistáját is meglehetne
               hódítani!</p>
            <p>- Ha még egy ilyet mond, tüstént elárulom a feleségének. Menjen ön!</p>
            <p>- Ő nem féltékeny! Egyébiránt, én most nem is a magam, mint inkább jámbor kollégám
               érdekében teszem önnek a szépet, minthogy neki nem sok bátorsága van hozzá.
               Hölgyekkel egyáltalában nem tud bánni. Még csak szerelmes sem volt soha. Most azonban
               utasításokat adtam neki, hogy mikép viselje magát ön iránt. Egyébiránt ha bakot lőne,
               például, ha lassan-lassan neki bátorodva, önt tán kenyér-golyócskákkal találná
               hajigálni, ne vegye neki rossz néven! - Az is megtörténhetik, hogy lábával titkon az
               asztal alatt önnek a lábacskáit fogja majd nyomkodni, - de ne vegye neki rossz néven.
               Nyomja vissza. Az őt hallatlan boldoggá fogja tenni.</p>
            <p>Holdburgnénak mindezekre nem volt mit felelnie, mint hangosan elkaczagta magát, s
               mondá:</p>
            <p>- Na köszönöm! ön ugyan gyönyörű széptevőről gondoskodott számomra! Vannak
               kilátásaim, hogy jól mulatom magamat.</p>
            <p>Alig telék e közben pár percz, s újra vendégek érkezének, kik azonban az illedék
               szabályai szerint már nem az étterembe, hanem az elfogadási szobába léptek.</p>
            <p>Goldbach elébök siete.</p>
            <p>Két férfi és három nő valának az érkezők.</p>
            <p>Az egyik Berger Simon, gazdag tőkepénzes, nejével és leányával. A tőkepénzest
               Goldbachné nem szenvedheté, s most sem lett volna hivatalos az ünnepélyre, ha a
               fűszerésznek pénz­viszo­nyai nem lennének vele, s ezért mint szükséges rosszat meg
               kelle szívelnie. Rosznak pedig azért volt mondható a tőkepénzes, hogy vagyona miatt,
               nem egy nemes család asztalához törölte már a kését, s aztán ha ily kisebbszerű
               polgártársakhoz is hivatalos volt, meg nem áll­­ha­tá, hogy észrevételeit fenszóval
               ne nyilvánítsa, mely modor egynemű a lenézéssel, fitymá­­lás­­sal, mint azt többnyire
               olyanok szokták tenni, kik palotából egyszerű házikóba mennek vagy fővárosból falura
               rándulnak, vagy nagyvárosi szinház után valamely vidéki kis rögtönzött színbódét
               látogatnak meg. S e hibáját a tőkepénzesnek leánya is elsajátítá, a kis - barna hajú
               Ottil, ki mindig bárókra kaczérkodott, s az alörsi nyilvános bálokban csak
               óvatosságból nem tánczolt cotilliont, nehogy valamely boltossegédkének jőjjön vágya,
               őt választani tánczosnőül. Milyen jó freskót lehetne belőle keríteni, e czím alatt: A
               tőkepénzes leánya!!! - Egy másik, két tagból álló család volt még a vendégek között
               Hannóver úr és neje. Hannóver úr, vagyonos vasárus az «arany szántóvashoz.» Neje
               magtalan; s a gazdag, - örökös nélküli férj, e miatti bújában, mélyebb boritalnak
               adta magát. Néha-néha felesége is üdvösnek találta használni, a búbánatnak ezen
               universális gyógymódját. - Goldbachné előtt tehát ezek sem lehetének valami nagyon
               szívesen látott vendégek, és csupán férjéveli vérrokonság miatt tűré őket. - Hetedik
               vendég volt Bertalan úr, a kompagnon. A kor divata szerint, fekete kvekker volt
               testén; nyakán ízléstelen kék atlasz kendő, melynek csokrát, értékes aranytű tartá
               össze: violaszín bársony mellénye gomblyukáról nehéz, kigyó alakú aranyláncz lógott
               le, melyről mindennemű drága gyűrűk, a mennyifélét csak az aranyműves phantasiája
               teremthete, - csüngtek alá! E gyűrűk azonban már csak azok valának, melyek ujjaira,
               általában kezefejére már nem fértek fel. - Holdburgné szemei azonban nagyon
               megakadtak rajtok. S ezt Bertalan úr is hihetőleg észrevette, mert - bár
               közömbösséget affektálva - elkezde ujjaival a gyűrűk közt babrálni, hogy szinte
               csörgött a sok nemes ércz.</p>
            <p>Az egybegyűlt vendégkoszorú, melyet - dolgait végezve - a háziasszonyság is bejött
               ékesíteni, - elkezde egyről-másról beszélgetni, a miket ide, érdektelenségek miatt,
               nem méltó följegyez­­ni. S ezért, a drága papir kiméléséből, jónak látom a nyájas és
               éhes vendégeket bevezetni az étterembe, s leültetni őket a terített asztal mellé. -
               Mi - kedves olvasóim, majd csak állva maradunk, még pedig szépen az ajtó mögött, mint
               mindenütt a hivatlan vendégek. -</p>
            <p>Az első ülést az asztalnál, a vagyonos tőkepénzes neje foglalá el. A többi vendég,
               mint kevés­bé vagyonosak, s így csak másodrangú csillagok, - utána következének. Az
               asztal végén a két fű­szerész segéd foglalt helyet, kik kezeiket csak igen félve
               merték az asztal fölé hozni, ugyanis a mult hideg, csikorgó télen megfagyván, még
               most is meglehetősen fel valának cse­re­­pesedve.</p>
            <p>A társalgás eleve igen lanyhán ment. Lehet, hogy tán még nem valának eléggé
               összeszokva, vagy hogy tán a párolgó étkek illata tartá kötve a kedélyeket, nem
               tudjuk.</p>
            <p>A jó Goldbach mindent elkövetett a társaság felvidámítására; s midőn lassanként,
               fogyatéká­­hoz közeledék ötleteinek, majd egyik, majd másik gyermekének
               produkáltatásával iparkodék a társalgás hézagait betölteni; s mint gyermekeit
               túlszerető apák szoktak tenni, a vendégek előtt Lajossal szavaltatott, Bettivel pedig
               énekeltetett, a társaság unalmára vagy mulattatására. Reá nézve, minden esetre az
               utóbbi hatása volt. Úgy égtek szemei az apai örömben! - Később a tőkepénzes tőn
               olykor egy-egy hangosabb megjegyzést, még pedig legelőször is a tortákon kezdé meg,
               hogy legalább a gyermekekről elvonja már a társaság figyelmét.</p>
            <p>- Oh, ez a mi helybeli cukrászunk, valóban nem egyéb, mint egy sütnivaló filkó!
               Emlékszel rá leányom Ottil, midőn Hiripi báró asztalánál voltunk, a báró szakácsa
               mily remek czukor­művekkel lepett meg?</p>
            <p>- Oh emlékszem. Olyant az alispánnénál sem tudtak készíteni. Ezen itt nagyon látszik,
               hogy az alörsi czukrász kontárkodott. Pedig tudom, hogy azért madame Goldbachot épen
               úgy meg­fizettette, mint bármely pesti czukrász.</p>
            <p>Goldbachné erre nem birt egyebet tenni, mint alig észrevehetőleg az ajkát
               elbiggyeszté; mi nem is csuda, miután ugyanazon tortát ő készítette.</p>
            <p>- Uraim! ebből a jó neszmélyiből nem is parancsolnak? szólt Goldbach, hogy a
               társalgást másra vigye.</p>
            <p>- Valódi neszmélyi? - kérdé összehúzott szemekkel nézdelve a cilindereket a
               tőkepénzes.</p>
            <p>- Kéz alatt jutottam hozzá; s így elég biztos vagyok benne.</p>
            <p>- Csak azért kérdem, - folytatá a tőkepénzes, hogy az ily elsőbb rangú magyar
               borokkal nagyon könnyen meg szokta járni az ember. Multkor is, hogy Zenei grófnál
               ebédeltem, - - úgy hiszem, te is ott voltál Ottil? - - - azaz nem, nem; - - - te báró
               Váraiék asztalához voltál épen akkor híva, - emlékszem már rá; - - - különben téged
               is magammal vittelek volna. Zenei grófné valódi anyai szeretettel ragaszkodik
               Ottilhoz! ha egy héten nem látja őt, már a másik héten küldi érte a batárját. - -
               Minő batár az!! mintha bölcsőben volna az ember, oly puha, s úgy ringat. Az öreg
               grófné nagyon sokat ad a pompás fogatokra. Nemde Ottil, az instellátión is Zenei gróf
               fogata volt a legelegánsabb? utána, ha jól emlékszem, Hajnal bárónéjé volt, - - -
               tudod Ottil, kinek multkor Bécsben a páholyában voltál.</p>
            <p>- Igen, kinek az a rút, vén társalgónője van, s a báróné oly rosszul beszél vele
               francziául, hogy ha hallom, azon éjjel felőle álmodom.</p>
            <p>- Ugyan uraim, - vágott közbe a háziúr, ne vessék már meg asztalomat! igyanak,
               egyenek! bizony szégyenben maradok! - Eduárd! tölts bort Hannóver úr poharába; és
               sürögj, forogj, a hol valahol hiányt látsz. - Uraim, rajta, ki miből parancsol! Itt
               van finom sodó; feleségem ma készíté. Vagy tán pecsenyékkel szolgálhatok? a férfiak
               azt jobban szeretik. Uraim, itt a leg­­pom­pásabb kappan!</p>
            <p>- Stíriai kappan? szólt, szemeit összehúzva a tőkepénzes.</p>
            <p>- Nem biz az; hanem még annál is becsesbb; saját kis majorságomból való. De hát
               igyanak uraim. A dámáknak mindjárt egy kis csemegeborral szolgálok. Abból ön is fog
               inni Ottil kis­asszony, nemde? - - Lajos! ne fészkelődjél itt körülem; még
               leöntlek!</p>
            <p>Ezekből látva, még nem vitte eddigelé senki a társalgást, - a tőkepénzesen, leányán
               és a jó háziúron kívül. Hannóver inkább ivott, mint beszélt; Hannóverné és a
               tőkepénzesné evésre fordították a drága időt; Holdburgné az aranylánczos kompanistán
               legelteté szemeit, melyet az azonban alig látszék észrevenni, nem csekély
               neheztelésére a szép özvegynek, ki már abba is beleegyezett volna, ha a bátortalan
               compagnon, kenyér golyócskákkal dobálandotta őt, vagy épen lacktopános lábait az ő
               bársonyczipős lábacskáihoz érintette volna! de mindez nem történt meg, - pedig a jó
               Goldbach, már nem egyszer inte szemeivel kompanistája felé, mintha mondta volna hogy:
               - no már! ugyan már! szólj már! sat; - de a kompanistából aranynyal sem lehetett
               volna egy okos szót kicsalni; ostobát pedig nem akart mondani. - Goldbachné szinte
               nem sokat beszélt; ő különben is elzárkózott, gyakran elmélázó, elgondolkozó vala, s
               még társaságokban, vagy épen saját vendégei között is többnyire hallgatag maradt;
               melynek okát azonban senkisem tudhatá: miért oly elzárkózott, miért oly elgondolkozó,
               s miért esnek terhére a társaságok!! már nem is igen törték rajta az emberek fejöket,
               úgy megszokták. Talán családi gondok foglalják el!</p>
            <p>Evés, ivás a legjavában folyt, midőn a Goldbach-ház kapuján erősen megszólalt a
               csengetyű.</p>
            <p>- Ugyan ki jöhet ily későn?</p>
            <p>- Tán vendég,</p>
            <p>- Vár ön még valakit? kérdék többen.</p>
            <p>- Nem emlékszem, hogy még valaki igérkezett volna, - mond a fűszerész: - tán valamely
               jó barátom meg akar lepni.</p>
            <p>Ujra csengettek, s még hangosabban, mintha csak tűzi veszedelmet akartak volna tudtul
               adni.</p>
            <p>A másik pillanatban Eduárd lépett be; s Goldbach fülébe súgott valamit.</p>
            <p>Goldbach azután vendégeihez fordult, s mondá:</p>
            <p>- Megbocsássanak uraim és hölgyeim: egy pillanatra távozom, de csak az udvarra. Egy
               idegen akar velem pár szót váltani. Addig majd Bertalan kollégám viseli
               személyemet.</p>
            <p>- Inkább majd én megyek ki! - kapott rajta a compagnon.</p>
            <p>- Nem! neked mulattatnod kell vendégeimet. Tüstént itt leszek.</p>
            <p>Goldbach kisietett, mi azonban mint mindennapi dolog, a társaságot legkevésbbé sem
               zavará meg, azaz: Hannóver úr tovább ivott, Hannóverné és a tőkepénzesné tovább
               ettek, a kompa­nista tovább hallgatott, Holdburgné tovább kaczérkodott vele, a
               tőkepénzes és leánya pedig tovább folytatták megjegyzéseiket.</p>
            <p>- Mily műveletlenség! - súgá atyja fülébe Ottil; a - háziasszony úgy viseli magát,
               mintha nem is látna szívesen bennünket. Ha már valami baja van, az illem úgy hozná,
               hogy rejtse el leg­alább vendégei előtt.</p>
            <p>- Igazad van, - szólt szinte súgva a tőkepénzes; - hja, de lásd, nem forgott ám ő
               grófi aszta­lok­nál, mint te lányom.</p>
            <p>S a tőkepénzes és leánya, nem látták be, hogy ezen sugdosásuk nagyobb műveletlenség,
               mint Goldbachné modora, mely mindössze is csak abból állt, hogy nem járt szüntelen a
               szája!</p>
            <p>E pillanatban, - - hah! - megnyomta valami Holdburgné lábait.</p>
            <p>Ah, tán neki bátorodik már a compagnon; bizonyosan ivott, az utasítás szerint: -
               gondolá a szép özvegy, s mintegy rímet keresve rája, ő is egy gyöngédet nyomott
               bársonytopános lábacskáival; s azután szemérmesen, titkon pillanta fel a lovagra,
               arczából akarván leolvasni, vajon minő hatást tett rá a rím.</p>
            <p>Legkisebb jelecskével sem fejezé ki a kompanista arcza, hogy észrevette volna a
               gyöngéd viszonzást.</p>
            <p>Tán erősebben kellett volna, - gondolá az özvegy: - hátha a másik lábára léptem, s
               azon másik lába talán a hosszas ülésben elzsibbadott, s nem érezheté; - s úgy
               cselekvék a mint gondolá.</p>
            <p>Semmi jel a kompanista arczán. Még csak szemével sem hunyorított, pedig már tyúkszeme
               is fenyegetve volt.</p>
            <p>Na, gondolá boszúsan a bájos özvegy: - ha ezen embernek a szíve is olyan érzéketlen
               mint a lába, úgy nem sokra megyünk vele! Pedig kár! Nem rút férfi. S az a sok drága
               ékszer a mellényén és nyakán, bizonyosan czégére lehet egy nem megvetendő
               gazdaságnak!.. De hogy olyan érzéketlen! - - vagy tán csak bátortalan még folyvást! -
               tevé gondolkodva utána, és szinte kedve volt volna már valami módon tudtára adni a
               compagnonnak, hogy - ne röstelje, s igyék bátran!</p>
            <p>De a kereskedőtárs ujjával sem érinté boros poharát.</p>
            <p>Ez alatt a háziasszonyság megkisérte mindent, nem is annyira a jókedvnek fentartása,
               mint inkább annak megteremtésére. Beszélt, kinálkozott, nevetett is; bár könnyen
               észre lehete venni, hogy mindezek csak tettetett kifejezései érzelmeinek.</p>
            <p>Szerencsére, hogy a jó Hannóvernek végre-valahára meghozá igazi kedvét a valódi
               neszmélyi, melynek hatása, nála is mint legtöbb embernél, a beszédességben kezde
               nyilatkozni. Leg­először is felköszönté a - még folyvást távollevő háziurat,
               szeretett nejével, gyermekeivel és minden hozzátartozandóival. Egyszerre azonban
               elérzékenyült. Eszébe jutván ugyanis, mi­szerint neki is van ugyan felesége, de
               gyermekei - azaz egyéb hozzátartozandói nincsenek, hacsak vasárus legényeit nem veszi
               hozzátartozandóinak - meg borzas fejű, szőke tótjait, kik Felső-Magyarországból,
               mázsa számra szállítnak neki kaszát, kapát és öntött vaskályhákat. S ezen lelki
               elérzékenyülésére, nagyot hajtott a tele pohárból, mely példát, felesége
               köny­hullatások közt követett; könyeinek hullását azonban nem annyira az
               elérzékenyülés, mint inkább a pezsgő csipőssége sajtolván ki szemeiből.</p>
            <p>De hah!! - mi történt megint?! - Holdburgné egyszerre elsikoltá magát a legélesebb
               klarinét­hangon, s felugrott székéről, mintha egy eltévedt villám csapott volna a
               tányérok közé.</p>
            <p>- Mi ez? mi történt? kérdék, szinte akaratlanul felugrálva a vendégek. - Mi lelte
               önt?</p>
            <p>- Szent isten! - kiáltá Holdburgné. - Ah, végem van!</p>
            <p>- Mi baja?</p>
            <p>- Jaj nem merem kimondani!</p>
            <p>- Mi az? mi az? mit nem mer kimondani?</p>
            <p>- Az asztal alatt - - - - ah!</p>
            <p>- Mi történt az asztal alatt? szólt Hannóver s gyertyát vőn kezébe, hogy az asztal
               alá vilá­gítson.</p>
            <p>- Uram megtiltom önnek! - kiálta a szép özvegy, s a gyertyát kikapá kezéből. Nem
               szabad senkinek az asztal alá tekinteni.</p>
            <p>- De hát mi lehet az már? kérdék egyszerre a vendégek, kiknél a kiváncsiság
               tetőpontját éré el.</p>
            <p>- Semmi, semmi! kérem uraim önöket! a férfiak tüstént menjenek ki a szobából.</p>
            <p>- Kimenni? - - -</p>
            <p>- Vagy legalább hunják be szemeiket, vagy oltsák ki a gyertyákat! - - - Ide ne merjen
               senki nézni! - - Ah - a topánom, a topánom!....</p>
            <p>- Mi történt a topánjával?</p>
            <p>- Nem tudom; - - lehúzta valaki lábamról! - - Ide ne merjenek nézni; Hannóver tegye
               le azt a gyertyát! tüstént oltsanak ki minden világot! -</p>
            <p>A két boltossegéd azt asztal végén majd megbolondult. Úgy szerettek volna egy
               pillantást az asztal alá vetni.</p>
            <p>A legnagyobb zavar tetőpontján, egyszerre elkiáltja magát valaki az asztal alatt: -
               kikirikí!!</p>
            <p>- Mi az? Szent isten!!</p>
            <p>- Hah, Lajos, az átkozott Lajos!</p>
            <p>- Mit csinált?!</p>
            <p>- A gaz kópé itt volt az asztal alatt, topánkámat... ah a topánkámat!...</p>
            <p>S valóban Lajos volt e merész tett hőse, ki is atyja távollétét használva,
               szabadságot vőn e kis jux elkövetésére.</p>
            <p>Az egész terem egyszerre talpon volt. És csak gyors futamodásának köszönheté a tetten
               kapott Lajos, hogy anyja ott a vendégek előtt mindjárt nem vett tőle nagyon
               kézzelfogható elégtételt e csínyéért; de midőn megcsíphette volna, már akkor Lajos
               úrfi jó húsz lépéssel túl vala az ajtón. Szerencsére, hogy ijedtében a topánt nem
               vitte magával.</p>
            <p>- Ah, ez már mégis neveletlenség! - szólt apjához Ottil.</p>
            <p>- Ilyent már a kis Zenei grófok sem követnek el; pedig azoknak mint grófoknak, többet
               el­nézne az ember! Jó, hogy nem veled történt lányom.</p>
            <p>- Hju, mindjárt föld alá sűlyedtem volna!</p>
            <p>A társaság kevésbbé arrogáns része, utoljára is nem tudott egyebet tenni, mint
               jóízűen nevetni e pajkos ötleten. A segédek, csupa udvariasságból, csak
               zsebkendőjükbe nevettek, hanem Hannóver úr, teli torokkal kaczagott és hányta magát a
               székén, esküdvén mennyre-földre, hogy ő nem adná egy vármegyéért, ha neki egy ilyen
               eleven, szeretetreméltó fiacskája volna. - Csak a házinő volt még zavarban és
               Holdburgné, kinek érzése is járult, hogy nem a komoly s aranylánczos kompanista
               lacktopánaival jött érintkezésbe, - mint az Lajos úrfi csintalansága után szépen
               kiderült. S e miatt oly szikrázó szemeket vetett a folyvást komoly és néma
               compagnonra, hogy az szinte szeretett volna már tiz mérföldre távol lenni az
               asztaltól; és zavarodásában nem tudott mást, mint Goldbach után kérdezősködni, hogy
               hova maradhat oly soká.</p>
            <p>- Valóban, több fél órájánál már hogy távozott, s mégsem jön.</p>
            <p>- Tán el is felejté már, hogy vendégei vannak, - jegyzé meg gúnynyal a
               tőkepénzes.</p>
            <p>- Innen-onnan már fel is kellene kelnünk. Én már eleget ettem; szóla Hannóverné.</p>
            <p>- De én még iszom egy cseppet, mig bejő a háziúr, - mondá Hannóver.</p>
            <p>- Ez bizonyosan új divat a polgárosztálynál, - szólt apjához Ottil, - hogy a
               vendégeket magokra hagyják. El fogom hallgatni Zenei grófné előtt, hogy itt
               voltam.</p>
            <p>- Még ez a pezsgő sem látta ám soha Francziaországot, - szólt szinte halkan leányához
               a tőke­pénzes, kinek, mint látjuk, fölötte nagy kedve telt benne, minden tárgyra
               megjegyzést tenni.</p>
            <p>Ezalatt Goldbachné Eduárdot futtatá ki az udvarra, hogy keresse elő a háziurat.</p>
            <p>- Úgy úgy, édes Goldbachné, hívassa csak elő, - szólt Hannóver úr; - nagyon vágyom
               már egyet inni az egészségéért. Én sohasem iszom, hacsak okát nem tudom adni minden
               ivásom­nak.</p>
            <p>- Ah, hogy dönti magába a bort ez a vasárus! - szóla halkan Ottil. Bizony még ruhámat
               önti le.</p>
            <p>- Ne félj lányom; vigyáz az minden cseppre, hogy kárba ne menjen.</p>
            <p>Mintegy öt percz mulva visszajött Eduárd, hozván azon hírt, hogy Goldbach urat nem
               tudni hova lett.</p>
            <p>- Nézted szobájában?</p>
            <p>- Ott sincs.</p>
            <p>- Az udvaron? a kapu alatt?</p>
            <p>- Sehol sem találtam.</p>
            <p>Ekkor a kereskedőtárs kelt fel, s igéré, hogy ő majd feltalálja és visszahozza.</p>
            <p>Eltelt öt percz, tíz percz, félóra! a kompanista is visszajött, még pedig azon
               hírrel, hogy Goldbach­nak sem híre, sem hamva a háznál.</p>
            <p>Ezután vállalkozék a két segéd, hogy ők minden esetre előteremtik. Lehet, hogy az
               utczán beszélget azzal az idegen úrral.</p>
            <p>Elmentek ezek is, s vissza is tértek üresen.</p>
            <p>Mit jelenthez ez?</p>
            <p>A háziurat a föld nyelte el!!</p>
            <p>A háziúr a kútba ugrott!!</p>
            <p>A háziurat a boszorkányok ragadták el!!</p>
            <p>Mást nem lehete gondolniok a vendégeknek, kik már meglehetős unalmasnak találták e
               hosszas várakozást.</p>
            <p>- Már ideje is volna, hogy távozzunk, - szóla a tőkepénzes, ki mint elnök, első kelt
               föl az asztaltól. Utána a többiek is felugráltak.</p>
            <p>- Sajnáljuk, hogy kedves háziurunkhoz, kinek épen születése napját ültük meg, nem
               lehet többé szerencsénk! - szóla a tőkepénzes. Az idő már késő és - -</p>
            <p>- De ugyan maradjanak még! szabódék Goldbachné. Mindjárt visszajő férjem. Hol is
               ma­radhatna még tovább?! Valóban oly zavarba hozott kimaradásával. Ne siessenek oly
               nagyon! hisz még most kezdünk majd mulatni. A gyermekek verset fognak mondani
               apjoknak. Én is vendégeim előtt akarnám átadni ajándékimat, miket magam készíték.
               Majd Ottil kisasszony lesz oly szíves megbírálni himzéseimet. Óhajtanám, hogy
               tetszését megnyerje. Csak ne siesse­nek! Még marad időnk egy kis játékra is.
               Holdburgné igen jól visztez. Ottil kisasszony is, hallom, szenvedélyesen játsza.</p>
            <p>Mindez azonban nem használt semmit.</p>
            <p>A vendégek arczából, mentegetőzéseikből látszék, hogy sértve érzik magokat a háziúr e
               figyel­metlenségén. Csak Hannóver maradt volna még szivesen, ki nem akart előbb
               távozni, míg egy pohárral rá nem köszönt Goldbachra. Felesége unszolására azonban
               neki is készülnie kellett a távozásra.</p>
            <p>Egy óranegyed mulva, hajlongások, köszöntgetések, kölcsönős csókok és kézszorítások
               után, az étterem ki volt ürítve a vendégektől.</p>
            <p>Goldbachnénak sikerült ráerőszakolni a compagnont, hogy Holdburgnénak karját ajánlva,
               kisérje őt haza.</p>
            <p>A család magára maradt, még pedig a családfő nélkül.</p>
            <p>Goldbachné, életében tán sohasem volt ily nyugtalan, mint e perczben. - Az edények, s
               egyéb asztaleszközök elrakosgatását is csak más napra halászta. A gyermekeket és
               cselédeket sietteté lefekvésre, kivéve Eduárdnak kelle fenmaradnia, hogy legyen kinek
               tüstént kinyitnia az ajtót, ha Goldbach meg talál jönni.</p>
            <p>Ő maga is fenmarad. Még csak kényelembe sem tevé magát szoros ruháiból; úgy járkált
               fel s alá az üres szobákban, melyeknek mindenikében egy-egy halvány éji lámpát
               gyújta. - Már éjfél mult, és semmi nesz a kapun, semmi hír Goldbachról. - Egy férj
               éjjeli kimaradásán még nem találunk semmi különös megütközni valót: de midőn a férj,
               mint gazda, épen vendégei közül, csak percznyi távozás ürügye alatt szökik meg - mert
               ezt másként nem lehet nevezni, - ott valóban, a honn maradt nőnek, ha az szeget üt a
               fejébe, nem lehet csodálkozni. Ha pedig Goldbachné jelenlegi lelki állapotát még
               szorosabban fürkészszük, csakhamar rájöhetünk, hogy annak, előttünk ismeretlen
               sejtelmei, gyanúi lehetnek, melyeket nem bir legyőzni, elűzni s melyek nála, férjének
               e rögtöni, mistikus eltünése miatt ébredtek fel. - - Majd egy kis szek­­rényke
               fiókját húzá ki, abból iratokat vevén elő, olyakat, melyek tán hosszú évek óta vannak
               oda elzárva: tán levelek, tán könnyen veszélyezhető emlékek még hajadon korából, vagy
               tán épen még későbbi időkből, - elég az, hogy egyenként a lámpa lángja fölé tartá
               azokat, s átadá az enyészetnek. Aztán bezárá újra a fiókot, a kulcsot pedig, - mi még
               sohasem történt, - benne hagyá; mintha gondatlanságból feledte volna benn. Mindez
               pedig szép darab ideig tarta. Az éjőr, hajnali három órát kiálta már az ablak alatt.
               Kiálthatott volna különben négyet, ötöt, hatot is, akár a nap minden óráját
               elharsoghatta volna, de Goldbach mégsem tért vissza.</p>
            <p>Eltökélé, hogy le nem fekszik, ha három napig kell is rá várakoznia.</p>
            <p>Már a tejes asszonyok kiabáltak be a kapun. A fűszeres bolt kinyittatott; a segédek
               egymás közt suttogva kérdezősködének, vajon Goldbach nem jött-e még vissza, mi
               történhetett vele? soha, soha ilyen vendégséget, hol a házigazda, szőrin szálán
               elvesz a mulatságból! s a hol még a dámák bársonytopánkái is veszedelemben forognak!
               sat. sat.</p>
            <p>E tünődések azonban mitsem segítének. Goldbach azért mégsem tért vissza; nem tért
               pedig egész - más nap estig.</p>
            <p> </p>
         </div>
         <div type="chapter">
            <head>III. A szegény Goldbach!!</head>
            <p>A kínosan átvirrasztott éj után, szinte est lőn már, - midőn a városka távolabbi
               utczáin, az alkony fél homályában, - épen nem szilárd lábakon egy férfi
               botorkált.</p>
            <p>A kik szemközt találkoztak vele, bizvást ráfoghatták, hogy ittas. S kitértek előle,
               mint boros emberek elől szoktak a józan emberek.</p>
            <p>Pedig oh dehogy volt az! inkább lehetett volna mondani róla, hogy megbolondult
               szegény! elment az esze, s most azt jár keresni - ha valahol még ráakadhatna
               személyes leírása után.</p>
            <p>Úgy megbotorkált az utczán, mintha szűk lett volna neki! s úgy megbeszélgetett
               magában, mint egy kezdő szinész, midőn előadásra menve, egész a szinházig szavalgatja
               magában szerepét.</p>
            <p>A járókelő emberek csakhamar megismerék a tébolygó emberben - Goldbachot. S nem
               gúnyolódva, hanem inkább csudálkozva és szánakozva tértek ki előle.</p>
            <p>- Mi lelhette ezt a jó urat? suttogák egymásnak: - hiszen ő példánya volt a
               józanságnak!</p>
            <p>- Mi vihette őt a boritalra, mikor egész életében úszott a boldogságban? olyan szép
               felesége és szép gyermekei vannak!</p>
            <p>- Nagyon megfeledkezett magáról, hogy még az utczán is tántorogva megy!</p>
            <p>- Ne bántsátok! megtörténik az a becsületes emberen is!</p>
            <p>Goldbach mindezeket nem hallá, hanem ment tovább a maga útján.</p>
            <p>Úgy nézett ki, mintha hosszú, hosszú esztendők után most szabadult volna ki a tömlöcz
               fene­ké­­ről! s úgy rakta a lábait, mintha ugyanannyi idő óta, most vették volna róla
               először le a vasat!</p>
            <p>Régi ismerősei köszöntötték. Rájok sem nézett, nem hogy viszonozta volna.</p>
            <p>Pedig még tegnap olyan volt, hogy az egész világot meg akará csókolni! Olyan boldog,
               s olyan büszke boldogságára! s most oly nyomorult, mint kinek legszilajabb kedvében,
               borozás közepett üti meg fél felét a szél!</p>
            <p>Mi lelheté őt?</p>
            <p>Tán kereskedése bukott meg valamely nagykereskedő után? Vagy tán hű kompanistája
               csalta meg? vagy épen tán a felesége? - -</p>
            <p>Menjünk közelebb, s figyeljünk azon érthetlen monológra, melyet útközben
               meg-megállva, meg nekifutamodva, mintha űzne, hajtana valakit, fenszóval hadar el,
               mint az utczán tébolygó elmezavartak szokták.</p>
            <p>- Lám, lám, milyen vén bolond vagyok én! Régen elcsukva kellett volna már nekem
               lennem valamelyik bolondok házába! De ki is látott valaha ilyen ostobát, hogy még én,
               - - én tanítsam őt: hogyan kell magát az asszonyok között forgatnia?!.. Elment az én
               eszem?... Hát nem többet tudott az a gazember, mint ezer ilyen filkó mint én?</p>
            <p>Megint elhallgatott, s megint tovább botorkált.</p>
            <p>- S aztán ilyen sehonnai, czudar, jöttment ember mert és bírt engem
               megsemmisíteni?!... Veszett mennykő! hogy nem az én két kezem által mulhat ki a
               világból!!... De csitt! mit jár itt a szájam, mint egy bolondnak! Lassan menj, ha
               verebet akarsz fogni!... Lassan, - - - megállj!... Úgy dobog a szívem!... Nyomorult
               szívem!... beh jó volna megpihenni, - - de úgy futnak ezek a lábak, mintha megvesztek
               volna!... Lassan, - - - megállj!... Gondolkozzunk kissé, - mit is fogunk majd
               mondani? Előbb már tudtam, s megint kiment a fejemből. Nagyon tele a fejem: nem fér
               már belé több gondolat. - Veszett...? épen azok a gondolatok szorultak ki belőle,
               mikre legtöbb szükségem volna!... Úgy; - - - megvan! mehetek - mehetek - - - - - Oh,
               erőt! erőt! boszúálló isten!!...</p>
            <p>A monológból csak e töredékeket hallhatók; a továbbira, kisérjük be őt neje
               szobájába, melynek épen e pillanatban nyitá be ajtaját.</p>
            <p>Goldbachné még folyvást tegnapi öltözékében ült és várta férjét a divánon. Vonásai
               csügge­tegek, s arcza halvány, beesett az álmatlanul átvirrasztott éj után. Kezei,
               keresztkulcsolva feküdtek ölében, mintha hosszú imádkozás után felejtette volna
               úgy.</p>
            <p>A nő, megrendült, midőn férjét be látá tántorogni.</p>
            <p>Ittas! - gondolá magában; s e gondolat, pillanatra visszaadá erejét. Ittas emberrel
               könnyű elbánni!</p>
            <p>Ha még csak az volt volna!... Ittas volt ő, igaz. Csakhogy a bosszú, s nem a bor
               lángja égett benne.</p>
            <p>Midőn belépett, egyenesen és szótlanul a szoba csengettyű-zsinórjához ment, azt
               erősen megrántá, melyre azonnal Eduárd sietett elő.</p>
            <p>- A boltot be kell csukni! - szólt rekedt hangon a fűszerész.</p>
            <p>- Becsukni? mi jut eszedbe férjem? ily korán? nem fognak-e az emberek majd roszat
               gyanítani kereskedésed állása felől?</p>
            <p>- A boltot be kell tüstént csukni! - ismétlé még keményebben a férj. - Midőn künn az
               utczán veszedelem van, mindenki bezárja boltját; s miért ne történhetnék az akkor
               inkább, midőn a házon belül van a vész!?</p>
            <p>A fiú távozott; a férj pedig oda ment az ajtóhoz, s ráfordítá a kulcsot kétszer.</p>
            <p>Ki tegnap látta Goldbachot, családja körében, tetőpontján boldogságának, a
               legszerencsésebb férj és apa érzelmeinek túláradásával, csaknem a nevetségig
               gyermekes örömeivel, bohós­kodásaival; ki ha körülnézett a világban, elmondhatá, hogy
               - kivel sem cserélek! sem rang, sem hiú fényüzés, sem semmiféle kincs nem érnek fel
               az én boldogságommal! - - S ki most látja őt - őrjöngve megsemmisülésén, porba hullva
               mint egy vezeklő bűnös, vagy szidva, káromolva mindazt, a mit tegnap imádott, -
               valóban, azt kell hinnie, hogy ez nem ugyanazon ember, vagy pedig nekem kell hibául
               felrónia, hogy egy emberbe két jellemet adtam, vagy hogy elhamarkodással rontottam el
               az előbbi alakot.</p>
            <p>De lássuk, vajon igazolhatjuk-e magunkat.</p>
            <p>Az ajtó elzárása után, a férj nem tarta valami nagy szünetet, mint azt a szinpadon
               szokták, midőn valamely frappánt jelenetet, úgynevezett művészi szünettel akarnák még
               hatásosabbá tenni.</p>
            <p>Egyszerűen oda ment nejéhez; kezét megfogá, mely reszketett az övében; szüntelen a nő
               arczán tartá szemeit, melyek úgy ki valának veresedve, - tán az elmult éjszakázástól,
               vagy sírástól, - s aztán rekedt hangon ekkép intézé hozzá szavait:</p>
            <p>- Ne remegj, azért hogy úgy felháborodva látsz! Nem hoztam én magammal azért - sem
               tőrt, sem mérget életed kioltására! Nem is vagyok én szinész, hogy itt czifra
               szavakkal, ékes­szólással beszéljek hozzád morálról, avagy sirjak, vagy szitkokkal és
               átkokkal halmozzalak, mintha elébem volna írva! Nincs nekem ilyenekben gyakorlatom;
               nem készültem ilyen dolgokra soha! - Mérgemtől se félj. Kitomboltam már magamat. Az
               utczán járókelőknek, kik csak láttak, azt kelle hinniök, hogy megbolondultam, - pedig
               az egy éj és nap kiállott szenvedései bölcscsé tettek! - Jó szerencse, hogy
               kisírhattam magamat! Most nem állnék ily hidegen előtted. Úgy jöttem mint egy
               Nemezis, s most úgy állok itt, mintha én volnék a bűnös, a bűnbánó, a vezeklő. - -
               Semmitsem tudok már azokból, a miket első fellázadásomban kigon­doltam ellened! - - A
               boszú vágyát nem hoztam el magammal, - csak azon begyógyíthatlan sebet hagytam meg,
               melyet te ejtél szivemen, s melyet hagyok vérzeni örökké!... Férjedtől jövök.</p>
            <p>Ha a villám mellette csap el a nőnek, nem rettenhetett volna jobban meg, mind
               Goldbachnak e szavaitól: «Férjedtől jövök.»</p>
            <p>A jó Goldbachban pedig nem volt annyi maliczia, hogy e földig sújtó szavak után,
               szünetet tartott volna, a végből, hogy gyötörje őt, vagy hogy tán fürkészsze arczának
               gyorsan változó színét, hogy abból annak lelkiállapotára olvasson. - Mi hasznát is
               vette volna?! -</p>
            <p>Goldbach folytatá:</p>
            <p>- Ne sápadj el. - - Ne változzék azért arczod színe - sem fehérré, sem pirossá.
               Fejedet se hajtsd le előttem. Lesz annak még elég ideje meggörbedni a bűnbánat súlya
               alatt! - Hosszú, hosszú idő lesz számodra mérve bűneid megbánására! boldogtalan
               asszony!..</p>
            <p>Goldbach elfordult, s tenyerével födé el arczát.</p>
            <p>- Férjem! férjem!!..</p>
            <p>- Én nem vagyok férjed! te nem vagy nőm! s gyermekeid nem gyermekeim!!</p>
            <p>- Bizonyítványt! bizonyítványt! - kiáltá mintegy eszmélkedve a nő: ki beszélt neked
               ily rette­netes dolgokat?! - -</p>
            <p>- Csak ne indulj fel. Végy rólam példát; lám, minő nyugalmam van nekem! borzasztó
               nyu­galom! Hiába is iparkodnál, tettetésekkel akarva elütni vétkedet. A
               bizonyítványok már - jó helyen vannak.</p>
            <p>- Jó helyen, mondod? Hol, - hol?</p>
            <p>- A hatóság kezében.</p>
            <p>Még a kitörendő sikoly is torkán akadt a nőnek e szavakra, úgy megrendült egész
               lényében.</p>
            <p>- Tudod-e, mi fog történni veled? - folytatá Goldbach. - Tudod-e, mi vár reád? Óh,
               iszonyú hely és messze út az, hova téged visznek, - honnan tán sohasem térhetsz
               többet vissza - - vagy ha egykor, igen - - csak hosszú, hosszú idők multával fog az
               történhetni! Megagg akkorra az ifjú, s elporlandok én, mikorra te onnan ismét
               előkerülsz!...</p>
            <p>- Oh istenem, istenem! - zokogott a hölgy.</p>
            <p>- Dajkák meséjévé fogsz válni; gyermekeket ijesztenek neveddel; s történetedet,
               lenyomva fogják árulni utczasarkokon a kóbor gyerekek!... Mivé levél, boldogtalan
               asszony!! Bűneid alul, sem isten nem fog feloldozni, sem az igazság keze, mely e
               pillanatban már nyomodban van! - Nem elég arra egy élet, tetteidért méltán
               megbűnhödjél! jutni fog belőle még a más világra is! - -</p>
            <p>- Irgalom istene! - kiálta a nő, s két tenyerébe hajtva fejét, leborult a pamlag
               vánkosára, s gyermekként zokogott.</p>
            <p>- Hiába sírsz! Ha mind kitéped hajad, ha úgy csúszol a porban, mint az eb, s
               leimádkozod az eget, - isten még sem fog megbocsátani!... Én, - - én tán - igen! De
               az én bocsánatom - semmi! felettem is hatalmasabb bírák itélnek; - s te ezeknek lől
               alájok vetve! - - - Készülj, - - minden pillanatban jöhetnek éretted.</p>
            <p>- Szabadíts meg! isten nevére, szabadíts meg!! - kiálta Goldbachné, hangja és
               arczában a kétségbeesés kifejezésével, s kezeit tördelé.</p>
            <p>- Nem én valék árulód; nem is én lehetek megmentőd. - - Ismered jól a vén Zsedőfi
               Andrást...</p>
            <p>Mint élettelen testre, galvanikus ütés, hatott e név a szerencsétlen nőre. Kezeivel
               födé el arczát, eliszonyodva azon borzasztó emlékezeteken, miket e név idézett fel
               multjából.</p>
            <p>Goldbach folytatá:</p>
            <p>- A vén Zsedőfi András, egy napon fölkerekedett régi lakhelyéről, s utánad indult a
               nagy világ­ba, hogy feltalálva téged, - mint törvényes nejét, visszaállítson jogaiba!
               - Azon silány 15.000 frtot, mit szökésedkor magadnál felejtél - -</p>
            <p>- Istenem! istenem!</p>
            <p>- Úgy látszik, hajlandó elengedni. Csupán azon csipetke egérkőért akar kérdőre vonni,
               melyet tévedésből s elég vigyázatlanul reggeli borlevesébe ejtettél...</p>
            <p>A nő felugrott, s görcsösen kapá meg a férj kezét:</p>
            <p>- Hol beszélt veled Zsedőfi András?</p>
            <p>- Oh istenem, istenem! Minő boldogság, minő édes örömök közül szólíttatám ki, hogy e
               bor­zasztó történetnek tudója lehessek!! Beh jó volt volna, e szörnyű titkot nem
               tudva - halni meg!!.. Melletted élni s mulni ki a világból, azon utolsó gondolattal,
               hogy enyém voltál!!..</p>
            <p>Elhallgatott; fejét bánatosan csüggesztve mellére, míg a kétségbeesett nő, folyvást
               görcsösen szorítá magához karját:</p>
            <p>- Hol találkozál Zsedőfivel? szólj, szólj, hol jövél vele össze?</p>
            <p>- Én szegény bolond! - folytatá, folyvást maga elé bámulva, s rá sem figyelve a nő
               rimánko­dásaira. - Most már mehetek amerre látok, a merre lábaim visznek! föl is
               olyan virágtalan az út, mint alá!.. Őgyeleghetek a nagy világban szerteszéjjel, czél
               nélkül, iránytalanul, - a hogy szoktak az emberek, mikor már semmisem érdekli őket
               itt a földön!.. Oh istenem, istenem! ennyit veszteni egyszerre!.. nőt, két gyermeket
               és - barátot! - - Barátot!?.. Oh, hogy elragadták előlem azt a drága zsákmányt!</p>
            <p>- Hol van Bertalan? kiálta magánkívül a nő.</p>
            <p>- Ahova majd téged is vinni fognak, ott van ő is. Előre elsietett. Siess te is, hogy
               még jókor érj vigasztalására, - a börtönbe! -</p>
            <p>- Isten irgalmára, szabadíts meg engem! Oh istenem, - s mi lesz gyermekeimből?..</p>
            <p>- Majd átveszi a város, és gondját viseli.</p>
            <p>- És te, - - te el fogod hagyni őket?!</p>
            <p>- Mintha sohasem is láttam volna! Hiszen magamnak is más viseli majd gondomat.</p>
            <p>- Tehát nem tudsz-e módot megszabadításunkra - rimánkodék a hölgy, összekulcsolt
               kezek s kétségbeesett arczczal. Tán ha még lehetne, - - mit gondolsz, - -
               megszöknünk? - szólt sápadtan a hölgy, s úgy remegett.</p>
            <p>- Oh, miattam azt is megteheted. Mondám már, hogy nem én léptem fel ellened vádlóul.
               - Tégy, a mit lehet. Itt az ajtó, benne a kulcs, zárd fel és menj! Itt a szekrény,
               nálad a kulcs, végy belőle pénzt, a mennyi kell és menj! Ott vannak szobájokban a
               gyerekeid, ültesd szekérre őket s vidd! Akár sohase jussatok többet eszembe!... Nem
               is akarom én az én boszumat tirajtatok tölteni! te nyomorult asszony valál, s boszum
               nélkül is nyomorultul fogsz elveszni... De csábítód, bűntársad az, ki engem
               élőhalottá tőn - - - oh, csak még azzal hozzon össze a sors egyszer az életben!!...
               Nos? - - - ne fetrengj itt a földön; hiába kulcsolgatod itt össze kezeidet és ordítod
               tele a levegőt, hogy a ház talpon áll már! Tégy a mint mondtam, öt-hat percz még, s
               nyakadon lesz a vármegye!</p>
            <p>A szerencsétlen nő, e szavakra, eszeveszetten kezde kapkodni holmijai után; futkosott
               egyik szekrénytől a másikhoz; ruháit kiszórta a padlóra, majd ismét visszahányta,
               majd ismét megállapodék, sírt s a férfi nyakába borult. Az pedig úgy állt ott, mint
               egy oszlop, mozdu­latlanul, lehajtott fővel, mintha miről sem tudna, a mi körötte
               történik.</p>
            <p>Már esti nyolcz óra volt, midőn - a kapun csengettek.</p>
            <p>A hangra felüté fejét Goldbach, - s elfehérülve, halkan mondá:</p>
            <p>- Itt vannak!... Már elkéstél. - -</p>
            <p>Egy sikoly kitörésével, összeomlott a nő.</p>
            <p>A férj ott hagyá őt a földön, s elébe ment az érkezőknek.</p>
            <p>Minden szobán keresztül vitte útja, míg a kapuhoz ért, kivéve azon egyet, melyben a
               két gyermek vala, kik már ekkor ágyban feküdtek, jóllehet még folyvást ébren, s így
               mindent hallva, a mi a mellékszobákban történik.</p>
            <p>- Alszol, Betti? - szól Lajos, a már szinte szunnyadni kezdő nővéréhez.</p>
            <p>- Nem még. Nem tudok elalunni.</p>
            <p>- Én sem... Mintha valaki sírna a másik szobában. Hallasz te valamit, Betti?</p>
            <p>- Oh igen. Valaki keservesen sir... Nem édes anyánk hangja az? Hallgasd csak
               Lajos.</p>
            <p>- Oh bohó, - - már miért sirna édes anyánk? Nem gyerek az már, hogy sírjon!... Mégis,
               ha valamelyikünk meghalna - - te Betti, vagy én! akkor majd, tudom, sírna.</p>
            <p>- Milyen nagy zörgés van a szobákban!</p>
            <p>- Hallom; az ajtókat csapkodtatják.</p>
            <p>- Valami idegen emberek jöhettek hozzánk. Hátha zsiványok!</p>
            <p>- Ah!..</p>
            <p>- De mégsem azok, mert az udvaron lámpással járkálnak, már pedig a zsiványok elfutnak
               a lámpástól. Úgy-e Betti, azok csak sötétben járnak?</p>
            <p>- Ne menjünk be kérdezni, hogy mi történt?</p>
            <p>- Én nem merek, - szóla Lajos, és szőke fejecskéjét a takaró alá húzta.</p>
            <p>- Hát ilyen katona vagy?</p>
            <p>- Tudod, mit, Betti? Kiáltsd be Eduárdot.</p>
            <p>- Eduárd! Kiáltá Betti.</p>
            <p>- Jobban kiálts. Nem hallja!</p>
            <p>- Apánk is az udvaron. Minő zaj!</p>
            <p>- Betti! - hátha tűz van?</p>
            <p>- Ne ijeszsz, Lajos; akkor én is félek. Jer, keljünk fel!</p>
            <p>Lajos azonban, nemhogy fölkelt volna, de még mélyebben húzta fejét a paplan alá.</p>
            <p>- Hallod-e Lajos? már távoznak, - - legalább úgy gondolom, mert a kaput bezárták, s
               már nincs olyan nagy lárma.</p>
            <p>Sebesen elrobogó kocsizörej rázta meg e pillanatban a szoba ablakait.</p>
            <p>- Bizonyosan kocsin ment el tőlünk valaki. Beh szeretném tudni, kik voltak itt?</p>
            <p>- Csak Eduárd jönne már! - - Eduárd!</p>
            <p>- Vagy édes anyánk jönne! még ma egész nap nem is láttuk őt.</p>
            <p>- Apánkat sem. Kiálts egy nagyot. Kiáltsd hogy - mama!</p>
            <p>Betti kiálta, a mint csak torkán kifért. De bizony nem jött arra semmi válasz.</p>
            <p>A két gyermek nyugtalanul feküdt ágyában, egymást ijesztgetve vagy egymást bátorítva
               a takaró alól. Éji mécseske világítá a szobát. Azt nem merték volna eloltani. Nem
               lett volna rájok nézve semmi borzasztóbb, mint sötétben maradni. Még így is sok
               mindent láttak, külö­nösen Lajos, ki azt akarta elhitetni Bettivel, hogy fehér
               lepedőben lelkek járkálnak a szobában.</p>
            <p>- Oh csak el tudnék alunni!</p>
            <p>- Hunyd be jól a szemedet, Betti!</p>
            <p>- Nem bírom. Mintha még most is hallanék valakit sírni. Olyan hangja van, mint
               anyánknak.</p>
            <p>- Ha vele történt volna valami, Betti!</p>
            <p>- Vagy apánkkal.</p>
            <p>- Vagy azzal!</p>
            <p>- Ha megölték volna!</p>
            <p>- Oh ne mondj ilyent!</p>
            <p>- Tudod, hogy most három-négy hónapja is mi történt?</p>
            <p>- Mi történt, Betti?</p>
            <p>- Hát nem jut már eszedbe, milyen borzasztó halállal ölték meg a Liliom-utczában azt
               a szegény takácsot?</p>
            <p>- De igen. A kis fia azóta sokszor eljár hozzánk koldulni. Ha majd nekünk is úgy
               kellene koldulnunk.</p>
            <p>- Oh Lajos, aludjunk el már.</p>
            <p>- Csak tudnék! Én még kiáltok egyet; hátha most meghallják: - mama! édes anyám! - Oh,
               olyan csöndesség van, mintha mind elmentek volna a háztól.</p>
            <p>- Istenem, ha csak mi ketten volnánk itthon.</p>
            <p>- Minket is megölhetnének! - - Csak már megviradna. Olyan soká lesz nappal!</p>
            <p>- Tán még éjfél sincs.</p>
            <p>- Vagy hogy épen most van tizenkét óra. Tudod, hogy akkor a lelkek haza járnak.</p>
            <p>- Ne beszélj Lajos, mert így nem fogunk elalunni. Húzd erősen magadat a paplan alá,
               hunyd be a szemedet, majd elalszol. Én is úgy tettem.</p>
            <p>- Igen de - -</p>
            <p>- Ne szólj hát megint! Jó éjszakát!</p>
            <p>Lajos elhallgatott. Betti is befordult a fal felé, aztán elcsöndesült minden, mintha
               az egész ház egyszerre kihalt vagy kiköltözött volna.</p>
            <p>Reggel, már jó magasan állott a nap, midőn a nyugtalan éj után a két gyermek
               fölébredt.</p>
            <p>Máskor édesanyjok szokta őket fölkelteni, édes mosolylyal, nyájas szavakkal és jó
               meleg reggelivel.</p>
            <p>Most még csak Eduárd sem jött öltöztetni őket.</p>
            <p>A reggeli világosság visszahozta az éjjel elvesztett bátorságukat. Különösen Lajos, a
               mint megpillantá, hogy már nappal van, egyszerre ismét hős lett, s borzasztóan
               állította, hogy ő az éjjel sem félt, hanem csak álmatlan volt.</p>
            <p>- S most megyek egyenesen anyámhoz. Te is Betti, ugorjál ki abból az ágyból, s
               menjünk együtt, hogy megtudjuk, mi történt itt az éjjel.</p>
            <p>- Még csak be sem jönnek hozzánk, - szólt Betti, mialatt piczinke rózsás lábaival
               kilépett a szőnyegre, s fehér csipkés hálófőkötőcskéje alá duggatá szétbomlott
               világos szőke haját. - Nyujtsd ide kérlek harisnyáimat, Lajos; ott vannak a széken,
               meg topánomat is. Ma felénk sem jön senki.</p>
            <p>- Mindjárt kitekintek én a konyhába, s meglásd, Betti, akkorát kiáltok, hogy az egész
               ház talpon lesz! - Lajos úgy akart tenni, a mint mondá, azaz kitekinteni és egy
               nagyot kiáltani, hanem az ajtó zárva volt.</p>
            <p>- Mi ez? az ajtót ránk zárták!</p>
            <p>- Zörgess.</p>
            <p>Lajos dörömbölni kezde. Nem válaszolt senki.</p>
            <p>- Istenem, - szólt elhalványodva Betti - hátha mégis történt valami az éjjel! Az
               egész házban egy lelket sem hallani.</p>
            <p>- Siess öltözni Betti. Csakugyan valami baj eshetett a háznál. Itt van topánod,
               ruhád; mire van még szükséged? Vizünk sincs mosdani. - - Eduárd! Eduárd! Nem
               hallasz?</p>
            <p>- Nyissák ki az ajtót! segíte Betti is kiáltani s kezecskéivel dörömbölni az ajtón,
               hogy szinte kiveresedtek belé.</p>
            <p>Pár percz mulva lépteket hallanak az udvaron.</p>
            <p>- Ah, jőnek!</p>
            <p>- Talán apánk, vagy Eduárd, mert férfiléptek.</p>
            <p>A zárba kulcs tolaték, melyre az ajtó megnyilt s Eduárd és egy idegen férfi léptek a
               szobába.</p>
            <p>A szőke Eduárd szemei erős sírástól valának kiveresedve. Haja még a szokottnál is
               borzasabb vala, s ruhái, nyakkendője, úgy álltak testén, mintha három napig nem
               vetkezett volna ki belőlük.</p>
            <p>Az idegen férfi alacsony, köpczös ember volt, s igen tekintélyes arczczal bírt. Nem
               viselt sem bajuszt, sem szakált; haja, mely nagy gonddal előre volt fésülve
               halántékára, már szürkülni kezde, mintha dér lepte volna el. Kurta, vastag nyakát
               hátul gomboló, széles és fekete atlasz­kendő takará, egész ruházata pedig
               tisztességes fekete posztóból volt készítve.</p>
            <p>Ezen úri ember neve Waldmann Sámuel s egyik érdemes polgára a kisded Alörs városának.
               Hivatalára nézve becsületes szabó mester, s egyúttal, a város által convencionált
               halottjelentő (vidéki elnevezés szerint, halálmadár). - Midőn a szobába lépett,
               azonnal tekintélyes állást vőn, mely tekintély emelése végett még torony magasságú
               kalapját sem billenté meg, azután fontos arczczal kérdé Eduárdtól:</p>
            <p>- Tehát ezek lesznek ők?</p>
            <p>- Igen - felel szomorúan a szőke inas, és zsebkendőjével megtörlé szemeit.</p>
            <p>A gyermekek már ismerték temetésekről a baljóslatú halottjelentőt, s nem
               csudálkozhatunk, ha láttára egyik jobban elsápadt, mint a másik.</p>
            <p>- Nos, kedves gyermekeim, kezdé a halottjelentő, miután megczirogatá mind a kettőnek
               halvány arczát, - ki tudnátok-e találni, miért jöttem én most hozzátok?</p>
            <p>- Nem, felelt Lajos, ki vagy három lépést hátrált az ijesztő embertől. - Eduárd, hol
               a mama?</p>
            <p>- Most ne kérdezd kis fiam, - szól, Eduárd helyett a halálmadár: - majd megtudjátok
               később. Édes anyátok elutazott az éjjel, s egyhamar nem is tér vissza. Ti addig az én
               gyermekeim lesztek.</p>
            <p>- Hát apánk? - szólt Betti, komoly arczát és szép nagy szemeit a férfira függesztve.
               - Hát ő hol van?</p>
            <p>- Az is elutazott, kis lányom; s én reám bízott benneteket, hogy, míg visszajő,
               viseljem gondo­tokat.</p>
            <p>- De mi magát nem is ismerjük.</p>
            <p>- Majd megismerkedünk. Csak ti szedjétek most össze holmitokat, mert mindjárt jöttök
               velem.</p>
            <p>- S hova akarna maga minket vinni? kérdé Betti, szemeit még mindig a férfin
               tartva.</p>
            <p>- Hozzám, - felelt az.</p>
            <p>Lajos ekkor már a jó Eduárd háta mögött volt s biztosság kedvéért kabátja szárnyába
               fo­gódzott.</p>
            <p>- Én nem megyek ezzel az emberrel! - szólt rejthelyéből Lajos.</p>
            <p>- Én sem, - mondá Betti, és szinte Eduárd felé huzódék. - Eduárd, mondd meg, hol van
               édes­anyánk?</p>
            <p>- Akarom tudni, hol van, - szólt nekibátorodva Lajos; - mert én ezzel a csudafejű
               halálmadár­ral egy lépést sem megyek a házból.</p>
            <p>- Ejnye kis kópé te, hát csudafejű vagyok én? szólt sértődéssel Waldmann Sámuel. - No
               hiszen meglakolsz ezért.</p>
            <p>- A hol ni! még el sem mentünk vele, már is fenyegetődzik! Betti, egy lépést se
               menj.</p>
            <p>- Ime, szól Waldmann Sámuel, ilyen az elkényeztetett gyerek! Még akaratoskodik, s
               gúnyt űz abból, ki neki javát akarja. Hohó, kis fiacskám, majd megszelidülünk még!
               Eduárd barátom, - fordult aztán az inas felé, - hol vannak a gyermekek ruhái?
               Segítsen előkeresni. Úgy hiszem, tán itt a szekrényben lesznek, az ágyneműeket is
               össze kell szednünk, mert azok is mind ne­vem­re vannak átirva. Fogjunk csak hozzá,
               addig majd eszére tér a kis vitéz is ott a háta mögött. - Itt van egy pár csizma,
               topánok, sipka, kalap, itt vannak a kis leány fehérneműi, háló­fejkötőcskék,
               harisnyák, szalagok, csecsebecsék, - - istenemre, módosan el vannak mindennel látva;
               akár egy férjhez adandó kisasszony. A holmikat egyenként mind írásba vezetem.
               Feleségem nagyon pontos asszony. El nem vinné a lelkén, ha egykor számolni nem tudna
               rólok. Én magam is szeretem a pontosságot; minden bejelentett halottnak még a
               biográfiáját is naplómba vezetem, valamint betegségét, halálának okát és hogy melyik
               orvos gyógyította. Itt tehát vannak a fehérneműek, amott gondolom a felsőruhák
               állanak. Menjen csak barátom, rakja mind szépen ebbe a bőröndbe. Majd én azalatt meg
               fogok ismerkedni és barátkozni ezekkel a leendő kis növendékeimmel. - Úgy van, úgy -
               folytatá, a két gyermekhez fordulva, kik csak néztek és bámultak szótlanul, vajon mi
               fog már történni; - ti ezentúl az én fiaim lesztek. Ha jól viselitek magatokat, csak
               szülőiteknek szereztek örömet, s magatok is úgy veszitek hasznát, mert az én házamnál
               tejbe-vajba lesztek fürösztve, ha megbecsülitek magatokat. Hé, kópé! szereted-e a
               kakastejjel, varjúvajjal készített kenyeret? No ha jó fiú lészsz, mindig azzal foglak
               etetni. - Te is kis leányom, - fordult Betti felé, és szép sima orczáját
               megczirógatá: - te is minden jóban részesülni fogsz nálam. Olyan aranyos jó dolgod
               lesz, hogy észre sem veszed, mikorra majd csak ott terem értetek édesanyátok. Hanem
               ne csinálj hát olyan szomorú arczot.</p>
            <p>- Mondja meg hát, hol van édesanyánk? - szólt könyezve a lányka. - S miért kell
               nékünk magával mennünk?</p>
            <p>- Semmiben ne aggódjál, leányom! Apád és édesanyád elutaztak bizonyos dologban, ahova
               titeket nem vihettek magokkal.</p>
            <p>- Tehát miért nem adták tudtunkra?</p>
            <p>- Hogy megkiméljék magokat a szomorú bucsúzástól. Csak ti most engedelmeskedjetek
               min­denben nekem. Úgy veszitek hasznát. Te is Lajos fiam, ne légy olyan makranczos,
               mert azzal bizony mitsem használsz magadnak. Játékaidat is elvisszük magunkkal; ne
               félj, mulathatsz kedvedre eleget.</p>
            <p>- De miért nem maradunk hát a mi házunkban?</p>
            <p>- Mert a ti kedvetekért én nem hurczolkodhatom ide egész családostul.</p>
            <p>- Vagy miért nem küldöttek bennünket tehát keresztanyámhoz, vagy Hannóverékhez?</p>
            <p>- Azok el vannak foglalva, fiaim.</p>
            <p>- Igaz-e az Eduárd? kérdé leveretve Betti, s komoly arczát a szőke inasra függeszté,
               ki is alig bírt a lányka szemeivel találkozni s elfordult midőn felelé:</p>
            <p>- Igaz.</p>
            <p>- S meddig fogunk mi ezen idegen úrnál maradni?</p>
            <p>- Míg kedves szülői vissza nem térnek. Goldbachné asszonyság meghagyta, hogy csak jól
               viseljék magokat.</p>
            <p>- Édes jó anyám! - sóhajta Betti - hogy te nekem erről mitsem szóltál! Pedig ő
               mindent szokott velem közölni. Nem is úgy tekinte már mint kis lányt, hanem érett
               gyermeket, mint kit egészen kezéhez, oldala mellé szoktatott már. - Ámde jól van!
               jer, Lajos; engedelmeskednünk kell anyánknak! Jer, menjünk ezen úrral.</p>
            <p>Lajos azonban még nem volt hajlandó a távozásra. Nem oly könnyen hitt és engedett,
               mint gyöngéd nővére, s a szó teljes értelmében sokáig daczolt és opponált a
               halottjelentőnek; míg végre is mit volt tennie, a nagyobb erő és okoskodásoknak,
               nemkülönben Betti kérelmeinek s a halottjelentő mézeskalácsos igéreteinek, csakugyan
               engednie kelle.</p>
            <p>Waldmann Sámuel úr ez alatt, legnagyobb pontossággal kikutatott minden
               szekrényfiókot, s a mit elszállításra méltónak talált, be a bőröndbe. A gyermekek
               ajándékpénzeit pedig, melyek pár fényes huszas és új tallérokból állottak, gondosan
               elzárva kisded porczellán perselybe, - a perselyt eltörvén, zsebébe csúsztatá.</p>
            <p>- Majd jó lesz nekik apródonként csemegékre! - mondá fenhangon; lehet azonban, hogy
               magá­ban mást is gondolt.</p>
            <p>- Nos, készen vagytok-e, gyermekeim? - kérdé aztán az árvákhoz fordulva; - tehát
               mehetnénk! Maga pedig Eduárd barátom, kapja vállára ezt a bőröndöt, s vigye ki az
               udvarra, ott majd átveszi az én inasom.</p>
            <p>Eduárd olyan arczczal engedelmeskedék, mintha kedve volt volna azt a bőröndöt inkább
               a tűzben égetni el, vagy kedvezőbb esetben, a halottjelentő úr fejéhez nyomni!</p>
            <p>- S most már kedves egyetleneim, szólt Waldmann, - vegyetek búcsút e szobától, mert
               bizony­talan, hogy mikor tértek belé ismét vissza. - Azután fogta két kezénél a két
               gyermeket, egyiket jobbról, másikat balról, s indult ki velök a szobából. Azok pedig
               mentek, megadva magokat és engedve édes anyjok akaratának; - nem tudva, hová mennek,
               miért mennek, s mi sors vár ott reájok!!</p>
            <p>Midőn a kapun kiértek, Eduárd utánok tekinte még egyszer. Olyan egypár köny gördült
               ki szemeiből, alig tudta kabátja ujjával letörleni, midőn az udvar közepén megállt s
               monda: - Na, most már én is mehetek, a merre szemeim látnak!..</p>
            <p> </p>
         </div>
         <div type="chapter">
            <head>IV. A fenyítő törvényszék.</head>
            <p>A <hi rend="italic">kék macskához</hi> czimzett fűszeres bolt becsukatott,
               homlokzatáról a firma levétetett.</p>
            <p>A segédek pontosan kifizettettek és útnak bocsáttattak. A cselédek szélnek
               eresztettek, a buto­rok elárvereztettek, a ház üresen maradt, s kapujának kulcsát a
               város hatósága vette magához, négyszögletű czédulát szegeztetve ki reá, melynek
               tartalma szomorúan hirdeté a mellette elmenőknek: <hi rend="italic">«ezen ház
                  eladandó!»</hi>
            </p>
            <p>Történtek pedig mindezek, öt-hat nappal Goldbachnénak elhurczoltatása után, midőn is
               Goldbach, három törvényes tanu jelenlétében megcsinálta számadásait, elosztván a
               közös kereskedés tiszta hasznát két egyenlő részre, egyik jutván a compagnon -
               Zsellye Bertalannak, másik pedig maradván Goldbach osztályrészéül. Zsellye Bertalan
               vagyonát a város vette kezelés alá, valamint atyai szárnyai alá vevé Goldbach két
               gyermekét, kiknek neveltetésére jó Goldbach 10,000 váltó frtot tévén le az árvák
               pénztárába, - a nemes város tanácsa, Waldmann Sámuel értelmes és emeritus
               halottjelentőjének apai gondoskodását vevé számukra igénybe, fizetvén annak
               évnegyedenként neveltetés és tartás fejében, törvényes kamatját a letett 10,000 váltó
               forintnak. Goldbachnak nem maradt egyebe, mint eladandó s adósságokkal terhelt háza s
               pár ezer forintja; ez utóbbit mint készpénzt magához vevé, s öt-hat nap mulva család
               és csa­ládörömei szétdúlása után, egyszerre és nyom nélkül eltűnt a városból. Mi
               magunk is csak pár hét mulva találkozunk vele; akkor sem régi lakhelyén többé, hanem
               Pesten, azon megye szék­­helyén, hová történetünk idejében, 1834-ben, - a kisded
               Alörs városka tartozott. Színhelyünk tehát változik, s egy ideig Pesten maradunk,
               hogy egy - a történetünkkel szoros kapcsolatban álló törvényszéki jelenetnek tanui
               lehessünk.</p>
            <p>Alig pár héttel Goldbachné elfogatása után, mindjárt a hét elején, a
               büntető-törvényszék összeülése következék. Reggeli 9 óra előtt már gyülekezni
               kezdének a politikai és kriminalis törvényszék ülnökei, birái, jegyzői, - elszéledve
               a benlakó tisztviselők dolgozó vagy épen dohányzó szobáiba, tarka, tréfás
               beszélgetésekkel előzendők meg a fontos, s e miatt néha nagyon is unalmas
               törvényszéki órákat. Kilencz órára azonban már mind a két törvényszék együtt ült, s a
               tárgyalások megkezdetének.</p>
            <p>Nem leírását akarjuk az ily ülésnek adni, s ezért az időnként ki- és bemenő
               vádlottakat, torzszakálú, csüggeteg arczú rabokat mellőzni fogjuk. Röviden csak saját
               embereinket vá­­laszt­juk ki, mint bennünket érdeklőket. A zöld asztal felső végén
               foglal helyet az elnök; leg­szebb korú férfi, bajuszos, szakállas magyar arcz, olyan
               megnyerő szelid vonásokkal, melyek a legkétségbeesettebb vádlottba is bizalmat
               öntnek. Utána egy korosabb férfi ül, magyar öltözetben és szintén magyar kifejezéssel
               arczán, daczára hogy előtte egy tányérnagyságú burnótszelencze áll, melynek rovátkos
               ezüst fedelével játszik, majd kinyitva, majd becsukva azt, míg végre egyet szippant
               belőle, melyre azonban a prüsszentés már nem szokott bekö­vetkezni, daczára, hogy
               attilája két hátulsó zsebében két zsebkendőt is hordoz, - az egyiket használván
               gyakran könnyező szemei törlésére, a másikat pedig hagyván az orr szolgálatára. Az
               öreg úr, ha figyelmét valamely fontosabb tárgy, például, szőnyegre került súlyosabb
               bűneset, vagy épen az orr elalélásának felburnótozása nem foglalja el, - igen szeret
               a szemközt ülő jegyzővel latinul csevegni, melyre azonban csak gyéren szokott
               visszafelelni, akkor is meglehetős szarvas hibákat ejtve a Cicerók klasszikus
               nyelvén. A jegyző nem több harmincz évesnél. Egyike a legszebb magyar ifjaknak,
               minőket a férfiak is megbámulnak. Testén, apró ezüst makk-gombokkal, feszes atilla
               van, mely oly nyalkán áll rajta, hogy szinte hátráltatja őt a folytonos irásban,
               melyet mások is észrevehettek, midőn időnként majd egyik majd másik vállával
               feszenge. Lágy fekete haján, minden kriminális ülés előtt, fodrász keze remekelt,
               mintha mindannyiszor tánczvígalomba lépett volna. A komoly bírák közt egyedül csak ő
               örökké nyugtalan, s minden öt perczben megtekinti krajczár-kicsiny aranyóráját,
               mintha lesné már, mennyi idő van még hátra ebből a borzasztó ülésből, hol az ember
               szemlátomást látja, miként őszülnek meg egyenként hajszálai. E férfival még
               találkozandunk, jelenleg is tehát azért mutattuk be; a többieket azonban, mint
               különben is csaknem mind egyöntetű egyéni­ségeket, s részint olyanokat, kikkel úgyis
               bajosan találkozunk többé, elhallgatjuk! - - legfölebb még azt a két patvaristát ha
               megemlítjük, kik ott hátul a kályha mellett, elég szék hiányában ketten egy széken
               ülnek s hatalmasan szundikálva, gyűjtik magoknak a praxist. Még ezekkel összejöhetünk
               valahol.</p>
            <p>Tíz óra volt már, midőn egy önvallomás aláirása után két vádlott kilépett, s az elnök
               inte hogy vezettessék be - Goldbachnét.</p>
            <p>A nő névre a két patvarista tüstént felüté fejét. Nem bánták ők, lett légyen rút vagy
               vén a vádlott, csakhogy asszony vagy leány vala. Rettenetesen érdekelte őket, ha a
               kriminális törvényszék előtt hölgyek jelentek meg. Férjcsábítás, gyermeksikkasztás s
               több e féle haj­­me­resztő és vérlázító dolgokon alul ilyenkor már nem is álmodtak. A
               két patvarista oldalba lökte egymást figyelmeztetésül.</p>
            <p>Belépett Goldbachné. Egyszerű barnacsíkos tafota ruha volt testén s a tavaszi hűs
               ellen könnyű püspike. Arcza sokat változott, bár nem veszíte szépségéből, sőt
               halaványsága s bánatos vonásai által inkább nyert, - mint azt a jegyző úr
               meglepetésén is észrevehetjük, ki úgy rajta feledé szemeit, mintha valamely
               dalidóban, egy ünnepelt szépségre kaczérkodott volna.</p>
            <p>A félelemtől vagy szégyenérzetében-e, úgy reszketett bírái előtt a szép hölgy.
               Szemeit, miknek fénye meg volt törve a sok bú és könyhullatástól, - csak gyéren s
               akkor is igen kevés pillanatra emelé fel.</p>
            <p>Midőn kérdezteték:</p>
            <p>- Mi neve, asszonyom?</p>
            <p>Csak alig hallhatólag, mint szemérmes ara az oltár előtt felelé:</p>
            <p>- Goldbach Jánosné.</p>
            <p>- Született?..</p>
            <p>- Született Völgyi Erzsébet.</p>
            <p>- Kora?</p>
            <p>- Harmincz év.</p>
            <p>- Hol született ön?</p>
            <p>- B. megyében a völgyi pusztán.</p>
            <p>- Szülői?</p>
            <p>- Még hajadon koromban elhaltak. Atyám tíz évig a völgyi puszta haszonbérlője volt. -
               Sorsüldözte vállalata után, halálával semmi vagyont nem hagyván rám, anyámmal
               elhagyók a szerencsétlen helyet, a fővárosba jövénk, hol én varrás, hímzés s egyébb
               női munkákkal kere­sem mindkettőnk kenyerét: míg végre anyám is meghalt, s én egyedül
               maradék.</p>
            <p>- Folytatta kenyérkeresetét kézi munkákkal? kérdé az elnök.</p>
            <p>- Igen.</p>
            <p>- De később férjhez ment ön... Hogy hívták férjét?</p>
            <p>- Goldbach János, - felelé alig érthetőleg a hölgy.</p>
            <p>- Goldbach, Goldbach János, - - azt már tudjuk, - szólt az elnök. - De önnek még ezt
               megelőző viszonya is volt.</p>
            <p>A nő, szemeit földre sütve, hallgatott.</p>
            <p>- Ön azzal vádoltatik - folytatá az elnök, - miszerint Goldbachhali egybekelése előtt
               már önnek törvényes összeköttetése volt volna egy vagyonos tőkepénzessel.</p>
            <p>A nő folyvást lesütött szemekkel hallgata.</p>
            <p>(A két patvarista pedig meglöké egymást, mintha mondták volna: - lám: jön már a
               regényes!) Az elnök kissé türelmetlenebbül folytatá:</p>
            <p>- Ön nem felel. Miért vonakodik őszinte lenni? Gondolja ön, könnyíteni fog sorsán
               hallga­tásával? - - Hol ismerkedett ön meg Zsedőfivel?</p>
            <p>- Pesten, - felelt mindig sápadtan a hölgy.</p>
            <p>- Még akkor varrólány volt ön?</p>
            <p>- Igen. Zsedőfi minduntalan boltunkba járt, mely a Kígyó-utczában vala; s néha
               napokat tölte ott, folyvást velem csevege s előzékenysége és ajándékival áraszta el.
               Mondták hogy igen gazdag és nőtlen; s tán még szerencsémet csinálhatnám meg vele, ha
               nem vonakodnám szerelmét viszonozni. - - Én mint szegény lány, ki kézimunkája után
               él, könnyen elkapattam a fény által és -</p>
            <p>- És?</p>
            <p>- Daczára hajlott korának, minden szerelem nélkül, csak a jólét, kéjelmes, gondtalan
               élet csábjaira, - nőül mentem hozzá.</p>
            <p>Elnök és a burnótszelenczés úr, e szavakra titkos pillantást váltottak, pár latin
               szót mormogva egymásnak; - hihetőleg a fölötti örömüket nyilváníták, miszerint a
               szegény vádlott hölgynek ily őszinte vallomásai után, nem sok fejtörésre leend
               szükségök.</p>
            <p>S valóban a szerencsétlen hölgy oly őszinte is volt vallomásaiban, oly leplezetlenül
               adva elő tovább is vétkeit, mint egy megtért bűnbánó; azt hivén hogy itt is templom
               van, hol a meg­tértek feloldoztatnak; majd őt is feloldozzák büntetése alól ezek a jó
               urak, kik vele most olyan szeliden beszélnek, biztatván hogy mennyivel enyhítőbb
               leend rá nézve vallomása, mint az úgyis siker nélküli makacs hallgatás. Oh ha ez
               által enyhíthetne is sorsán! Ha többé tán nem börtönöznék be! vagy legalább nem oly
               tenger időre: ha így előbb visszakerülne gyerme­kei­hez, kiket oly magokra hagyott,
               kikről most nem tud semmit!</p>
            <p>Az elnök ismét fölvette a fonalat.</p>
            <p>- Ön azt mondá, nőül ment Zsedőfihez. Ez, annyit tenne, hogy törvényesen
               egybekeltek.</p>
            <p>- Igen.</p>
            <p>- S meddig éltek önök együtt?</p>
            <p>- Csak egy évig. Tovább nem bírám kiállani.</p>
            <p>- Nem bírá kiállani, mondja ön? Tán durva volt ön iránt?</p>
            <p>- Oh iszonyú bántalmakkal illetett. Féltékenysége határtalan volt. A legkisebb s
               alaptalan gyanúra, heteken keresztül kínzott.</p>
            <p>- Kínozta önt? s hogyan?</p>
            <p>- Koplalással és - - ütésekkel.</p>
            <p>- Tehát testi bántalmakkal is illeté önt?</p>
            <p>- Oh sokszor és embertelenül!</p>
            <p>- S végre, - folytatá az elnök, - hogyan vált meg e kínzástól?</p>
            <p>- Zsedőfinek volt egy távol rokona, ki gyakran járt a házhoz.</p>
            <p>- Neve?</p>
            <p>- Zsellye Bertalan. - Alig vala akkor több húsz évesnél. Zsedőfi volt neki tutora,
               kinél 15,000 váltóforintja volt letéve. Zsellye Bertalan naponként meglátogatá
               házunkat, s daczára férjem őrködéseinek, nem egyszer sikerült velem magányosan
               találkoznia, s ez által - -</p>
            <p>A hölgy elakadt.</p>
            <p>- Oh csak általánosan, segíté őt az elnök. - Ön szép és fiatal volt, s így e
               találkozásoknak csakhamar viszony lőn az eredménye - nemde azt akará mondani?</p>
            <p>- Igen.</p>
            <p>- S tovább? Önnek bizonyosan igéreteket tőn Zsellye Bertalan, ha - -</p>
            <p>- Férjemet elhagyom, - egészíté ki alig hallhatólag az asszony. Minthogy azonban
               pénze nem volt Zsellyének, gyakrabban kényszeríté tutorát nála letett vagyonának
               kiadására, melyet férjem mindannyiszor megtagadott tőle, mint olyantól, ki még
               nagykorúságát nem érte el, - s így pénzéhez sohasem is juthatott.</p>
            <p>- S mégis, midőn kegyed elhagyá vele titkon Zsedőfit, hová mehettek pénz nélkül, s
               miből éltek?</p>
            <p>A hölgy feltűnőleg elpirult e kérdésre, és csak halkan és a földre tekintve
               válaszola:</p>
            <p>- Varrtam. Elővevém ismét a kézimunkát s abból éltünk.</p>
            <p>Az elnök egy félív írott pecsétes levelet vőn ekkor elő, s a hölgynek erősen szemébe
               nézve mondá:</p>
            <p>- Ön elfeledett még valamit mondani; - itt egy orvosi bizonyítvány van kezünknél,
               mely holmi megmérgezési kisérletekről szól. Vett ön ebben részt?</p>
            <p>A nő e szavakra felüté fejét; szép arczát sötét pír futá el, s megtört szemei egyet
               villámlottak.</p>
            <p>- Uraim, - szólt, a föntebbitől egészen elütő tiszta hangon, mintha e vádra egész
               erejét rögtön visszakapta volna, - uraim! e szót már hallám egyszer Goldbach által
               említtetni. Akkor meg­rettentem. Megrettentem és szörnyű sírásra fakadtam ez aljas
               gyanúra. Éjszakákat nem tudtam miatta aludni. Hanem most már nem ijedtem meg.
               Visszautasítom e bűn gyalázatát vádlóimra! s ha megengedik, vagy épen kivánni fogják,
               esküdni fogok az egy igaz élő istenre, miszerint nem részese, de még csak tudója sem
               vagyok e bűnnek, bárki követte is azt el!</p>
            <p>Az elnök Goldbachné e felhevülésén legkevésbbé sem jött ki egyhangúságából. A kezében
               lévő papirral játszadozék, azt majd összehajtva, majd szétbontva, míg végre hidegen
               szóla:</p>
            <p>- Mind meglehet az, hogy ön e bűnről mitsem tud; hanem mégis nagyon különösnek
               találom, miszerint a tizenöt ezer forintról csakugyan kellett valamit tudnia, miután
               ön, mint mi értesü­lénk, - férjét elhagyva, nem kézimunkái után, hanem egyenesen azon
               15,000 frt, kamatjából élt, Zsellye Bertalannal együtt. Hol vette Zsellye Bertalan ez
               összeget?</p>
            <p>- Nem tudom, - felelt nyugodtan Goldbachné.</p>
            <p>- Tehát soha sem mondá önnek, honnan vevé a tizenötezer forintot?</p>
            <p>- Nem, miután sohasem kérdezém tőle. Ő engem minden szükségessel ellátott, s így - -
               -</p>
            <p>- Ellátta önt? vágott hirtelen közbe az elnök. - Különös! csak az imént mondá ön,
               hogy kézimunkákkal keresé kenyerét, s most mégis elismeri, hogy Zsellye Bertalan
               vagyonából fedezé szükségeit? - mondá az elnök s mélyen szemébe nézett a hölgynek,
               mintegy lesve annak válaszát e kérdésre, melylyel bizonyosan hivé, hogy megfogta őt.
               - Nos? feleljen ön!</p>
            <p>Goldbachné azonban soká nem bírt válaszolni. Küzdött magában, hogy egy okos
               gondolatot tudjon kierőszakolni, melylyel előbbi mondását igazolhassa.</p>
            <p>- Uraim! - szólt végre, maga is megsokalván hallgatását. Én szerencsétlen asszony
               vagyok! Tegyenek önök amit akarnak énvelem! Ügyetlen vagyok én hazudni, vagy csak
               szépíteni is hibámat! Nem voltak még nekem soha bíráim az egy istenen kívül; az meg
               is büntetett eléggé, gyötrelmes napokkal, álmatlan kínos éjszakákkal. Most önök
               kezében vagyok; tegyenek velem úgy, miként a törvény elrendelé! Kérdezzenek tovább, s
               én mindenre megfelelek, mint­ha istennek beszélném el, ki előtt nem lehet semmit
               eltitkolnunk. Csak egyet, egyet nem fogok elismerni soha, - azt hogy e méregkeverési
               vád engem is illethetne. Én anya vagyok! két ártatlan gyermeknek vagyok anyja, kik
               kedvesebbek előttem életemnél, szabadságomnál, s kikhezi ragaszkodásom tarta csak
               vissza, hogy már régen, régen magam nem jöttem felkeresni önöket, lerázandó lelkemről
               ezt a borzasztó titkot, mely annyi évek óta öl, fáj és fonnyasztja életemet! Oh ne
               kínozzanak soká! mondják ki itéletemet, s az isten nevére, gyermekeim boldogságára
               itt esdek önök lábainál, enyhítsenek, - enyhítsenek azon!... Csukassanak el!
               vettessenek olyan mélységes tömlöczbe, mely csak a halálra itéltnek van szánva!
               kínozzanak, koplaltassanak! eltűrök éhséget, szomjuságot s örök gyalázatot nevemen
               inkább - mintsem kevésbbé sulyosbított, de hosszú fogságot! Oh csak gyermekeimnek
               adjanak mielőbb vissza! - - Jó, becsületes embereket fogok belőlük nevelni! Minden
               nap elbeszélendem nekik vétkemet, hogy borzadjanak vissza, s őrizkedjenek hasonló
               bűnök elkövetésétől! Iszonyú, iszonyú! az anya állítja magát intő, ijesztő például
               tulajdon gyermekei elé!!</p>
            <p>A boldogtalan nő ez utolsó szavakat már a földre borulva mondá el, s úgy csúszott
               térdenállva bírái felé, mintha azoknak hatalmában lett volna egyszerre e szavakat
               mondani: - Kelj fel és menj szabadon! mi neked megbocsátunk szegény asszony!</p>
            <p>Csak hogy ilyeneket nem szoktak ott mondani.</p>
            <p>Ámbár mindenkin látszott, hogy meg van indulva. Még a két patvarista arczán is
               látszék a megilletődés; leginkább pedig azon szép fiatal férfiú, ki a jegyzőkönyvet
               vivé, s ki e pilla­nat­ban fölkelve székéről, a hölgyhöz közeledék, s azt, karjánál
               fogva gyöngéden s oly készséggel, mintha csak bálteremben tánczközben leesett lány
               volt volna, - fölemelé.</p>
            <p>A két patvarista csak ekkor lökte oldalba egymást, mintha mondanák: - ezt bizony ők
               is meg­tehették volna!</p>
            <p>A hölgy, midőn megköszöné a lovag e fáradságát, úgy meg volt törve, s kifogyva egész
               erejé­ből, miszerint alig bírt megállani, melyre azonban már a patvaristák is
               észrevették magokat, gondolván, hogy ilyenkor tán üléssel is meglehetne kínálni
               őtet.</p>
            <p>Fölkeltek tehát, s az elnök inte a hölgynek, hogy foglaljon helyet.</p>
            <p>Rövid szünet állt be. A nő leült, kendőjét szemeihez vivé s könyeit törölgette.</p>
            <p>Szünet után ismét az elnök kezdé:</p>
            <p>- Tehát ön asszonyom, mint mondá, nem tud a megmérgezésről semmit?</p>
            <p>- Nem, nem! gyermekeim boldogságára esküszöm, semmit sem tudok felőle.</p>
            <p>- S nem volt önnek feltűnő Zsellye Bertalan vagyona, midőn tudhatá ön, miszerint neki
               nincs pénze azon 15,000 forintnál egyéb, mely azonban Zsedőfinél volt letéve?</p>
            <p>- Eleve igen, megütközém rajta; de csakhamar megnyugtatott, mondván, hogy míg
               örökségé­hez jutand, egy gazdag nagynénje tartja őt ki, halálával egykor úgyis
               mindenét ráhagyandja. Tovább nem tudakozódám. Istenem, de hogyis?! Meg valék
               elégedve, hogy mellette gondta­lanul élhetek.</p>
            <p>- S hová mentek, midőn ön férjét elhagyá?</p>
            <p>- Szerteszéjjel az országban, hogy ha keresnének, nyomot veszítsünk. Míg végre, tán
               fél év mulva, e megye egy kisded városában, Alörsön telepedénk meg.</p>
            <p>- S együtt laktak?</p>
            <p>- Nem uram. A gyanú elhárítása végett, külön laktam. Ürügyül, - mert rá nem valék
               szorulva, - varrtam és hímeztem a város előkelőbb hölgyeinek - s hajadonnak adám ki
               magamat. Zsellye Bertalan, határtalan bizalmát bírván, nem volt féltékeny, s így
               csakhamar akadtak látogatóim, s mit tán fiatalságomnak kell tulajdonítanom, -
               udvarlóim. Ezek közt vala Goldbach is, ki még akkor csak csekély, jelentéktelen
               kereskedéskével bírt, mely azonban naponként látszék mind­­inkább felkapni, s ezért
               neki házi ügyei rendezése végett, mint mondani szokták, asszonyra volt szüksége a
               házhoz. Goldbach, mint egykor Zsedőfi, majd mindennapossá lőn látogatá­­saival, míg
               végre - kezemet kérte, melyet én azonnal megtagadtam, s mint jelentéktelen napi
               ujságot elmondám Zsellye Bertalannak. - Zsellye Bertalan, rövid gondolkozás után, azt
               mondá hozzám, miszerint rosszul cselekvém, hogy kezét el nem fogadám, azzal
               indokolván, mi­sze­rint ha nőül mentem volna hozzá, minden lehető gyanú el leend
               hárítva. - - Oh, sok álmatlan éjembe került nekem e borzasztó ajánlat! sokszor sírva
               bántam meg, miért nem maradtam kínzóm oldala mellett, mint újabb bűnbe-esésnek tegyem
               ki magamat! Zsellye Bertalan azon­ban naponként jobban unszola, hogy fogadnám el
               Goldbach kezét, mint egyetlen mentőszert a nyomozások ellen. S nem egyszer mondá,
               hogy neki élete függ e lépésemtől, - hogy azonban miért? azt soha sem fedezé fel. -
               Biztatott, hogy azért szerelme sohasem fog irántam hülni vagy csökkenni, sőt igéré,
               miszerint, hogy mindvégig együtt maradhassunk, tehát iparkodni fog társaságba lépni
               Goldbachchal s ami vagyona van, befekteti annak kereskedésébe. - Napok, hetek teltek
               le, részemről örökös küzdelmek, aggodalmak, nyugtalanságok között, míg végre érzem,
               hogy - - - a hölgy szava akadozni kezde, és csak reszketve, susogva egészíté ki: -
               érzem hogy - anya fogok lenni. - - - Ez tevé az első elhatározó lépést e bűnmerényre.
               Goldbachnak, ki még mindég folyvást nem szűnt meg látogatásaival, - oda igérém
               kezemet, s a legrövidebb idő alatt - egybekeltünk.</p>
            <p>- És Zsellye Bertalan, mint igéré, társaságba lépett Goldbachchal?</p>
            <p>- Igen uram. Pár hét mulva ajánlván magát Goldbachnak, a szerződés megkötteték, s
               házunk­hoz egy kisded szobába költözék.</p>
            <p>- S meddig lakott ön együtt második férjével?</p>
            <p>- Tizenkét évig.</p>
            <p>- Egész elválásuk napjáig minden gyanú nélkül ön férje részéről?</p>
            <p>- Igen, uraim.</p>
            <p>- Első férje által köröztetve is valának önök.</p>
            <p>- Voltunk. De ránk legkisebb gyanú sem háramlék. Lehet, miszerint ha még tovább
               kóborlánk, tán hamarább sikerült volna elfogatásunk; de így, - oly szolid,
               visszavonuló családéletben kinek sem jutott eszébe bennünket megtámadni.</p>
            <p>- S mégis végre, tizenkét év mulva, hogyan sikerült Zsedőfinek önöket
               fölfedeznie?</p>
            <p>- Arról nem vagyok értesülve. Goldbach, mintegy három héttel ez előtt, egy estve azon
               hírrel lépett be hozzám, hogy ő férjemtől jő, hogy én fel vagyok fedezve, s hogy pár
               óranegyed mulva elfogatom. - - Oh istenem, istenem! mi lesz belőlem? mi lesz
               gyermekeimből?! - sóhajta a hölgy, s újra megeredtek könyei.</p>
            <p>Az elnök szeliden válaszolá:</p>
            <p>- Gyermekeiről, mint értesülénk, van már gondoskodva.</p>
            <p>- Hogyan? miképen? - vágott belé a hölgy. - Mi úton van gondoskodva rólok?</p>
            <p>- Goldbach egy összeget, mint tőkét tett le számokra, melynek kamatjából fogja a
               város őket neveltetni.</p>
            <p>- Goldbach?! Lehetséges-e? - kiálta felugorva helyéről a nő. - Goldbach, Goldbach
               tette azt?! Oh istenem! a mennyi örömet szerez ez nekem gyermekeim érdekében, annyi
               sebet üt szíve­men, hogy épen annak kell gondoskodniok rólok, kit én tettem
               boldogtalanná!</p>
            <p>Az elnök folytatá:</p>
            <p>- A mi pedig önt illeti asszonyom, legyen megnyugodva, mi mindent elkövetünk sorsa
               enyhítésére, - s most távozzék kegyed, míg ismét hivatni fogjuk.</p>
            <p>A vádlott távozni akart, azonban pár lépésnél ismét megállt és visszatekinte bíráira,
               mintha várta volna, hogy mondják ki már felette itéletét, melynek előbb-utóbb be kell
               következnie! Mit is várakoznak vele, - - ő már elmondott s megvallott mindent; többet
               nem tud, többet nem vallhat, - - minek is fogják még ismét visszahivatni?! Az elnök
               azonban könnyű fejbólintás mellett, kezével távozásra inte, melyre a hölgy, ingatag
               léptekkel újra megindult, az ajtónál meghajtá magát s a teremből kilépett, - gondosan
               letörölvén arczáról könyeit, hogy a künn álló csőcseléknek ne legyen mit megbámulnia.
               Az emberek olyan nagyon kiváncsiak mások könyeire!</p>
            <p>A bírák magokra maradván, rövid szünet állott be, melyet az ezüst burnótszelenczés
               táblabiró úr tört meg, e szavakat intézvén a vele szemközt ülő fiatal jegyzőhöz:</p>
            <p>- Quid putat spectabilis? ista persona - -</p>
            <p>- Valde pulchra! - egészíté ki halkan a jegyző: - valóban nem bántam meg, hogy
               fölemelém; oly gömbölyeg karjai voltak s oly hajlékony dereka!..</p>
            <p>- Vettem észre, mily hálás tekintetet vetett a spectabilisra.</p>
            <p>- Egy új Magdaléna. Fel tudnám őt oldozni.</p>
            <p>- Boldog harmincz év! Én is úgy beszéltem az én időmben. Hiszen spectabilis, egész
               ülés alatt olyan arczot és szemeket vágott hozzá, azt kelle hinnem, hogy ön képes
               lenne vele a leg­közelebbi tisztújítási bálban keringőre foglalkozni.</p>
            <p>- És szégyen volna az? - Elesünk és fölkelünk. Ki magától nem bír fölkelni, fölemeli
               más! Ez a világ folyása, spectabilis.</p>
            <p>- Hanem nem Verbőczy uram szerint, a kriminális törvényszék előtt. Egyébiránt majd
               meglátjuk mindjárt, mit mond a másik vádlott és Zsedőfi.</p>
            <p>- Kegyed még folytatni akarja a kihallgatásokat? egy negyed mult kettőre, - szólt
               nyugtalanul a jegyző.</p>
            <p>- Az én órámon még csak három negyed egyre.</p>
            <p>- Mernék esküdni rá, hogy kegyed bizonyosan Pesten vette óráját. Azok mind késnek. Az
               enyém, pecsét alatt küldetett Párisból.</p>
            <p>Az elnök azonban nem sokat hajtván a jegyző úr észrevételére, még pár tanuvallatást
               hallgatott ki, mely bennünket épen nem érdekelvén, - a Goldbach-ügyben még több
               napokig folytatott tanácskozás eredményét, kénytelenek vagyunk csak alább közölni
               olvasóinkkal.</p>
            <p> </p>
         </div>
         <div type="chapter">
            <head>V. A halálmadár kosztosai.</head>
            <p>Waldmann Sámuel polgári halottjelentő és érdemes szabómester úri házánál teszünk
               látogatást.</p>
            <p>A három tagból álló Waldmann-család, a kis Goldbach-árvákban, két taggal
               növekedék.</p>
            <p>A ház feje és egyeduralkodója koránsem Waldmann úr, hanem kedves életepárja,
               Zsuzsánna asszony, ki is napestig egy vén, tübingai fekete bőr kanapét őriz,
               hizodalmas teste miatt nem minden pillanatban hagyhatván el azt a maga jóvoltából.
               Onnan osztja parancsait, onnan diktál, onnan perel, onnan szólja a világot és onnan
               hajítja fejéhez a jó Waldmann-nak, a mi leg­hamarabb keze ügyébe esik, - olló,
               varróvánkos, cserép, tányér s több efféle olcsó mobiliák, - a porczellán edényeket
               megkiméli, nem tartván érdemesnek Waldmann úr hátát, hogy az nemesebb s értékesebb
               dolgokkal jőjön érintkezésbe. Ő maga nem tud felkelni, s így nem is igen sokat jár,
               hanem annál többet jártatja aztán a nyelvét. Napestig van mit hallgatni Waldmann-nak.
               - Ha ebédnél sokat eszik, már rámordul Zsuzsánna asszony, hogy megterheli a gyomrát;
               - ha keveset eszik, ismét baj, mert Zsuzsánna ilyenkor fejébe veszi, miszerint hátha
               valahol kocsmában vagy egyéb tiltott helyeken tömte magát tele. Zsuzsánna asszony
               felette féltékeny is. Ha férje sokat dolgozik: - hát minek ruinirozod már a szemedet?
               meg akarsz vakulni már, úgy-e, hogy engem ne láss többet?! - Ha kevesebbet dolgozik:
               - na te naplopó, pernyeházi te, azt gondolod bizony már sülve röpül szájadba a galamb
               is, épen úgy, mint amilyen könnyen énhozzám jutottál! Hogy vette volna el az isten az
               eszedet, mikor arra a gondolatra jöttél, hogy kezemet megkérd! (a jó Waldmann ugyan
               sohasem mulasztá el ilyen­kor magában mormogni: bizony el is vette eszemet akkor az
               úr isten!) - S mindezen meg­jegyzések daczára is, Zsuzsánna asszony féltékeny vala.
               Ha halottat jöttek bejelenteni, már nem tetszék neki, mindig tartván attól, miszerint
               hát temetés után nem fordul-e majd be - valahová!! - borházba vagy épen máshová!!</p>
            <p>Szörnyű nagy kín volt Waldmannéra, hogy arról az átkozott tübingai kanapéról nem
               tudott fölkelni.</p>
            <p>Második személy volt a háznál Ludmilla. (Tehát még most sem következik maga
               Waldmann).</p>
            <p>Ludmilla, leánya volt és szemefénye a kedves házaspárnak.</p>
            <p>Meg is érdemelte, hogy szemefénye legyen. Gyönyörű duzzadt ajkai voltak, buta, vastag
               orr ékesíté orczáját, és szemei hasonlítának a sült haléhoz.</p>
            <p>Vala pedig tizenhét éves.</p>
            <p>Duzzadt ajkak, vastag orr, s apró szemek daczára is találkoztak elegen, kik a
               tizenhét éves lányt érdekesnek találák! - S hogy is ne? Tizenhét év!! A fiatalság már
               magában - szépség! Ehhez nem kivántatik antik-orr, nem római arczél, nem szabályos
               ajk s buzavirágszemek! csupán azt kell mondani: még csak tizenhat éves, s e tizenhat
               év felér sokszor a későbbi kor klasszikus szépségével.</p>
            <p>Ludmilla, - kit a boldog házaspár folyvást: aranyos lányomnak, gyémántos virágomnak
               nevez­getett, - még anyján, a szigorú Zsuzsánna asszonyon is uralkodék néha!
               Próbáltak volna csak például pénteki napon, lencsét főzni, mikor ő töltött káposztát
               akart enni; bizony sarkából fordul ki az a ház, ha akkor töltött káposzta nem jő az
               asztalra.</p>
            <p>Harmadik személy volt a háznál, (még most sem következik Waldmann), harmadik uralkodó
               személy volt a háznál a szabóműhely első legénye. Mint minden szabómesterséggel
               foglal­kozó ember, ő is sápadt vala. S ez a halovány sápadtság, mesésen tetszék
               Zsuzsánna asszony­nak. - Az első legény pedig vala igen értelmes, udvarias és delikát
               férfiú, ki nem egyszer mondott szépeket a mesterné asszonynak.</p>
            <p>Ezek után következik Waldmann Sámuel úr, utána mint legutolsó személyek a háznál,
               követ­keznek a kis Goldbach-árvák.</p>
            <p>A házhoz költözködésük első napjában, Waldmann igérete szerint, csakugyan tejbe-vajba
               fürösz­tettek. A konyhából egy kisded fás kamarácska nyilt, mely télen át a konyha
               füstével melegittetett, nyáron pedig egy tuczat hamvas szelid egérkének szolgált
               nyári palotául. Ebből szépen kitakarították a felfürészelt és vagdalt fákat, a réz
               üstöt, fúrót, fürészt, öregfejszét, s raktak be illendő mobiliát, egy tábori ágyat,
               ugyanannyi széket és egy pintes üveget mosdó­tálnak.</p>
            <p>Betti és Lajos elszörnyűködtek, midőn e szalonba léptek, s ott meglátták azt a tatár
               fényüzést.</p>
            <p>Nálok a kályhafűtő is kényesb szobácskában lakott.</p>
            <p>Ez csak a szállás, hát még a koszt! azok a kakastejjel, varjuvajjal készített
               kenyerek, mindjárt következnek.</p>
            <p>A reggeli, egészség szempontjából elmaradt, minthogy Waldmanné el nem viselhette
               volna lelkén, ha anyai gondjára bízott árvák, szünteleni nyalánkságok által
               elcsenevéztek volna. Azt mondja, hogy gyermekkorában ő sem reggelizett soha s most
               mégis leviszi a négy mázsát.</p>
            <p>Az ebéd azonban kevesebb kivánni valót hagyott maga után.</p>
            <p>Waldmannék igen jól éltek; sokszor négy tál étel is megfordult asztalukon. Hanem
               aztán az ebéd elköltési módja vala nagyon sajátságos. Leves és marhahús elfogyta után
               fölkel a szabó­­inas, székét és tányérát elvitte magával az asztaltól, megtörölte
               száját, ha épen eszébe jutott, - az ebédet megköszönte s leült dolgozni. A harmadik
               tál étel után felkelt a két szabólegény, valamint Betti és Lajos is azt tevék. Ekkor
               következék a negyedik tál, melyet már csak Lud­­millának volt szabad megvárnia, s
               azután az is elhagyá az asztalt. Azután következének egy kis csemege, tehéntúró meg
               egy meszely borocska, melynek elmorzsálására már csak a két öreg maradt az asztalnál.
               Ez volt rendesen az idő, mely a kedves pár kölcsönös eszmecseréjére volt
               szentelve.</p>
            <p>Épen az első napon vagyunk, midőn a Goldbach-árvák a házhoz kerültek. A mai párbeszéd
               tárgya tehát ők valának.</p>
            <p>- Sámuel! kezdé Zsuzsánna, karját, mely a kövérségtől mintegy megrövidült, vizes bora
               után nyujtva ki, - én úgy gondolom, hogy ezen két gyermekkel még meggyül a bajunk.
               Nem kaphattak valami jó nevelést, minthogy az anyjok maga is nagyon rosz személy
               volt.</p>
            <p>- Nagyon rosz személy volt, hagyá gépileg helyben Waldmann úr, mely helybenhagyások
               neje irányában már rögzött szokás voltak nála.</p>
            <p>- Ki hitte volna?!..</p>
            <p>- Valóban senki.</p>
            <p>- Mit, Sámuel? mit nem hitt volna senki? - Mily rosz szokás, hogy te végét nem várod
               a szónak!</p>
            <p>Sámuel úr könnyű zavarba jött, mely szintén szokás volt már nála neje irányában; s
               ezen nem csudálkozhatunk, ha meggondoljuk, hogy a halottjelentő úr, harmad-negyed
               rangot viselt a házban; s ezen ismét nem csodálkozhatunk, ha megtudjuk, - mit föntebb
               tán elfeledénk mon­dani, - miszerint Zsuzsánna asszony, pénzt hozott a házhoz,
               melynek segítségével állhatott csak helyre a még akkor nagyon is vagyontalan
               Waldmann. És Zsuzsánna asszony (még akkor hajadon) koránsem volt valami nagyon
               megszorítva leendő férje megválasztásában; ő egyedül gyöngéd szívének hajlamát
               követé, midőn Sámuel úrral sírig tartó frigyre lépett. S végül, ezen gyöngéd hajlam
               okán sem csudálkozhatunk, ha megmondjuk, miszerint Sámuel azon boldog időkben nemcsak
               komoly, szelid férfi vala, hanem egyszersmind Adónisza is volt a nemes szabóczéhnek.
               - Az idő jön, s az idő a sok adószedésben megfogyasztja a férfit, - -
               meg­fogyaszt­­ja a nőt is, hanem mégis ez utóbbi (tán természet játéka ez) ritkábban
               tud érzelmeiben folyvást lépést tartani a haladó idővel. - Tán itt is ez okozá
               Waldmann úr visszaesését a har­madrangúságra.</p>
            <p>A párbeszéd folytattatik. A nő véve ismét fel a fonalat, miután az előbbi
               megdorgálásra kiüríté vizes borát, melybe sohasem mulaszta el egy darab fehér czukrot
               vetni, mit rendesen ruhája oldalzsebéből keresgélt elő.</p>
            <p>- Most már igazán kérdem, úgymond, - ki hitte volna? ki hitte volna erről a
               szenteskedő Goldbachnéról? mit mondasz?</p>
            <p>Sámuel úr azonban most már csakugyan nem tudott felelni, - vagy tán nem merte tudni,
               hogy vajon mi is lehet az hát, a mit Zsuzsánna asszony szerint senki sem hitt volna!
               Zsuzsánna folytatá:</p>
            <p>- No de valld meg Sámuel, nem olyan volt-e ezen képmutató asszony, mint egy angyal? -
               s mégis, - itt van la, még kimondani is bűn, - két férje volt neki.</p>
            <p>- Egyszerre! egyszerre kettő, Zsuzsánna! - mondá a férj neki bátorodva e kis
               kiegészítésre.</p>
            <p>- Igen Sámuel, egyszerre, szólt amaz, minden megháboríttatás jele nélkül, s aztán
               pathoszszal, mely nem volt egyéb hápogásnál, tevé utána: - Oh Sámuel, mit cselekednél
               te, ha nekem is így két férjem volna?</p>
            <p>Waldmann felüté fejét és szemei mécsszerű lobbanást vetettek.</p>
            <p>- Gyilkolnék! - ordítá s az asztalra csapott? nem, - - hanem bekapott egy fele boros
               poharat, hogy e szörnyű eszmére fellázadt vérét leöntse, vagy tán, hogy alkalmat
               találjon épen az ivásra, minthogy ez is meglehet.</p>
            <p>Zsuzsánna asszony meg vala elégedve férjének e nemes felindulásával, s erre egy kis
               szünet következék, mit csakhamar Ludmilla tört meg, e pillanatban lépvén a
               szobába.</p>
            <p>- Mama, kezdé a lány, panaszos képpel és hangon: mit fogunk mi csinálni ezekkel a
               Goldbach-gyerekekkel? hiszen ha ez így tart, kivernek bennünket a házból.</p>
            <p>- Mi történt? kérdé ijedve a halottjelentő.</p>
            <p>- Hát az az egyik Goldbach-gyerek, az a...</p>
            <p>- Melyik? Betti?</p>
            <p>- Nem, a másik...</p>
            <p>- Úgy bizonyosan Lajos. - Nos? mit csinált?</p>
            <p>- Bevezetém őt szobájába, s azonnal elkezd ordítani.</p>
            <p>- Sírni, Ludmilla, sírni, - igazítá ki gyöngéden a halottjelentő. Tán édes anyja
               jutott eszébe. - Nos?</p>
            <p>- De papa, ordított az, erősíté a lány - mit azzal bizonyított be, hogy fölmászott a
               székre s mérgében bevert két tábla ablakot.</p>
            <p>Waldmann úr elhalványodott, Waldmanné elvörösödött. Ez utóbbit a harag, amazt az
               ijedtség idézte elő az arczokra.</p>
            <p>- Szépen kezdik! - mondá vérmesen az asszony. - Valóban Sámuel, te gyönyörű madarakat
               hoztál házunkhoz. Ilyen tettekért mindjárt az elején, az első napon meg kell őket
               büntetni, hogy rögtön elejét vehessük a gonosznak! Nézze el az ember!... Ma nem fog
               kapni vacsorát. (Waldmanné igen kedvesnek találá a büntetés ezen nemét.)</p>
            <p>- Nem kell a gyermekeket mindjárt az első napon elidegeníteni, Zsuzsánna, - szólt
               bátorságot véve az ellenmondásra Sámuel. - Ez nem vezet jóra, nem vezet Zsuzsánna
               jóra.</p>
            <p>- Mit?! - förmedt fel az asszony, s tán ha birja, fel is ugrott volna a kanapéról. -
               Hát azt várjam-e be, míg végre sorra be fogja verni ablakaimat, aztán tükreimet s
               utoljára üvegajtós pohárszékemet?! Oh, hó! Tett volna csak Ludmilla lányom ilyent
               gyermekkorában! De nem tett, mert már a bölcsőnél megkezdtem nevelését. - S mi oka
               volt annak a gyereknek, hogy az ablakot betörje?</p>
            <p>- Csak az, - felelt Ludmilla, - hogy nem vezetjük az anyjához.</p>
            <p>- Az anyjához! na hisz még csak ott lenne egyszer jó dolga! - folytatá mindig perelve
               a kedves háziasszony. - Ott majd nem találna ablakot, amit betörjön.</p>
            <p>E szavak után Sámuel úr vett magának szabadságot a szólásra.</p>
            <p>- Zsuzsánna, - mondá lágyított hangon: - gondold meg, a mit beszélsz, a mit ajakadon
               ki­bo­csátasz, Zsuzsánna! Ha teszem például, - - az isten ugyan fordítson el rólunk
               minden gonoszt, - - de mégis, - ha úgy volna elvégezve...</p>
            <p>- Nos?</p>
            <p>- Hogy Ludmilla, az én és te lányod, - - édesanyja után sírna... Ha te például nem
               volnál többé, nem léteznél többé számára - Zsuzsánna?..</p>
            <p>Ez hatott. Az asszony megdöbbent e gondolatra: ha ő nem volna többé! - Waldmann
               folytatá:</p>
            <p>- Én úgy gondolkozom, nem kell szigorú bánással még inkább elkeseríteni őket. Sem
               apjok, sem anyjok! - Mit gondolsz, Zsuzsánna?</p>
            <p>Zsuzsánna el lőn érzékenyülve és meggyőzetett. A jó Waldmannak sikerült az első
               büntetést védenczei fejéről elhárítani. A feleség csak annyit kivánván ez úttal, hogy
               ilyen előre nem szá­mított károk, megtérítés végett, évnegyedenként
               fölterjesztessenek a város pénztári hivatalá­hoz.</p>
            <p>- - - Este, a két Goldbach-gyereket, vacsora után szűk czellájokban keressük fel. Egy
               szurtos szolgáló s maga Waldmann úr van benn nálok, a lefekvés, vetkőzés és
               elhelyezkedési első próbákon rajtok segítendők.</p>
            <p>Itt már Waldmann úr egészen más modorban tűnik fel előttünk. Ismét beszédes, mint az
               első találkozásunkkor tapasztalók, midőn a gyermekeket magával vitte az apai háztól.
               Ő csak felesége jelenlétében volt szótlan, hallgatag, - fölösleges beszéd s üres
               szavakkal sohasem alkalmatlankodék Zsuzsánna asszony érzékeny hallműszereinek. Annál
               többet azonban ott, hol szabadon lélekzelhetett. Különben igen jószívű, becsületes
               ember volt, s valódi - gyer­mek­barát. Több ízben adván jelét gyermekek iránti
               jóindulatának, a város tanácsa is ezért találá czélszerűnek, a többi folyamodók
               elmellőztével, az ő gondviselésére bízni a boldogtalan Goldbachné árváit. A
               gondviselés, mint tudjuk, nem ment ingyen; azon időben, 10,000 frt kamatja nemcsak
               fedezé a gyermekekre tett kiadásokat, de Zsuzsánna asszony, évenként, nem megvetendő
               tűpénzt is tehete félre. S mindezek daczára is a halottjelentő neje el nem mulasztá a
               nemes tanácsot évnegyedenként ostromolni panaszszal telt folyamodványival, miszerint
               így nem jöhet ki, - amúgy nem jöhet ki, minthogy a gyermekek nagyon elkényeztetvék,
               gyomruk azonban fölöttébb jó, ruhát pedig fölségesen tudnak szaggatni, tehát a nemes
               tanácsnak tessék a tőkéhez nyúlni s a ruha-költségeket fedezni.</p>
            <p>- Itt van gyermekim az ágyatok, kezdé Waldmann, midőn első este a szűk czellában
               találjuk őt; - neked Lajos fiam a földre vettetett feleségem igen jó ágyat, addig míg
               a te nyoszolyád is elkészül. Hozzá kell szokni fiacskám egy kis kényelmetlenséghez,
               úgy veszed hasznát katona­korodban, itt van éjjeli mécsestek; ezt Betti majd el fogja
               lefekvése előtt oltani, nehogy tűz támadjon s benn égjetek. Anyátok vigasztalhatatlan
               lenne, ha szerencsétlenség érne benne­teket. Erzsi, hajtsd ki ezt a macskát; nincs
               itt egér, nem is volt soha; olyan tiszta hely ez, akár egy palota. Majd holnap
               képeket is aggatok a falra. El ne felejtsd Erzsi, reggel fejes szegeket verni a
               falba. Aztán te meg Lajos jól viseld magadat fiacskám. Ma is beütötted az ablakot: az
               többet meg ne történjék! Bolondság lenne az üvegeseket gazdagítani. S mondjatok nekem
               szépen jó éjszakát, aztán fekügyetek. Imádkoztatok-e már?</p>
            <p>A komoly, halvány Betti, sóhajtva felele:</p>
            <p>- Még nem. Hanem majd fogunk imádkozni.</p>
            <p>- Jól van; ezt már szeretem. S most, úgy gondolom, minden szükségessel el vagytok
               eléggé már látva, - tehát jó éjszakát. A gyertyát égve ne hagyd Betti. Veszedelem
               lehet, meg aztán bolondság is lenne a szappanosokat is gazdagítani. Ludmillának a
               keresztapja a szomszéd szappanos, hanem biz az még nem adott egy font gyertyát sem
               ajándékba. Na, jó éjszakát!</p>
            <p>A halottjelentő és szolgáló távozának. A két gyermek egyedül maradt.</p>
            <p>Aggodalmas képpel és hosszan néztek egymásra, mintha egymástól kérdeznék: - mi lesz
               ennek vége? mi vár itt reánk? miért vagyunk mi itten?</p>
            <p>Leültek mindketten Betti ágyára, minthogy szék csak egy volt a szobában, az is
               hátával fel­­fordítva az éjjelre vánkosul szolgált Lajosnak. Kezöket egymásba tevék;
               Betti, mellére csüggeszté fejét s időnkint kendőjével törölgeté szemeit.</p>
            <p>- Szegény Betti! te sírsz, te is sírsz már, nemcsak én sírtam, kezdé mindig
               szomorúbban a különben szilaj, daczos fiú.</p>
            <p>- Oh Lajos, hogy ne sírnék, mikor így el vagyunk hagyatva!</p>
            <p>- S minden ok nélkül ide záratva ebbe a kamarába.</p>
            <p>- Én nem hiszem, hogy az anyám akarata volna.</p>
            <p>- Én sem Betti. Anyánk olyan jó! Sohasem bánt így velünk. De miért is bánt volna,
               mikor ő úgy szeretett bennünket. Úgy-e Betti, ő nagyon szeretett bennünket.</p>
            <p>- Édes jó anyám! - sóhajtá a lány s kezecskéit homlokához vitte. - Oh Lajos, hátha -
               hátha - -</p>
            <p>- Mit akarsz mondani Betti?</p>
            <p>- Hátha nem is azért vagyunk mi itt, hogy anyánk elutazott?...</p>
            <p>- Hát miért? miért volnánk itt Betti? - kérdé Lajos s fejével egészen alája hajolt a
               lány arczának.</p>
            <p>- Úgy félek kimondani, - - istenem! - hátha - meghalt volna édes anyánk!</p>
            <p>- Ah Betti! - kiáltá a fiú, s fejecskéjét nővére ölébe rejté. - Ha meghalt volna.</p>
            <p>- S előttünk csak titkolni akarák, míg eltemetik.</p>
            <p>- Míg eltemetik! Betti, Betti! - susogá sápadva a fiú.</p>
            <p>- Oh, mert az sokszor megtörténik, hogy olyankor eltávolítják a kis gyermekeket a
               háztól, hogy ne sírjanak annyit!</p>
            <p>- Oh, Betti mi lesz belőlünk, ha édes anyánk csakugyan meghalt?</p>
            <p>- Vagy tán a papa halt meg! - Ki tudja, ki tudja, Lajos!?</p>
            <p>- Istenem! akkor árvák vagyunk, s tán majd nekünk is el kell mennünk koldulni, mint
               annak a takácsnak a fia, kit megöltek.</p>
            <p>A gyermekek ekép ijeszték és szomoríták egymást, míg végre tán magok is annyira
               meg­rettentek, hogy jónak látták elhallgatni. Fejöket sírva, egymás vállára hajták, s
               világos szőke hajaik, mint aranyhullám egymásba folytak. - Sokáig így maradtak,
               szótlan, mintha már ki­­beszélték volna magokat, vagy mintha egyszerre erős férfiakká
               edződtek volna, elhatározván bevárni a reggelt, - a jövőt.</p>
            <p>Így szúnyadtak el, egymás keblén, kis karjaikkal ölelkezve; csak egy-egy csuklás, az
               elmult sírásnak következménye, rázá olykor meg őket. Aztán az is megszünt. Elaludtak,
               - úgy miként voltak, egymásra borulva, egymást átölelve s le sem vetve ruháikat,
               mintha valami hosszú és sietős útra kelletett volna egyszerre készen lenniök. Így is
               virradtak meg.</p>
            <p> </p>
         </div>
         <div type="chapter">
            <head>VI. Paedagógiai kisérletek.</head>
            <p>A nap már jól fenn volt, midőn Waldmann Sámuel úr, benyitott növendékei
               szobájába.</p>
            <p>Még most is egymást ölelve tarták, de fejecskéik már lehanyatlottak a vánkosra.</p>
            <p>- Ejnye teringette, ilyen-amolyan, - hát ti még most is ágyban, - - s nini, még csak
               le sem vetkőztetek?! a gyertyát pedig elégni hagytátok! a drága gyertyát! Ugortok fel
               mindjárt, - hé! - kiáltá az elbámult halottjelentő, s odamenve hozzájuk, felrázá őket
               édes álmaikból.</p>
            <p>Először is Betti nyitá fel szemeit, mely a tegnapi sírástól olyan bágyadt, megtört
               fényű vala. Első szava is, midőn fölrezzenve karjait kinyujtá, ez vala: - Anyám! édes
               anyám! tehát ismét itt vagy!?</p>
            <p>- Semmi anyám! Semmi itt vagy! szólt Waldmann. Hát miért hagytátok égve a gyertyát,
               mikor meghagytam, hogy eloltsátok! te, borzas fejű te, - mondá s Lajosnak gyöngéden
               megrántá haját, melyre az is felébredt. - Hátha fejünkre gyúlt volna a ház! mi?!</p>
            <p>Míg Lajos kezét a szeméhez vitte, mintha még a benmaradt álmot akarná abból
               kidörzsölni, Betti felült az ágyban, leomló haját félre simítá halántékáról s egyet
               sóhajta: - Oh istenem! miért kelle még fölébrednem?</p>
            <p>- Hát délig akarunk alunni? - szólt Sámuel mester; - majd bizony. Ezentúl hat órakor
               már talpon fogtok lenni! - S miért nem vetkőztetek le?</p>
            <p>- Bizonyosan makacsságból, - jegyzé meg az ajtóban egy hang, mely Ludmilláé volt, ki
               kiváncsiságból az ajtóig kisérte apját.</p>
            <p>Az apa visszafordult, s intőleg szóla:</p>
            <p>- Nem beszélj bele leányom. Te még magad is csak növendék vagy, nem érthetsz a
               neve­léshez.</p>
            <p>Ludmilla elsompolyodék, s bement az anyjához, hogy elpanaszolja előtte, mily durván
               meg­dorgálta őt az atyja. Zsuzsánna asszony azonnal az első legény és Ludmilla
               segítségével föl­kerekedék a kanapéról, s leányáért elégtételt veendő, elrohant, azaz
               csak eltipegett a gyer­mek­szoba felé.</p>
            <p>- Mi történik itt? - kérdé mialatt féloldalt fordulva beerőszakolá magát a keskeny
               ajtócskán, s a kamrának fele be lőn testével töltve. - Hallom, hogy ezek a kis
               makacsak még csak le sem vetkőztek, és csupa daczosságból a gyertyát egész éjjel égve
               hagyták. - Hát miért történt ez? nos? hadd halljam!</p>
            <p>Sámuel úr jobban megijedt e hangtól, mint a gyerekek; nem annyira önmagáért, mint
               inkább védenczeit (mindig így nevezé őket) féltvén.</p>
            <p>- Na, - nem kapok feleletet?</p>
            <p>- Nagyon elálmosodánk, felelt halkan Betti.</p>
            <p>- Hallod Zsuzsánna, nagyon elálmosodtak, - szólt kiengesztelő hangon a férj.
               Elálmosodtak szegények.</p>
            <p>- Nem kell ide prókátor, - mondá daczosan az asszony. - Épen azért kelletett volna
               levetkőz­niük, mert álmosak voltak. - Hát a gyertyát miért hagytátok égve?</p>
            <p>- Elfelejtettük és elaludtunk, - felelt ismét a nővér.</p>
            <p>- Lásd Zsuzsánna, szólt ismét mintegy lágy viszhang Sámuel úr, - elfelejtették
               szegények és elaludtak.</p>
            <p>- De az nekem nem elég! Én a házamat nem tehetem ki minden éjjel veszedelemnek. - A
               nő erősen megnyomta e szót házamat.</p>
            <p>- Hiszen nem történt veszedelem, - monda a férj.</p>
            <p>- Könnyen beszélsz Sámuel, - hápogá a kövér nő, minthogy már sok volt szűk mellének
               ennyi beszéd, hanem azért mégsem hallgatott el. - Könnyen beszélsz, miután egy
               fillérrel sem járultál e ház megvételéhez. De én, - én!..</p>
            <p>Sámuel úr elpirult és elhallgatott. Az asszony folytatá:</p>
            <p>- S most egyszer mindenkorra megmondom, hogy ezentúl sötétben fogtok lefekünni.</p>
            <p>E szó sötétben, Lajosra hatott legjobban, mint ki a sötétséget legjobban respektálta,
               s ki e miatt inkább béresekkel hált volna meg az istállóban, mint egyedül sötét
               szobában. Alig tudatá Waldmanné e borzasztó akaratát, midőn Lajosban egyszerre
               felébredt régi makacssága, mely a szülőik által elkényeztetett gyermekeknél nem oly
               könnyű lábon áll, hogy azt egy nap és egy éj megtörhette volna. Közelebb vonult
               nénjéhez, megfogá annak kezét (tán önbiztosításul) s elég daczosan és merészen ezt
               mondá Waldmannénak:</p>
            <p>- Én nem fogok sötétben lefekünni! De még itt maradni sem akarok ebben a házban.
               Ereszszenek engem haza!</p>
            <p>- Micsoda?! hebegé meglepetve e nem várt hang által Zsuzsánna asszony. - Nézze el az
               ember, hogyan börzenkedik a kis kakas!</p>
            <p>- Még neki áll föllebb! - sipogá az ajtó mögött Ludmilla, mintegy ingerelni akarván
               anyját.</p>
            <p>- Most tüstént hátra kötöm sarkodat, te! folytatá az asszony. Ezért vállaltalak én
               házamba, hogy nekem visszafelelj?! Tegnap is kitörted az ablakot, csak elnéztem.</p>
            <p>- Kitöröm én még a többit is, valamennyi csak van a háznál! - börzenkedék mindig
               erősebben a fiú, s leszállt az ágyról, olyan állásba vágván magát, mintha meg akarna
               verekedni környe­zőivel, mi nem annyira rettentő, mint kissé inkább nevetségesnek
               tünt fel. - Én nem félek senkitől! van nekem apám, a ki engem nem hagy bántani! Jer
               Betti, jer, menjünk haza! - mondá, s megfogta nénjét kezénél, erővel látszék őt az
               ajtó felé húzni.</p>
            <p>De az ajtó Waldmannénak terjedelmes testével volt födve és védve, olyannal, minővel
               akár a ház kapuját lehetett volna elbarrikadirozni.</p>
            <p>Waldmann ezeket látva, tűhegyen állt; arczának színe pedig egyremásra úgy változék,
               mint egy chameleoné. Ilyen zavart helyzetében rendesen burnót-szelenczéjéhez szokott
               folyamodni, elméjét egy kissé felfrissítendő. - Maga Zsuzsánna sem tudott egyszerre
               mit szólni, pedig Ludmilla a háta mögött eléggé döfölte, hogy mondjon már
               valamit.</p>
            <p>Lajos pedig e szünetet használva, vette kalapját, valamint Betti holmiját is, ki
               folyvást szótlan és remegve állt ott, mintegy szellő által megingott virág, - s
               kényszeríté őt az indulásra.</p>
            <p>- Ne hamarkodjál Lajos, - szólt a szelid nővér - hátha anyánk meg fog érte
               haragudni.</p>
            <p>- Ne félj Betti, csak te jer velem, mert itt nem maradok tovább ennél a veres orrú
               boszor­kány­nál. (Zsuzsánnát értette alatta.)</p>
            <p>Ezzel sok volt mondva! Ilyent még nem mondott neki senki a szemébe.</p>
            <p>Zsuzsánna asszony erre egyszerre a kanapét nézte, ha nincs-e ittbenn, mert ha benn
               van, - mérgében úgy lefekszik tüstént rá, hogy estig föl sem kél róla, legalább a
               maga jóvoltából nem.</p>
            <p>Végre, szűk mellével járó fuldoklása miatt alig hallhatólag ezeket hebegé:</p>
            <p>- El kell vinni a háztól ezt a gyereket! mert megérem még, hogy elébb-utóbb
               felakasztják valahol! Az én házamnál fel ne akaszszák! Sámuel, itt fel ne akaszszák!
               Gondoskodjál, hogy még ma elhurczolkodjék innen!</p>
            <p>Sámuel úr azonban okosabb volt s nem úgy gondolkozék, hanem úgy: - ha e gyerekektől
               megválok, tízezer forint hatos kamatja költözik el velök a konyhámból; s ez nagy
               rubrika, miután ők felényit sem emésztenek fel évenként, - tehát nem kell
               elhamarkodni a dolgot, hanem szép módjával kell velök bánni, - s ezért, mintha misem
               történt volna, csendesen köze­ledék Lajoshoz, ki még folyvást útra készen állt,
               kezében kalappal és nénje batyujával.</p>
            <p>- Csendesen Lajos fiam, - kezdé a halottjelentő, lehető szelid arczot öltve: - fiam,
               te nagyon roszúl ajánlod magadat. Lásd, Betti nénédnek milyen szép, módos
               magaviselete van. Tanul­hatnál tőle.</p>
            <p>- Én nem tanulok senkitől, - mondá daczczal a gyermek. Nem tanulok, hanem haza
               megyek! Maga is csak olyan ijesztő bagoly, mint a többi! (ez alatt már Ludmilla is
               érthette magát.)</p>
            <p>- Na na fiam, - na na Lajos! csitítá Waldmann, kezével arczához közeledve, hogy
               megcziró­gassa, melyet a fiú daczosan lökött el magától. - Ejnye Lajos, veled, látom
               már nem lehet szépen boldogulni, - folytatá kissé ingerültebben, - tehát erőszakhoz
               kell nyúlnunk, s még sem mégysz haza.</p>
            <p>- De igen! jer Betti! jer édes kedves Bettim!</p>
            <p>- Meglásd fiú, - szólt Waldmann, - meglásd, az lesz a vége, hogy megverünk, s mégsem
               mégysz haza!</p>
            <p>- Eb fél a haragjától! még apám sem vert meg soha! - mondá a gyermek, s úgy
               felágaskodék s úgy kinyujtá nyakát, mint egy kakas, midőn kukorikolni akar.</p>
            <p>- Rossz nevelés! rossz nevelés! mormogá a férj, nejéhez fordulva, s egyet szippantva.
               Valóban rossz nevelés! Országunknak egy jeles haramiája fog válhatni belőle! hanem
               elejét veszszük! becsukom őt e szobába.</p>
            <p>Ludmilla, ki minden spektákulumnak örült, tenyereivel tapsolt, mintegy helyeselve e
               szándékot.</p>
            <p>- Menjetek csak ki, - mondá nejéhez a férj, - s vigyétek magatokkal Bettit is.
               Egyedül maradok vele.</p>
            <p>Betti és Lajos nem hallák a suttogást. Zsuzsánna megfordult, s féloldalt ismét
               kierőszakolá magát a konyhába, nagy lélekzetet véve, hogy a keskeny ajtón
               kibujhatott, mint midőn gyűrűbe szorult ujjunkat nagy vesződséggel kiszabadítjuk.</p>
            <p>- Eredj lányom te is, - szólt Bettihez Waldmann, - eredj jó leányom feleségem
               szobájába, mindjárt nyomodba leszek én is Lajossal; eredj szép gyermekem!</p>
            <p>Az engedékeny Betti, mint ki semmi roszszat nem gyaníta, indulóban volt már.</p>
            <p>De nem úgy Lajos, ki minden roszszat gyanított a suttogásokból, s ki makacsságából
               még hajszált sem hagyott alább! Megragadá nénje kezét s olyan szomorúan kérte őt:</p>
            <p>- Ne menj, Betti, ne hagyj itt magamat!</p>
            <p>- Golyhó! mondá Waldmann, - hiszen nem történik veled semmi.</p>
            <p>- Nem, nem! édes Bettim! maradj, vagy én is megyek veled! - kiáltá szívrázó hangon a
               fiú s ruhájánál fogva tartá vissza nővérét, - oh ne menj! Ezek a rossz emberek engem
               be akarnak ide zárni! Betti! édes néném! Betti! kedves jó néném, ne oh - ne hagy
               magamra! oh istenem, engem bezárnak! én tudom, én tudom! téged is elszakasztanak
               tőlem!... édes anyám! hol vagy?!.. Oh Betti!! Én félek éjjel egyedül lenni!!</p>
            <p>Úgy zokogott a gyermek, s oly görcsösen szorítá körmei közé a lány ruháját, hogy
               Wald­mannak erejét kelle megfeszítenie, míg sikerült azt megszabadítani tőle. Ekkor
               Bettit, kinek megeredtek könyei és sóhajai, gyöngéden kitolá a szobából, s egyedül
               maradt Lajossal.</p>
            <p>Lajos ekkor leveté magát a földre, s elkezde lábaival kapálni és ordított, hogy a
               házat majd fejére szakasztá. A gyermeknevelő Waldmann ellöké a fiú kis kezeit, midőn
               az épen lábát akará elkapni, s egy ugrással künn volt a szobából. A kulcsot ráfordítá
               és zsebébe dugta; aztán kendőjével megtörlé arczát s belépett a legnagyobb
               önelégültséggel a másik szobába, hol a család ült együtt. Betti egy székre hajtva
               fejét, s arczát tenyerével födve el, csöndes zokogással sírt. A halottjelentő pedig
               még egyszer megtörlé homlokát s mondá:</p>
            <p>- Sajnálom a fiút; de nagyon makacs! Adjatok egy pohár vizes bort; egészen neki
               melegedtem! Valóban nagyon makacs! elejét kell venni a rosznak!</p>
            <p>Ha tudta volna a jó szabómester, mennyire hinté el itt magvát a gonosznak!!</p>
            <p>- Addig nem fogjuk őt kibocsátani, míg meg nem követ! szólt Waldmanné.</p>
            <p>- Úgy van! délben meg fogjuk kérdezni tőle, ha akar-e megjavulni s megkövetni
               bennünket.</p>
            <p>- Nem délben! - hápogá a feleség; ma már nem fog ebédet kapni. (Zsuzsánna asszony a
               neve­­lésben legczélszerűbbnek találta a koplalási rendszert.)</p>
            <p>Lajos ez alatt koránsem csillapodott el. Egyre döngött ökleivel az ajtón. Betti
               mindig keser­vesebben sírt; mintha öcscsének az ajtóra tett minden ütését az ő gyönge
               teste fogta volna föl. A fogoly sivalkodott és rimánkodott; de csak egy szavából sem
               lehetett kivenni, hogy enge­delmet kért volna. Végre úgy látszék, hogy kis öklei
               elfáradtak, mert nem dolgozott többé oly erősen, valamint hangja is kezde lassanként
               fogyni; alig lehete már mély s mindig mulóbb hangú sírásából egyebet e szavaknál
               kivenni: - anyám! édes anyám! - Ezt egy zuhanás követé, s aztán elcsillapodott
               minden.</p>
            <p>- Mily gonosz fajzat! mondá Waldmanné.</p>
            <p>- Gonosz fajzat, Zsuzsánna, gonosz fajzat! - hagyá helyben a férj, ki a gyermekkel
               elkövetett hős tette után ismét visszaesék alázatos szerepébe.</p>
            <p>- A nevelési díj fölebb emeléséért folyamodni...</p>
            <p>- Pszt! inte gyöngéden a férj, egy figyelmeztető pillantást vetve Bettire.</p>
            <p>- Menj Ludmilla, egyetlen aranyos bogaram, nézd meg, nem égett-e meg a rántás. Hívd
               magaddal Bettit is s oktasd belé a főzésbe.</p>
            <p>Ludmilla fölkelt és savanyú képpel és nehézkes léptekkel kitipegett. Betti is
               fölkelt, megtörlé szemeit, miknek selyem pilláin egy-egy csillámló cseppje rezgett a
               legmélyebb bú-sajtolta könyeknek, s követé Ludmillát.</p>
            <p>Ő miatta ugyan eléghetett a rántás, s a hús is kifuthatott a fazékból, cseppet sem
               szaladt volna utána. Oda ment a szobához, melybe öcscse volt zárva s melynek ajtaja a
               füstös és eléggé takarítatlan konyhára nyílt; leült a küszöbére, fejét az ajtóhoz
               támasztá s ott hallgatódzott. Olyan csöndes volt pedig a szoba, miszerint azt kelle
               hinnie, meghalt, a kit belézártak, ha egy-egy fájdalmas nyöszörgés nem győzte volna
               meg az ellenkezőről.</p>
            <p>Ludmilla ezalatt magányosan főzött. Nem sokat törődött a küszöbön sírdogáló lánynyal.
               Időn­ként fonnyadt képű szabólegény fordult ki a konyhába, téglázóvasát melegíteni,
               vagy hogy másért. - Ludmilla ilyenkor mindig mosolygott; valami híres carrikateur
               azonban mint röhögést használhatta volna modellnek.</p>
            <p>- Kegyed mindig oly vidám Milla kisasszony; - kezdé a tűhős, téglázóvasát az izzóba
               elhelyezve, mi közben magát is szépen odahelyezé, a lány mellé.</p>
            <p>- Megégetem a kezét, ha veszteg nem marad, - mondá Ludmilla, a lángtól vagy egyébtől
               pirosult arczczal.</p>
            <p>- Csak rajta! égesse meg szép kegyed! ha már megégette szívemet, kezemért sem lesz
               kár.</p>
            <p>E pillanatban (ha Milla kisasszonynak valami karcsú termete volt volna, azt mondanám
               a költővel: a tűhős, szívéhez ölelé a hölgy czedrus derekát! - de így csak ezt lehet
               mondanom a prózaíróval:) a szabólegény kinyújtózkodék két karjával s megkísérté a
               hölgy tölgy-derekát magához ölelni.</p>
            <p>- Pszt!.. menjen ön!.. ej na!.. bizony isten, no!..</p>
            <p>Egy telivér csók csattant el a mondvacsinált istenasszony homlokán! egy csók, mely
               beillett volna miskolczi czipónak!</p>
            <p>A Waldmann-pár szobájából ezalatt folyvást hangzanak ki ilyenféle szavak: - Valóban
               gonosz fajzat!</p>
            <p>- Az én Ludmillám, valódi isteni félelemben és erkölcsben van nevelve. Nemde
               Sámuel?</p>
            <p>- Isteni félelemben és erkölcsiségben Zsuzsánna.</p>
            <p>- Csak ez a Betti anyjára ne üssön, mert akkor féltenem kell Ludmillát. A
               legfényesebb tükör is homályt kap, ha rálehelünk, Sámuel!</p>
            <p>- Igen Zsuzsánna! valóban homályt kap, ha rálehelünk.</p>
            <p>- - - E közben dél lett. A kis elitélt nem bocsáttaték ki szomorú fogságából. Betti
               fölkelt a küszöbről, s akarva nem akarva belépett az ebédlőbe, helyet foglalt az
               asztalnál s ott búsan üldögélt, oly csekély adagka étket vévén magához, mint egy
               madár. Gondolata folyvást testvérén járt, ki e pillanatban koplal. Ha az nem eszik,
               hogyan ehetnék ő is! Szerette volna együtt becsukatni vele magát. Már a második tál
               étel után voltak; a szabóinas szabályszerint elhagyá az asztalt! a harmadik után a
               legények is fölkeltek, meg ő is! csak Ludmilla és szülői maradtak még ülve; míg végre
               a lány is megtörlé száját, s a meszely czukrosbor elfogyasz­tásához látott a két
               öreg.</p>
            <p>Ekkor odament Betti Waldmannhoz, könyei megeredtek, és sírástól visszafojtott hangon
               elkezde könyörögni, esengeni kis öcscse kibocsáttatásáért.</p>
            <p>Waldmann elfordítá arczát, nem kegyetlenségből, hanem hogy elrejtse felindulását.</p>
            <p>A gyermek kérésének sikere lőn. Zsuzsánna asszonyt is meghaták a könyek, s a szépen
               hangzó kérelemszavak, mik hizelegni látszanak tekintélyének.</p>
            <p>- Menj Sámuel, bocsásd azt a pokol fajzatját szabadon! hanem ebédet nem kap. Ezt
               föntartom magamnak. Csak nénje kedvéért, ki oly engedelmes, eresztem őt szabadon.</p>
            <p>Betti gyorsan letörlé könyeit, s egyszerre olyan vidám, olyan mosolygó lett, midőn
               Sámuel úr kulcsért nadrága zsebébe nyúlva, fölkelt, s a kis kamrácska felé
               megindult.</p>
            <p>A kulcs betolaték a zárba.</p>
            <p>Betti lábujjhegyére állt, mintha a férfi vállain át akart volna már előre a szobába
               pillantani.</p>
            <p>Az ajtó felpattant. - - De ah, készüljetek borzasztó látványra, borzasztóbbra mint
               midőn Robinson emberkoponyákra, csontkezek és lábszárakra bukkant szigetén!</p>
            <p>Napoleoni bátorság kivántatott hozzá, hogy e látványra szörnyet nem halván a
               halottjelentő, holnap önmagát nem kelle bejelentenie a papnál, mint
               eltakarítandót.</p>
            <p>Szeme-szája tátva maradt, szemöldökeit felhúzá egész homlokára, kezei leestek, szólni
               pedig nem tudott, de semmit.</p>
            <p>Betti elfödé arczát mind a két tenyerével, és csaknem összerogyott.</p>
            <p>Szép história!</p>
            <p>Az egész kamra egy szemvakító pehelytengerré lőn varázsolva. Dunyhák, párnák
               héjaikból kiszaggatvák, szabad szeszélyökre hagyván szerte röpkedni Zsuzsánna asszony
               fáradsággal fosztott tollpelyheit. S mi még bizarabb színt ada a szobának, a pehely
               közé egy kocsideréknyi szalma volt elkeverve, mely a föltépett szalmazsákból hinteték
               el ágyra, székre és padlóra, úgy, hogy nem találkozott volna, sem az ó, sem az
               új-kornak az a csudatevő chemicusa, ki e barátságosan egybeolvadt pehely- és
               szalmakeveréket többé szétválasztani tudta volna. S mi még inkább emelé a hatást, az
               valóban eredeti volt, akárki gondolta ki, - akár Lajos, akár pedig a sátán, mely
               utóbbinak, bár láthatatlanul, de bizonyosan a szobában kelle lennie, segéd­kezet
               nyujtandó e genialis műtéthez. Zsuzsánna asszony ugyanis, tán feledékenységből,
               ottbenn hagyott egy tele - szakajtókosár tojást. Jaj neked tojás! Az a sok tojás,
               egyenként mind a falra volt szép sorjába fölrakva; mintha csak sárga pitykék
               ragyogtak volna le, úgy oda voltak nyomva, csapva, hajítva, és tapadva. Oh, hány -
               kirántandó csibe lőn átadva a néma enyészetnek! ha Waldmanné fölszámítja, nem lesz
               pénze a hatóságnak, kifizetni a kontót. - Most jön azonban még a java, a csattanós! E
               pehely, szalma és tojásból készült mismásból, mintegy túlvilági rém, mint ijesztő
               hőse a gyermekmeséknek, vagy ha jobban tetszik mint bajazzó, előszivárgott Lajos. E
               burleszk alak megjelenésére Cato is elkaczagta volna magát. Nem azonban Waldmann,
               kire oly idegrázólag hatott e jelenet, miszerint e pillanatban ugyan hiában kérdezték
               volna tőle, vajon ő-e az úr a háznál, vagy hogy Zsuzsánna asszony? Nem is bírt
               hanghoz jönni egy szóig sem. A mint szemeivel elnyelte az ördögileg dekorált szobát,
               s látá feléje tartani Lajost, azt a csudamaskarát, ki elől fél város futásnak indult
               volna, tüstént magára rántá az ajtót, a kulcsot ismét ráfordítá, s mintha kergették
               volna, rohant Zsuzsánna szobájába, ki mitsem álmodva a történtekről, a legnagyobb
               delicziával szörpölgeté czukros­borát.</p>
            <p>Betti pedig oda borult homlokával a keskeny ajtóhoz, és sírva, inkább önmagához, mint
               öcscsé­hez, mondá: - Lajos, Lajos! oh mit cselekedtél megint!?</p>
            <p>- Nos, hát neked mi bajod? kérdé a rohanó férjet neje. - Mi?</p>
            <p>- Oh, föl fogják akasztani! most már bizonyosan látom én is, mintha már is előttem
               állna! Adj egy korty bort hamar a poharadból!</p>
            <p>- Mi történt? Tán Lajos?</p>
            <p>- Igen, Lajos.</p>
            <p>- Tovább!</p>
            <p>- Nem birom tovább! Eredj Zsuzsánna, eredj magad és légy te is szemtanuja. Én, mosom
               a kezemet. Én, mosom, Zsuzsánna. Én Pilátusa vagyok e dolognak; igen, igen, - én nem
               is akartam őt bezárni! (Sámuel úr jobban remegett, mint Lajos, tudván, hogy nem viszi
               el szárazon, minthogy ő inditványozá az elzáratást, s e nem remélt komédia egyenesen
               annak az eredménye.)</p>
            <p>Zsuzsánna asszony e szavakra, - elhárítván a szokott nehézségeket, mik
               továbbmozdulását akadályozák, fölkelt és súlyos léptekkel megindult azon hely felé,
               hova mi ezúttal - nem fogjuk őt kisérni.</p>
            <p>Tanui valánk a gyermekcsínynek, tudva van előttünk annak indoka, - miért akarnók
               látni a következményt is? mely egy pár hatalmas ütleg s pár keserves följajdulásból
               áll! Nem nevelési elveket szándokunk itt bonczolgatni. Nyugodjunk meg bölcs Salamon
               szavaiban, ki ezen mondatát hagyá fenn számunkra: «Ki a vesszőt kiméli, az gyűlöli
               fiát, ki pedig szereti fiát, az megfenyíti őt!» - S miért nem tehette volna ezt
               Waldmann Sámuelné asszony, midőn Viktória férje, Albert herczeg is a nevelés ezen
               systemáját látszék elfogadni, mikoron fiát a walesi herczeget hat éves korában épen
               ily makacsságért vesszővel fenyíté meg! s ha nem zárta is őt kamrácskába, mint
               Zsuzsánna asszony Lajosunkat, hol makacsságának jelét még kézzel­foghatóbban
               bebizonyítandhatá, de azért minden esetre - zúgba állítá a kis korona örököst, hol
               ideje maradt helyzetét átgondolni s akaratosságból eredt hibáját megbánnia. Mindezek
               daczára Bulwer azt mondá: - «Őrizkedjetek azon embertől, kivel mint gyermek durván
               bántak!» - Meglátjuk tehát, mivé fejlődik Lajosunk, kinek mindjárt árvasága első
               napjaiban elég módja volt, - akár méltán, akár érdemetlenül, - durva bántalmakban
               részesülhetni. Lajosban tehát aka­ra­tosság, makacsság volt. Jó. Ez minden esetre
               kiirtandó vala, de nem oly úton és módon, mely reactiót szüljön, melynek nem várt
               következményei legyenek, s mely következmények mindig újabbakat vonjanak magok után.
               Dacz és akaratosság a gyermekből kiirtandók, - bár, ha e későbben kifejlendő vagy
               kifejlett szenvedélyt példák után bonczolgatjuk, sajátságos ta­pasz­talatokra
               tehetünk szert. Dacz és akaratosság, többnyire geniek, nagy férfiak, gondolatban,
               terv, kivitel, általában cselekményekben gazdag életű emberek tulajdona szokott
               lenni. A vér­­tanúk daczoltak üldözőikkel; - XII. Károly, kora gyermekségétől halálig
               makacs, hajthatlan jellem maradt. Makacsak, akaratosak valának, Mátyás király, VIII.
               Gergely pápa, Napoleon, Calvin, Luther, Cato, ki utóbbinak tette ma is bámulatra
               ragad bennünket, midőn öngyilkossá lőn, csakhogy ellensége győzelmének ne legyen
               szemtanuja! Ha Columbus legyőzetni engedi magát ellenkezői és gúnyolói által, ha nem
               ragaszkodik makacsul meggyőződéséhez, ha visszalép, ha törhetlen daczczal nem küzd
               meg elemek és előitélettel, - a mesés, aranyos világrész fölfedezése ha nem marad is
               el, de bizonyára elkésendett még jó darab időre! - Azonban, nulla regula sine
               exceptione; - a kivételnek itt is megvan a maga helye. Menjünk tehát szép renddel
               tovább történetünkben, s ne törjük kiváncsiságból föl a tojást, előre meg­tudandók,
               ha vajon kakas fogamzik-e benne, vagy tyúk!</p>
            <p>Pár hét telék el az elbeszéltek óta, s a Goldbach-árvák, még mindig megvalának a
               háznál, miből következtethetjük, hogy az elkövetett gyermekcsíny, minden
               borzasztósága s költségbe kerülése mellett is, nem volt elegendő ok, a gyermekek
               eltávolítására a háztól, mely minden esetre bizonyos jövedelemforrást dugott volna be
               a család tűzhelye körül. Tehát tűrniök kellett a szükséges rosszat.</p>
            <p>Lajos iskolába adaték; majd ott kordába fogják s megjavul, hogy még ember válhatik
               belőle, gondolák. Betti azonban, mint ki ezen már túl vala, honn maradt Zsuzsánna
               asszony oldala mellett, hol is aztán kötött, varrt, hímzett, általában oly meglepő
               ügyességgel dolgozék női kézimunkában, miszerint Zsuzsánna asszony, elég ravaszul,
               jónak találta a házhoz járó roko­nok s látogatóknak, azokat, mint Ludmilla
               dolgozatait bemutatni. Ludmilla elég szerény vala ilyenkor fülig elpirosodni, a
               ráhalmozott dicséretek sokaságától. Később Zsuzsánna asszony, elég gonoszul, még
               fortélyosabb is lett. A valóban mindenkit kielégíthető kézmű-czikkekel, apródonként
               el is adogatá jó pénzért a bámész és hiszékeny rokonoknak. S ez által egy új
               jöve­­delem forrást nyitott magának az élelmes háziasszonyság; s ha néha ezért
               álmatlan éjsza­káiban (kövérsége miatt csak nagyon keveset tudott aludni),
               nyugtalanítani kezdé lelki­­ismerete, mindig azzal csillapítá le, miszerint az így
               szerzett pénzecskével, - kárba ment tojásai árát akarja csak megtéríteni. Mindenki
               úgy cselekszik, amint leghasznosabbnak véli, s mindenki úgy okoskodik, amint
               legüdvösebbnek találja.</p>
            <p>A fogékony elméjű Lajos csakhamar első eminens lett az iskolában, - daczára, hogy
               minden isten-adta nap hozott egy-egy kék foltot magával haza, vagy az orrán, vagy a
               szemén. Nem mult el egy nap, hogy vagy őtet meg nem verték pajtásai, vagy ő meg nem
               vert valakit. Midőn az első iskolai közvizsgálatot kiállta, ilyenféle classificatiót
               nyomtak a kezébe: - ex studiis eminens, ex moribus classis secundae! Néha a
               classificatiónak ezen második részét, meg­lehetős kék betűkkel a hátára is
               följegyezte tanítója, hanem azért az mitsem javított rajta. Megtanult továbbra is
               minden tudományt, s megvert továbbra is minden embert, a ki őt meg nem tudta verni.
               Szülőiért minden nap fölforgatta egyszer a házat, s minden estve megigérte, hogy más
               nap meg fog szökni. Meg is szökött volna, ha rendesen nem egy szurtos szolgáló
               kiséretében kell vala iskolába s onnan vissza mennie. Egyébiránt hova is szökött
               volna!? Ki a világba?... Az igaz, hogy a világ elég nagy és tágas; hanem ép az a baj,
               hogy nagyon is nagy, s ki csak úgy vaktában szökik belé, könnyen elvesz, eltéved
               benne. - Betti, bár szinte nem tudhatá okát e szomorú helyzetének, de mégis kevesebb
               zajjal és kifakadással tűrte és adá meg magát a sorsának, ő is remélt, vágyott,
               óhajtott megszabadulhatni, de mindez csak csöndes sírása és sóhajtásaiban nyilvánult,
               nem miként öcscsénél, kire ha egyszer rá jött a bóna órája, megkapta őt a vágy (oh ez
               minden nap megtörtént) szülőit látni, azokhoz visszatérni, vagy rólok legalább
               bizonyost, valót, hallani, nekirontott az egész háznak, s tán egy szálig kikergeti a
               benne lakókat, ha azok történetesen megijednek tőle.</p>
            <p>Igy teltek el hetek, hónapok, - így félév, midőn egy hideg téli estve, valaki
               zörgetett a halott­jelentő ablakán.</p>
            <p>- Nyissa föl az ajtót Sámuel mester!</p>
            <p>- Ki van ott? kérdé a halottjelentő, nehezen s vontatva emelkedve föl egy kopott
               karosszékről, mely a szabóműhelyben a siskakályha mellett állott s azon melengeté
               fagyos lábait, melyek minden télen igen nagy kínokat okoztak neki. - Menjen valaki
               fölnyitni az ajtót.</p>
            <p>Az ablakon ezalatt újra zörgettek.</p>
            <p>- Mindjárt! mindjárt! nyitják már!</p>
            <p>- Maga nyissa ki Sámuel úr!</p>
            <p>- Én?</p>
            <p>- Igen, mert csak egyedül lehet önnel beszélnem. Nagyon fontos, életbevágó! - szólt
               kívül a hang.</p>
            <p>A halottjelentő, keserves mozdulatok és savanyú arcczal fölkelt, a kapukulcsot
               magához vevé s megindult. Midőn az ajtó fölnyilt, szinte visszaesék ijedtében a
               házigazda, egy oly iszonyú torzalakot pillantván meg maga előtt. Sűrű és homlokát
               benőtt szürke haja volt az idegennek, keményen előrefésülve, hogy szinte félarczát
               eltakará; nyakán, egészen ajkain fölül, sokszo­rosan volt burkolva durva hamúszin
               sál, mely száját is alig engedé láttatni; nehéz farkasbunda takará testét, melybe még
               a vastag sál mellett is mélyen behúzta magát, fényes asztrakán süvege pedig
               jobbhomlokára volt szinte mélyen nyomva.</p>
            <p>Waldmann visszalépett vagy kettőt, hogy illendő távolba jöjjön e nem igen ajánlatos
               külsejű alakkal.</p>
            <p>Az idegen szólalt meg először, oly hangon, mely inkább tettetett, mint természetes
               hangjának látszék:</p>
            <p>- Önt hívják Waldmannak, uram?</p>
            <p>- Az vagyok, Waldmann Sámuel; miben szolgálhatok? hebegé: - tán halottja van, - -
               igen? szomorodott fél? mindjárt gondoltam! a mult heti nedves ködös időjárás sok
               nyavalyát okozott! Kujon te! ne ugass! szörnyű jó állat! Vigyázzon uram,
               veszedelmesen tud harapni. Minden idegen ember gyanús előtte. - Ezeket hadará
               egymásra Sámuel, s tán a kutyát is csak biztosításul kiáltá, pedig nem is ugatott,
               már esztendő óta siketnéma volt szegény, kor­gyengeség és búskomorság miatt.</p>
            <p>- Nem Waldmann úr, szólt türelmetlenül az idegen; - semmi dolgom ön halottival. Én
               csak azt jöttem megtudni, megvannak-e még az ön kezeire bízott Goldbach-gyerekek?</p>
            <p>Sámuel nagy szemeket vetett az idegenre, és csak késve válaszolt:</p>
            <p>- Igen uram, megvannak! Nyolcz hónap óta viselem gondjukat a korhelyeknek. Szörnyű
               sok bajjal járnak. Feleségem alig győz rájok eleget főzni. Különösen a kisebbik,
               Lajos, hatalmasan eszik, mi egyébiránt nem csuda, mert egész nap ugrál. Annyi mozgás
               megemészti a vasat is; annyi mozgással sohasem lehet jóllakni.</p>
            <p>- Lehetne-e őket meglátnom? Csak egy perczre egyetlen pillanatra?</p>
            <p>- Mit érdekli uraságodat e két gyermek? Ismeretlen, - - tán rokon? vagy, vagy...</p>
            <p>- Rokon vagy nem rokon, én óhajtanám őket látni. Messze földről jöttem, messze
               földről, hogy megláthassam őket! Egyetlen egyszer jó Waldmann! - Az idegen szavában
               annyi lágyság volt, mely egyáltalában nem látszék összhangozni vad burkolt
               külsejével.</p>
            <p>- Igen, de már lefeküdtek. Feleségem pontos asszony! a nevelés körül igen szigorú, -
               ő maga is a legpéldásabb nevelésben részesült; - - a gyerekeknek pont nyolcz órakor
               ágyban kell lenniök, s öt órakor ismét talpon. Egyébiránt, ha tetszenék tán bejönni;
               - - - mi is önnek neve uram? elfelejtém... ne vegye rossz néven! neveket tudni még a
               halottak országában is divatban van, - - innen vannak a síriratok. - Tehát?..</p>
            <p>Sámuel a lábához kapott, mely már szörnyen kezde fájni a keresztüljáró hideg miatt. -
               Át­kozott fagydaganatom van! Most két esztendeje, hogy a városkapitány feleségét
               temettük, sokat kelle szaladgálnom, lábam megizzadt s a temetőben a hideg izzadság
               ráfagyott. Nem csuda! félóránál tovább tartott a bucsúztató. Nem is tudom, mire való
               az a sok beszéd a hi­degben. Azóta orvost, bábát, kuruzslót, czigányasszonyt, mindent
               megpróbáltam, de senkisem tudott segíteni. Némelyek azt ajánlották, hogy borogassam
               meleg borral és pálinkával; hanem biz én megvallom, sajnáltam rá. Ezeket inkább csak
               belső orvosságnak szeretem használni... Mi is önnek neve uram?</p>
            <p>- Engedjen meg, - szólt mindig türelmetlenebbül az idegen - nevem nem tartozik a
               dologra. Bemenni úgy sem fogok.</p>
            <p>- Ők pedig csak nem kelhetnek ki az ágyból, hogy aztán a hidegben meghűtsék magokat.
               Nem lehet eléggé óvatosaknak lennünk uram, hogy újesztendőre patikakontót ne
               küldjenek nya­kunkra. Az idén is, csak feleségemre 39 frt 40 krajczárt kelle a
               patikába fizetnem! Méregd­rágák a patikárius urak; pedig azért elég halottunk van -
               mult héten is hármat temettettem el, s ha az így megy...</p>
            <p>- Ugyan kérem, - vágott boszusan belé a farkasbundás férfi: - meg akar ön már ölni?
               Beszéljen a gyermekekről. Engem csak ők érdekelnek. Egészségesek-e? jó dolguk
               van-e?</p>
            <p>- Tejbe-vajba füröszti őket a feleségem.</p>
            <p>- Nem betegek?</p>
            <p>- Annyira egészségesek uram, hogy alig lehet őket étellel győzni. Hanem igen
               lekötelezne uram, ha tán holnap tisztelne meg látogatásával.</p>
            <p>- Nem lehet! nem lehet holnap! sóhajta a férfi. - Messziről jövök, s még az éjjel
               messze földre indulok! Ki tudja, mikor térhetek ismét vissza?! Szegény gyermekek!
               folytatá mindig lágyabb hangon. Tehát most sem láthatom őket! Hanem mindegy, - azért
               még nincs minden reményem elveszve. Azon leszek, hogy még egyszer fölkeressem őket!
               Addig is, uram, addig is fogadjon el tőlem egy csekély összeget, egy kis pénzt. Jó
               leend nekik játékra, ruhára, vagy a mire szükségök fog lenni.</p>
            <p>A pénz hallására a halottjelentő szemei villámlottak a sötétben s ravaszul köhécselt,
               míg az ide­gen egy előre elkészített összeget vőn elő zsebéből, gondosan papirba
               takargatva, s átnyújtá neki.</p>
            <p>- Hálámra számolhat! - folytatá a férfi, s visszaburkolá magát ismét bundájába. -
               Csak viselje jól gondjukat. Ismét meglátogatom s akkor majd ismét hozok pénzt, többet
               ennél, többet jó Waldmann! Szegény, boldogtalan gyerekek! - S most jó éjt! jó éjt!!
               -</p>
            <p>Az idegen egyet fordult sarkán, s a sötétben eltünt Sámuel úr szemei elől.</p>
            <p>A halottjelentő, mintha delejes simogatást kapott volna, úgy érzé magát, midőn az
               átadott pénz megcsörrent kezében. Ezüst, - gondolá, s kezdé a papirtekercset
               kibontogatni. Ezüst, hát pedig - arany volt! - Vert, körmöczi arany! Húszig kelle
               olvasnia, míg az utolsó darabhoz ért. Tehát húsz darab arany! minden írás, váltó vagy
               kötelezvény nélkül bízva reá! Ez sok! ez mesés! Egyenesen ment neje szobájába, -
               gyorsabban, mint fagyos lábaitól várni lehete. Háromszor hosszát szélét megmérte a
               szobának, míg végre fontos arcczal megállt a közepén s ezt mondá:</p>
            <p>- Zsuzsánna, lefeküdtek már a gyerekek?</p>
            <p>- Régen. Mi bajod velök?</p>
            <p>- Holnap új ruhát kap Ludmilla. - Lajos és Betti pedig holnaptól kezdve rendesen
               fognak reggelit kapni. Értettél, Zsuzsánna?</p>
            <p>- Tán bányára tettél szert, vagy hogy megbolondultál.</p>
            <p>- Az utolsó nem áll Zsuzsánna, hanem az első igen. A körmöczi bánya legujabb termékei
               van­nak kezemben. Holnap kávét fogsz főzni a Goldbach-gyerekeknek, - kávét,
               csokoládét, theát s mi jó és drága! - mondá, s aztán tenyerében tartva a fényes
               aranyokat, jelentékeny mosolygó arcczal s lábujjhegyen feleségéhez közeledék, elébe
               tartván mondá: - titkos pártfogó, Zsu­zsánna, titkos pártfogó nyomta ezen aranyokat a
               markomba! S ez még semmi, semmi! ismét eljövend igérvén, hogy még majd több ilyen
               szép aranyat hoz, csakhogy a gyermekeknek jól gondját viseljük.</p>
            <p>Ekkor elbeszélé rövid, de nem érdektelen kalandját az idegennel, s az elbeszélés után
               nem győzték eléggé fejöket törni, ki- és miléte felett azon farkasbundában megjelent
               jóltevő angyalnak.</p>
            <p>Más nap Ludmilla, szép öltözet-ruhával lepeték meg, Lajos és Betti pedig egész három
               napig egymás után, jó meleg czikóriakávét reggeliztek.</p>
            <p>Aztán elfogyott a húsz arany - mint az az aranyokkal szokott történni.</p>
            <p>A két növendék sorsa tehát mitsem javult az idegen mesés megjelenésével, bár az, alig
               telik belé félév, s ugyanazon idő tájban, tehát késő estve, s magát most még
               ismerhetlenebbé bur­kolva ismét megjelent; anélkül azonban, hogy a gyermekeket
               megnézte volna, a halottjelentőt megint megajándékozá, még pedig ekkor már nem húsz,
               hanem negyven aranynyal. E titkos látogatás, pár év lefolyta alatt még néhányszor
               ismétlődött, s mindannyiszor kisebb-nagyobb ajándékokkal a gyermekek részére.</p>
            <p>Unalmas lenne, hosszú részleteibe bocsátkoznom Lajos és Betti további életének,
               melyet még a Waldmann-családnál töltének. Egyformaságok, gyermekcsínyek, nevelői
               okoskodások s többfélék tennék ki a sorokat. - Röviden Lajos tizenöt, Betti pedig
               tizenhatéves korukat érték el. Ez utóbbinak, azon kor, melyben nem gyermek többé,
               embersorba számíttatik, kilép a világba, ifjúsága irigység és szépsége bámulat és
               hódolatok tárgya lesz. Kezd észlelni, s mint Betti, ki apa és anya nélkül, de a
               természettől gazdagon áldva meg szív-, és észtulajdonokkal - nevelkedik fel, kezd
               körülnézni a világban! fontol, okoskodik, átgondolja helyzetét s inga­dozik - meg
               határoz, miszerint inkább kész több nélkülözésnek kitenni magát, csakhogy szabadon,
               függetlenül maradhasson szeszélyeitől ennek a két ostoba embernek (a Waldmann-párt
               értem). Az eszme megtermett, gyökeret vert, kihajta és mindinkább elágazék a lány
               lelké­ben. Szabadulni, menekülni minden áron! Ezzel feküdt le, ezzel álmodott és
               ezzel ébredt fel. Csak még az utat nem tudá: hogyan szabadulni? s hová menekülni?...
               Szülőiről mai napig sem tud semmit. Waldmannék, - vagy magok sem tudának rólok, - mi
               valószínűtlen, miután Goldbachné elzáratásának híre tatárjárásként futotta be a
               kisded várost, - vagy hogy elég óvatosak voltak tán a gyermek előtt ily borzasztó
               titkot fölfedezni, mely Betti tudvágyát épen nem elégíté ki. - Rokonai csak egyszer
               sem látogaták meg, mit ő szinte meg nem foghata, bár mi könnyen kitalálhatjuk,
               tudván, hogy azok mind csak a megcsalt és szerencsétlenné tett Goldbachról valának
               rokonai, kik a férj és neje közti viszony felbomlása után tökéletes ellenszenvet,
               elidegenülést éreztek a két gyermek iránt.</p>
            <p>Tele, alaktalan eszmék, kivihetlen tervekkel vala épen elfoglalva Betti lelke, midőn
               egy dél­előtt a levélhordó kopogtatott és szobába lépvén, a Goldbach-gyermekeknek
               szóló levelet nyújtá át Bettinek.</p>
            <p>Betti mohón töré fel a levelet, minthogy azt még sohasem kapott.</p>
            <p>Majd elhalványult, majd minden vére fejébe szökött, ajkai nyitva maradtak, kezei
               reszkettek és szemei könyekkel telének meg, midőn - anyja írására ismert.</p>
            <p>- Anyám! édes anyám! - kiáltá szinte magánkívül, s a levelet majd kebléhez, szívéhez,
               majd égő ajkaihoz emelé, és csókjaival és könyeivel árasztá el. - Édes, édes anyám!
               tehát élsz, élsz még! Oh istenem, - alig bírok magammal! szívem, fejem, - úgy el
               vagyok kábulva! az öröm, az öröm, oh! édes anyám!</p>
            <p>Aztán iparkodék erőt venni érzelmein; szíve dobogása lassanként lecsillapodott,
               szemeit meg­törlé s az ablakmélyedésbe húzódva, olvasni kezdé a levelet, mely így
               hangzék:</p>
            <p>«Kedves, szegény leányom, Betti!»</p>
            <p>(Jól mondja! szegény leánya vagyok - sóhajta mindjárt az első sornál Betti.)</p>
            <p>«Reszket kezemben a toll, s tán többet sírok, mint gondolkozom, midőn e sorokat írom
               hozzátok, szegény, sokat szenvedő gyermekim!... Öt év óta nem bírtok sem apával, sem
               anyával. Elszakasztott egymástól bennünket az ég. A haragvó isten választá el az
               anyát gyermekeitől!... De vigasztalódjatok! a természetben minden örökkévaló, - csak
               az isten haragja nem tart rendesen örökké!... Hamarabb megbocsát, mint hittük vala!..
               - Imád­kozzatok gyermekeim! A ti ajkaitokról hamarabb eljut isten elé a sóhaj, mint
               tőlem az imádság!... Ti nem értitek most, s nekem nem szabad még benneteket
               fölvilágosítanom. Miért törném meg általa szíveteket? Az epedés és bú mindig elég
               korán érkeznek, habár meddig látszanak is késni?... Édes Bettim! őrizkedjél
               indulataidtól. Ezek legnagyobb ellenségeink. Hamar gyökeret vernek, hamar
               lombosodnak, hamar virágoznak, - s midőn már lomb és virág lehullának, csak akkor
               termi gyümölcseit, keserű gyümölcsök!!... Te már túl vagy az első gyermekkoron;
               gondolkozó fő és érző szívvel bírhatsz, - oh! viseld gondját öcsédnek, kinek
               kifejlettsége még távol sem állhat azon színvonalon, melyen a tiéd van... Minden
               bizalmam tebenned helyezém, - s ez engem úgy megnyugtat. Oh, őrizd meg, óvjad,
               vigasztald és nyugtasd meg őt!... Nincs már messze az idő, melyben viszontláthatlak
               benneteket! Kevés ideig lesztek még árvák! Isten, ki most súlyosan büntet, -
               megengedendi, hogy ismét szívemhez szorítsalak! Oh bár mielőbb történhes­sék! Betti!
               Lajos! édes gyermekeim! az isten áldása legyen veletek! Pest, 183-. ápril. 5.</p>
            <p>Szerető anyád</p>
            <p>- Erzsébet.»</p>
            <p>A leány kiejté kezeiből a levelet. Derült, fényes homloka egyszerre befelhőzött, és
               szemei meg­teltek könyekkel, mintha e könyek a homlokán borongó felhőnek aláhulló,
               nehéz cseppei voltak volna.</p>
            <p>Mi történhetett anyámmal? - susogá eszmélkedve. Én nem értem e sorokat. Azt mondja,
               hogy nem lehet még fölvilágosítania, mert nem akarja megtörni szívemet. Mi ez, mi ez,
               oh iste­nem!? És ím, - nevét sem írá ki egészen. Hibázik előtte a Goldbach. Miért nem
               írá - Goldbach Erzsébet? - Semmivel sem tudok többet mint eddig! valóban, még annyit
               sem. De mégis - igen! legalább azt tudom, hogy nem halt meg! s ez nekem elég
               egyszerre, - elég, hogy elűzze lelkemből azon borzasztó álmokat, melyek éjjel-nappal
               kínzának! Többé nem fogok kopor­sójáról álmodni, fehér szemfödőjével, viaszsárga
               arczával s kiapadt, könytelen szemeivel! Oh istenem, ő él! él! s e tudat lelkemet
               újjá szüli! - Az elhullott levelet ekkor fölemelé, s még egyszer megcsókolva, keblébe
               rejtette.</p>
            <p>Azután kisiete a szabad légre. A ház végiben kisded kert vala, melyben virág és fák
               kezdének már ébredezni téli, hosszú alvásaikból. Egy padon foglalt helyet, s ott újra
               iparkodék helyze­téről gondolkozni. Terv terv után jött és enyészett el lelkében. Míg
               végre, hosszú késlelkedés után, egyszerre fölkelt, vonásai valamely rögtöni
               határozatot fejezének ki, s ajkairól e szavakat halljuk, melyek akaratlanul látszanak
               hangosan ellebbenni: - Megvan!... oh ez jó, ez jó gondolat! utána megyek! fölkeresem
               őt Pesten!</p>
            <p>E naptól fogva szokottnál is munkásabb lett Betti. Regtől estig varrt és hímezett,
               csakhogy ezután nem volt oly bohó, hogy mindenkitől keresett kézimunkáit Zsuzsánna
               asszony kezére hagyta volna továbbra is játszani. Eladogatta ő maga, s minden
               fillérét egy gondosan elzárt szekrénykébe rejté; s e naptól egyszerre oly fösvény
               lőn, hogy még Lajostól is megtagadott minden csekélységet, mely takarékpénztárát
               vette volna igénybe.</p>
            <p>Lajos is kinőtt ezalatt az alörsi iskolákból. Mint mondani szokás, - többet tudott
               már mint a tanítója. Csak még azt a kicsiséget nem tudta, hogy most már ennyi
               tudomány mellett, - kate­kizmus, világtörténet, görög-római antiquitások, szókötés,
               nyelvészet, mind a fejében lévén, - melyikből éljen meg? választhat magának a mi
               tetszik, akár a görög antiquitásokat, akár a keresztyény katekizmust, a melyik majd
               legkapósabb lesz az emberek előtt. Az antiquitások helyett jobban hasznát vette volna
               Lajos, ha arra tanítják vala meg, hogy: kétszer kettő = öt; kétszer kettő = három, s
               kétszer kettő csak akkor = négy, ha épen a szükség úgy hozza magával. Ezt nevezik a
               számvetésben aranyszámnak, a mennyiben tapasztalat szerint, kik e methódust követték,
               mindig leghamarább gazdagodtak meg!</p>
            <p> </p>
         </div>
        <div type="chapter">
            <head>VII. Báró de Manx.</head>
            <p>Néhány héttel azon nap után, midőn Betti levelét olvastuk, egy kora tavaszi reggel,
               könnyű parasztkocsin két fiatal ember hagyá el Alörs városát. Az egyik mintegy
               tizenötéves gyerkőcz, egészséges, telt, piros arcczal, lágy s rövidre nyírt szőke
               hajjal, melyet kopott s tojásalakú sipka födött, minőt azon időben a
               felsőmagyarországi iskolák növendékei viseltek. Kék sze­meit, melyek mint a most
               szakasztott nefelejts oly elevenek voltak, nyugtalanul hordozá szerte­széjjel az
               ismeretlen tájakon. Könnyű kopott kabát takará testét, mely épen nem látszik útra
               készültnek lenni; - nyakkendő hiányában kabátja gallérát húzá fel a szemközt fúvó
               csípős szél ellen. Mellette, kevéssel idősb lány ült, ki azonban szinte alig vala
               több gyermeknél, bár vonalai több gondot, bizonyos szorongatást, félelmet vagy lelki
               küzdelmeket árulának el, mik épen nem látszanak öszhangzatban lenni korával. Örök
               nyugtalanságban vala, s gyakran te­kint­gete vissza, mintha üldözőktől tartana. A
               hideg ellen azonban gondosabban meg volt óva, mint társa, ki egyébiránt nem igen
               látszék törődni hideggel és széllel, mely arczát veresre fútta ki. A lány nyakát
               értéktelen, de most megbecsülhetlen meleg sál takará, mely ajkait is meg­védte;
               átlátszó finom bőrét sötétes pirral voná be a csípős szél. - Mandula metszetű szemei,
               melyek kékek valának, mint az ég azúrja, árnyalva hosszú selyem pilláktól, piczinded
               ajaki, finom metszetű orra, általán szabályos arczélek, egyikére emlékeztet azon
               hódító görög mintáknak, melyeknek a mai korban, antik vagy classikai szépség a neve.
               Mint mondók, többször visszatekintgete, s ha történetesen kocsit vagy lovas embert
               vett észre, ki utánok vágtatott, ijedve löké meg fiatal utitársát, figyelmeztetve,
               hogy baj fenyegeti őket.</p>
            <p>Az utitárs néha vissza sem pillanta, mintha nem tartaná érdemesnek félni. S valóban
               arcza nem is mutata semmi félelmet.</p>
            <p>- Mit aggódol, Betti? Nem vagyunk-e már elég idősek, hogy szabad akaratunkat
               követ­hes­sük!? Gondolod, tovább is lett volna még kedvem rabja lenni e két medvének?
               (a Waldmann-párt értette.) Bah! Jóllaktam már a sok spináttal és czéklarépával! - -
               Mennyi pénzed is van Betti?</p>
            <p>- Nem sok, Lajos; mindössze 31 frt és 27 krajczár váltóban. A kocsisnak kell belőle
               fizetnem 11 forintot.</p>
            <p>- Marad még 20. - Hah, herczegek leszünk annyi pénzzel Pesten.</p>
            <p>- Csak ne üldöznének! A pénz nem aggaszt; tudod, mily ügyes vagyok kézimunkákban.</p>
            <p>- Én pedig majd beállok valahová magántanítónak. Tudom a keresztyény katekizmust, az
               antiquitásokat, írásom is szép, s így csak elélünk. Hanem anyánkat hol fogjuk
               föltalálni?</p>
            <p>- Ez nagy kérdés. Pedig czélunk ő és apánk föltalálása.</p>
            <p>- S apánkról mitsem írt mama?</p>
            <p>- Betűt sem.</p>
            <p>- Egész rejtély. Messze van-e még Pest? hé, kocsis!</p>
            <p>- Hm; de messze ám! Ott, ahol az a torony látszik. - -</p>
            <p>- Az Pest?</p>
            <p>- Hm; biz az jó volna! felel a kocsis; - hanem ahhoz még két mértföldre van - - -</p>
            <p>- Pest?</p>
            <p>- Hm; az volna csak jó! ahhoz két mérföldre van fele útja Pestnek. Este lesz, mikorra
               beverődünk.</p>
            <p>- Hát ahol az a torony látszik, micsoda helység?</p>
            <p>- Hartyán! ott fogunk etetni.</p>
            <p>Pár óra negyed mulva utasaink beértek Hartyánba, mely szerény és kisded falucska,
               rozzant fogadóval, gyér és rendetlen házsorokkal s egy szerény kálvinista
               parochiával.</p>
            <p>Utasaink a falu fogadójában szálltak meg s minthogy már dél felé járt az idő, jónak
               látták egy kis meleg ételt venni magokhoz. Hogyis ne! - telik a húsz forintból! Nem
               nagyon ajánlatos külsejű étterembe léptek. Két ágy, egy bölcső, viaszos vászonnal
               bevont asztal, pár kontár festmény a falon, s jó fűtetlen kályha tevék az egész
               butorzatot. A kályha mellett, - mely mint mondók, hideg vala, mintha csak ma
               szállították volna Szibériából, - egy fiatal suhancz üldögélt, hosszú lábait a
               harmadik székre nyújtva, amelyiken pedig ült, kényelmesen hintázván magát. Sötét,
               olajszín bőre volt, hogy első pillanatra kreolnak lehetett volna tartani. Fényes
               göndör haja, mesterkéletlen csigákban hullott homlokára. Igen édes tekintete volt, és
               szemeivel mindig az égre, azaz, hogy a stukatúrra nézett. Nyakig gombolt sötétzöld
               kabátja (mely épen nem volt valami télies szabású) s nagy koczkás világos nadrágja
               volt, erős bőr­sruflik által szorítva - hajdan fénymázos topánkáihoz, miknek egyike
               most meglehetősen el volt feselve, a feslést azonban gondosan eltakará a másik
               lábával.</p>
            <p>Fiatal utasainknak azonnal szemökbe tünt a sajátságos alak, hanem nem sokat törődének
               vele; szépen helyet foglaltak az asztal mellett, s a sovány korcsmárosnétól, ki
               konyhakötőjével törölgeté az ujjnyi vastag port az asztal terítékéről, - ebédet
               kértek. Mindegy, a mi van, s ami legolcsóbb. Legolcsóbb pedig faluhelyen a leves és
               vajrénye.</p>
            <p>Az étkek felhozatván, az idegen férfi elhagyá a három széket miken ült, s kezdé
               hosszú lép­tekkel föl s lejárni a szobában, olykor egy-egy kép előtt megállapodván s
               mintegy magához beszélve, megjegyzéseket tőn.</p>
            <p>- Per dio! e képnek eredetijét Velenczében láttam! (Józsefet ábrázolá, midőn
               Putifárné köntö­sét megragadá). Nem ér öt garast. Az eredetiért százötven aranyat
               igértem. - Nem találják önök e képet silánynak? - szólt, gyorsan ifjainkhoz fordulva.
               - Valóban dologházba kellene az ily kontárokat küldeni. - Apropos! majd el is
               feledém! Jó étvágyat!</p>
            <p>Betti és Lajos illendően megköszönék. Ezzel be lőn kötve a társalgásba. Az idegennek
               tehát csak folytatnia kelle.</p>
            <p>- Hm, vajrénye? vajrénye? - szólt, előretolva fejét. - Úgy látszik, csak közönséges
               tyúktojásból van készítve. Párisban túzoktojásból készítik. Nápolyban pláne
               strucztojást rántanak be. Az igaz, hogy aztán az embert is berántják vele! a
               strucztojás párjáért aranyat fizettem. Szabad megkóstolnom? - csak hasonlítás
               kedvéért.</p>
            <p>Betti, nagyon természetesen, azonnal elébe tolá a tálat, s mondá:</p>
            <p>- Oh tessék, ha meg nem veti.</p>
            <p>- Kölcsönözze pillanatra villáját nagysád! (Szegény Bettit nagyságolta!) Oh sohase
               vona­kod­jék! kettős élvet nyujtand azon villával ehetnem, mely nagysádnak
               rubinajkaival jött érint­ke­zésbe.</p>
            <p>Betti elpirult. Ez nála az első bók, mit életében kapott, - az is ügyetlen volt. Az
               idegen folytatá.</p>
            <p>- Valóban delikát! Hazánk igen szerencsés ország! tyúktojásai vetekednek a párisi
               túzok­tojásokkal! s íme, mi mágnások mégsem tudjuk eléggé méltányolni hazai
               termékeinket! - monda, s egy gurmand ügyességével látott a vajrényéhez.</p>
            <p>Betti csak tűrte, hanem Lajos megnyomta nénje lábát.</p>
            <p>- Önök messziről jönnek, ha szabad kérdeznem? - kezdé újra a mágnás, nagy falatot
               véve villájára, mely, miként megjegyzé, utolsó falat, s menyre földre mentegetődzék,
               miszerint hiába is erőltetik (senkisem erőltette); de ő egy falatot sem képes már
               lenyomni; torkig van, fülig van. - Önök tehát messziről jönnek? Oh én is
               messzeföldről jövök! túl a tengerekről, s most Pestig meg sem állok. S önök?</p>
            <p>- Szinte Pestre, - felelt Betti.</p>
            <p>- Ha meg nem sérteném nagyságát, - - kocsin vannak? vagy...</p>
            <p>- Igen.</p>
            <p>- Derék! ámbár én ellensége vagyok a kocsin utazásnak, minthogy májbajban szenvedek,
               D’Auverin marquis barátom is májbetegségben halt meg. Különös betegség! tele
               káprá­zatokkal és képzelődésekkel. D’Auverin marquis barátom is minő különös, -
               mindig azt hitte, hogy neki szarvai vannak. Az igaz, hogy ragyogó szép felesége volt.
               Orra, szakasztott mása volt nagysádénak! És szemei, - - ah nem; nagysádnak szemeiben
               sokkal több, - - hogy is mondjam, - - sokkal több olyas valami van, mit a poéták
               költészetnek neveznek! Barátja ön a költészetnek? - - Hé kocsmáros! hozzon egy pár
               szelet rostélyost!.. Önök vajrényejéből ettem, szerencsémnek tartanám, ha elfogadnák
               meghívásomat, legyenek vendégeim, majd én meczé­nás maradok! Ki nem állhatom
               vendéglőben az úgynevezett angol modort. Tudják önök, mit tesz angolosan
               vendégeskedni? Sem több, sem kevesebb, mint mindenkinek a saját erszényére enni. Bah!
               ezt minden vadállat tudja. A francziák e tekintetben előzékenyebbek. Szeretem, ha a
               kocsmaköltségeket csak egy ember fizeti. Mon dieu, - mindegy akárki! mindnyájunknak
               csak van egy kis pénzünk. Megengedik, hogy helyet foglaljak önöknél?</p>
            <p>- Oh tessék, szólt Betti.</p>
            <p>- E tekintetben franczia vagyok. A franczia sohasem ül társasághoz, míg engedelmet
               nem kér vagy nem nyer reá. Az angol goromba. Odaül bármelyik asztalhoz, s még a
               kalapját sem veszi le. Torkig vagyok az angolokkal. Voltak önök már Londonban?</p>
            <p>- Oh nem; - mondá szerényen Betti,</p>
            <p>- Hanem én azért tudom, hol fekszik, - szólt belé Lajos.</p>
            <p>- Valóban ön szép geographiai ismeretekkel látszik bírni. Az egyetemben végzé
               iskoláit?</p>
            <p>- Oh dehogy! még csak a gymnasiumot végeztem; nem vagyok több tizenötévesnél.</p>
            <p>- Lelkemre! idősbnek hittem, annyira kifejlődött ön. S mit gondol, mennyi vagyok
               én?</p>
            <p>- Huszonnyolcz - harmincz, - felelt gondolkozva Lajos!</p>
            <p>- Bah! huszonhárom! huszonhárom! fiatal barátom! Jövő nyáron töltöm be huszonnegyedik
               évemet, s akkor oh!..</p>
            <p>- S akkor? - kérdé Lajos, ki csakhamar barátságot látszék kötni e sokat fecsegő, s
               így nagyon mulattató egyénnel, s ki úgy nyelte füleivel a sok handabandát, mint
               gyermekek szokták hallgatni az obsitos kalandait. - S akkor?</p>
            <p>- Oh akkor még gazdagabb ember lesz belőlem! A b...i uradalom, a g...i puszta, az
               y...i erdő, x...i határtól egész az ó...i határig, be egészen a v...i országút
               mellett az m...i nádasokig, átcsapva az f...i kanálisokon B... megyében kinyúlva
               egész N... városáig mind az enyém lesz örökség útján. Oh akkor még gazdagabb ember
               leszek mint jelenleg! Ámbár 40,000-50,000 pengőért bizony most sem megyek a
               szomszédba.</p>
            <p>Lajos és Bettinek volt e rettenetes szavakon mit bámulniok, s akaratlanul eszökbe
               jutott szerény húsz váltó forintjok. Nagy isten! de boldog lehet ez a gazdag ember!
               gondolák magokban, és mint gazdag ember iránt, ki tán egykor még őket is
               segíthetendi, - nagyobb rokonszenvet kezdének érezni! - Oly ellenállhatlan vonzerő
               van még légkörükben is a gazdag embereknek!</p>
            <p>- Apropos! kezdé ismét az idegen; előbb már bátorkodám kérdezni, kocsin vannak
               önök?</p>
            <p>- Igen, - felelék egyszerre.</p>
            <p>- Saját lovaik, reménylem! Angol vagy arab ősöktől származtak? Szürkék? pejek? Én
               épen harmadnapja lövettem egy szürkémet agyon lovászom által. Egy két öles árok
               átugrásánál, a tulsó parton lába megbicsaklott s kitört. Minek hagytam volna
               kínlódni?! gondolám: - szegény állat, szegény pára! Norma volt a neve, háromszáz
               aranyomat vitte csak magával a másvilágra.</p>
            <p>Istenem, háromszáz arany! a gyermekek nem a lovat sajnálták, hanem a háromszáz
               aranyat.</p>
            <p>Az idegen folytatá:</p>
            <p>- Szép; tehát önök kocsin utaznak. Majd én csak gyalog.</p>
            <p>- Gyalog?</p>
            <p>- Bah! Találnak önök abban valami különöst? Én semmit. Nincs természetesebb, mint
               gyalog utazni - mondá, s lábait felrakta egy közeli szék hátára, honnan azonban az
               egyiket csakhamar visszakapta, megpillantván azon az átkozott feslést, mely
               rettenetesen konfundálta őt. - Mi gentlemanek, szeszélyből utazunk gyalog.
               Fogatunkat, lovászainkat előre küldjük, s magunk pár mértföldet utánok.</p>
            <p>Lajos és Bettinek nem tetszék ezen úrias modor. Ahhoz nem szükséges gentlemannak
               lenni, hogy valaki egyik ország széléről a másikig gyalogoljon. (E tétel mellett a
               legátusok- és suppli­kánsok is, ha tetszik, írásban nyilatkoznak.)</p>
            <p>- Látják önök, - folytatá a szék hátán hintázva magát, a természet oly szép, kivált
               most így tavasz kezdetén (úgy esett a jeges eső, mintha parancsolták volna). Midőn
               minden fűszál, min­den virág újra tetszik éledni; erdők lombosodnak, madarak
               hangicsálnak, ökrök legelésznek, borjuk ugrándoznak, - oh hallatlan költészete van
               ilyenkor a természetnek s vonzó bűbája a gyaloglásnak! minden fűszálat megtekinthet,
               s lehajolhat utána az ember, nem úgy mint midőn robogó fogatok ragadnak tovább
               bennünket. Én nagy barátja vagyok a füvészetnek. És nagysád?</p>
            <p>Betti könnyű zavarral felelt:</p>
            <p>- Én is szeretem a virágokat.</p>
            <p>- S ez a legszebb testvéri szeretet önben, - mondá meghajtva magát a férfi, mely
               nagyon rosszul állt neki, miután hátával hintázott, lábai pedig a szomszéd székeken
               voltak árendában.</p>
            <p>- S nem fárad el, ha sokat gyalogol? - kérdé Lajos, a föntebbi elkoptatott bókot meg
               sem hallva.</p>
            <p>- Mon dieu! Minden állomásnál bevárnak embereim és lovaim!</p>
            <p>- S most is előre küldé lovait?</p>
            <p>- Igen, fiatal ember!</p>
            <p>- S ilyen rossz időben!</p>
            <p>- Igaz; az eső rútul megered. Hanem hiszen segítsünk a bajon, - mondá gondolkozva s
               ki­tekintve az ablakon. Jó karban vannak önök lovai?</p>
            <p>- Paraszt lovak.</p>
            <p>- Oh bravó! szenvedélyes bolondja vagyok a paraszt lovaknak. Nemde, erdélyi fajták?
               lám, mindjárt gondoltam. Változatosság kedvéért velök fogok most az első állomásig
               utazni. Holla, felcsapok önökkel útitársnak! Áll? elfogadják? A kocsibért, - minden
               esetre kikötöm, hogy én fizetem. Per dio, ez dicső utazás lesz! Hiszen már is oly
               szépen megszoktuk egymást. Az első állomásnál az én hintómmal cserélendjük fel a
               paraszt kocsit.</p>
            <p>Betti és Lajos nemhogy ellenezték volna, de sőt nagyon is kaptak a kedvező alkalmon,
               mely őket a kocsibér fizetésének terhe alól fölmenteni kinálkozék. - Az egyesség
               tehát csakhamar megköttetett: a három szelet rostélyos pedig fölhozatott.
               Étvágyingerlő illata egyszerre eltölté az egész szobát; kivált az a forró zsirtól
               sustorgó, pirított vereshagyma, valóban annyi csábí­tóval bírt, hogy Grassalkovich
               herczeget tizenkettedik tál étele után is kísértetbe hozta volna.</p>
            <p>Utasaink derekasan hozzáláttak; különösen az ismeretlen gazdag ember, mesésen tudott
               enni. Nem mulasztá el minden levágott falatra egy-egy megjegyzést tenni. Beszélt a
               franczia konyha kotyvalékai ellen, sőt Nagy-Britannia párisi követe asztalára is, -
               hova háromszor volt hivata­los, kimondá az anathémát; maga a követ úr igen solid,
               humánus ember, hanem a szakácsai egytül-egyig ostoba kontárok. Beszélt a német,
               olasz, franczia főurak asztalai ellen, égre-földre esküdvén, hogy ő most egy falat
               vereshagymás rostélyost mindazoknak elébe tesz! Nem lehete fölötte kételkedni, mert
               állítását a legmohóbb evéssel iparkodék igazolni.</p>
            <p>A két vendég, Lajos és Betti csak szemeikkel lakhattak jól.</p>
            <p>E pillanatban a kocsis belépett, s mondá:</p>
            <p>- Indulhatnánk! a lovak megfáznak!</p>
            <p>Betti és öcscse azonnal felugráltak, a fiatal dandy pedig mint Maeczenás, tárczája
               után nyult, hogy fizessen, - keresés közben értésére adván a kocsisnak, miszerint
               most már ő is társ leend az utazásban, s a vitelbér terheit egyedül fogja
               viselni.</p>
            <p>- S most indulhatunk, - mondá az idegen, mi közben egy egérlyukas szürke karbonári
               köpe­nyeget vetett nyakába. - Látják önök a sok lyukat e köpenyen? kérdé, köpenyét
               jobbra-balra hajtogatva testén.</p>
            <p>Lajos és Betti valóban látták, ha nem voltak vakok.</p>
            <p>- Tehát tudják meg önök, - mondá az idegen, - hogy ezek itt mind lövések
               maradványai.</p>
            <p>- Ah!!..</p>
            <p>- Valóban - folytatá, s kezdé a lyukak történetét egyenként magyarázni. - Ezen lyuk
               itt, Nro 1. londoni emlék. A históriai nevezetességű lord Weywerwaywar lőtte át egy
               ostoba párbajban. Ez itt, Nro 2. sz.-pétervári emlék; Szebakoff tábornokkal volt némi
               összeütközésem, melynek párbaj lőn a következménye s ezen lyukat, melyet évek óta
               hordozok, a világ száz aranyáért be nem foltoztatnám. Ez itt, Nro 3., midőn Amerikát
               beutaztam, az őserdőben egy részeg ben­szülött orozva szúrta át. Nro 4. -
               lengyelországi emlék, Valenszky herczeggeli párbajomból; a szamár nagyon féltékeny
               volt feleségére s némi gyanúba keveredém. Nro 5. ismét tőrszúrás, Nápolyban a híres
               Caracciello bandita orozva támadott meg; mint később megtudám, egy nobilinak álltam
               útjában, ki a szép Fioretto Bollonival járt jegyben, de a signorina inkább hozzám,
               mint feléje látszék hajlani. Nem csoda. Mi magyarok a külföldön nem csekély
               hódításokat szoktunk tenni a hölgyek körül. Itt következik Nro 6. Ez nagyon nevezetes
               lyuk. Madridban egy bikaviadal alkalmával kaptam, hol egy vérig ingerelt nemes bika
               szúra keresz­tül. A viadalon jelen volt, don Alfonso de Cabbanos, a külügyminiszter
               is, és megveregette vállamat hősiességemért, szerencsétlenségemre éppen akkor
               szerelmes valék egy gyönyörű andalusiai hölgybe, - különben a külügyminiszter
               nyakamba kötötte volna egyetlen leányát, s ezóta tán spanyol grand volnék, mit
               egyébiránt épen nem fájlalok, mert azon esetben aligha lehetett volna most nagysádhoz
               szerencsém! - mondá az idegen, miközben mélyen meghajtá magát Betti előtt s aztán
               folytatá. - S most, vallják meg önök, nem historiai nevezetességű köpeny ez?
               Megfizethetetlen! Még elhordom pár évig s aztán a magyar muzeumnak aján­dékozom, -
               mert én mindenben szeretek áldozni hazámnak. - - Apropos! de már el is késünk. Tehát
               fizetek. Mivel tartozom? Mindent én fizetek.</p>
            <p>A sovány korcsmárosné krétát vőn elő, és szép fehér betűkkel odairta a fekete viaszos
               vászonra: - 3 frt 21 kr. v.</p>
            <p>- Három forint huszonegy krajczár váltó. Tegnap az egyik lovászom egyedül megivott
               ennyi árú bort, - mondá s tovább keresgélé tárczáját, s rövid szünet mulva, öklével
               homlokára csapott: - ezer villám! quel malheur! a tárczámat bőröndömben feledém!...
               No lám!... De hiszen nem tesz semmit. Ugyis együtt utazunk. - Fiatal barátom szíves
               leend tárczáját e leg­közelebbi állomásig megnyitni, s ott, mihelyt bőröndömhöz
               jutok, azonnal visszaszol­gáltatom. Tehát 3 frt 21 kr.! bagatell! Lesz ön oly
               szíves?</p>
            <p>A pénztár Bettinél lévén, minden gondolkozás nélkül keblébe nyúlt, s egy gyöngyökkel
               himzett erszénykét vőn elő, s abból pénzt.</p>
            <p>- Ah! tehát nagysádnál áll a pénztár? Valóban igen eszélyes! hölgyek mindig jobb
               gondját viselik a pénznek, mint mi férfiak. Tehát 3 frt 21 kr.! S most
               indulhatunk.</p>
            <p>Pár percz mulva elhelyezkedének a kocsiban, mely tovarobogott velök, s a Vácz és
               Hártyán közt elterülő, valóban tündérszépségű völgyet, csakhamar hátuk mögött
               hagyták.</p>
            <p>- Hová fognak önök szállni Pesten? - kérdé szünet mulva a gazdag ember. Pestnek
               nincsenek kényelmes szállodái. New-Yorkban az utolsó csapszék is elegánsabb. Van
               önöknek ott saját házok?</p>
            <p>- Oh, dehogy van! Még magunk sem tudjuk, hol fogunk megszállni.</p>
            <p>- Oh ez új szerencse rám nézve. Nem fogják önök megvetni az én lakásomat?</p>
            <p>Betti és Lajos orczái örömtől sugároztak, s alig bírták eléggé megköszönni a váratlan
               ajánlatot.</p>
            <p>Ezalatt elérték a legközelebbi állomást s az idegen elkezde hangosan káromkodni, hogy
               nem találja ott lovait és embereit. Hanem nem tesz semmit. Bizonyosan előre siettek.
               Csak utána kell hajtatni.</p>
            <p>- Meddig fognak önök Pesten maradni?</p>
            <p>- Bizonytalan ideig, - felelt Lajos.</p>
            <p>- Míg anyánkat föl nem fogjuk találni, - mondá Betti.</p>
            <p>- S nem tudják önök lakását?</p>
            <p>- Nem.</p>
            <p>- Tehát mikép indulnak ki önök keresésére?</p>
            <p>- Isten tudja.</p>
            <p>- Pest nagy város. Ámbár Milánóhoz képest csak falu, - de mégis nehéz valakit
               feltalálnunk benne, kinek nem tudjuk hollétét. - Tehát semmi adresse?... Bah; egész
               regény! Ismerik önök Paul de Kockot?</p>
            <p>- Oh nem!</p>
            <p>- Avagy Dumast?</p>
            <p>- Azt sem!</p>
            <p>- Walter Scottot?</p>
            <p>- Oh nem!</p>
            <p>- S kedves barátomat, Balzacot?</p>
            <p>- Nem, nem!</p>
            <p>- Birchpfeifer Saroltát?</p>
            <p>- Az istenért, azt sem!</p>
            <p>- Avagy Hahn-Hahn Idát? ki minden regényét út közben írja.</p>
            <p>- Azt sem!</p>
            <p>- Bulwert?... Intim barátom. Nagyon iszsza a groggot. Figyelmeztetém őt, hogy a
               pálinka megárt neki, - - de nem hajt a jó tanácsra. - Avagy ismerik önök Flygare
               Carlént? Szende nő. Taval egy tuczat harisnyát készített nekem - meglepetésül.
               Szentimentális kissé, - hanem jó asztalt tart. Regényei unalmasak. - Általában én nem
               igen szeretem a regényeket olvasni - - inkább magam játszom el, semhogy olvassam! - -
               S nem ismerik Sand Georgeot? A regény­irodalom fiatal arszlánnőjét? (Azon időben még
               valóban fiatal vala).</p>
            <p>- Azt sem! azt sem!</p>
            <p>- Bah! Sand George nekem egyetlen barátnőm! Rettenetesen iszsza a cliquaut! De
               regényei valóban philosophicó-metaphisicó-classicó theologicó-arithmethicó-geológico-
               és logicó-művek. Csodálom, hogy önök nem ismerik!</p>
            <p>- Valóban nem. De hát miért is kérdi ön mindezeket?</p>
            <p>- Különös! csak azért, minthogy önök utazása épen oly regényes, mintha csak az
               elősorolt regényírók tolla alól került volna ki.</p>
            <p>- Miért? - kérdé Betti, komoly arczát az idegenre emelve.</p>
            <p>- Azért, mert édes anyjokat mennek látogatni, és csak azt sem tudják, hol lakik.</p>
            <p>- Igaza van önnek, - mondá, elgondolkozva Betti.</p>
            <p>- No lám! S mi foglalkozása van édes anyjoknak Pesten?</p>
            <p>Lajos és Betti egymásra tekintének és hallgattak a gyöngédtelen kérdésre.</p>
            <p>- Nos?</p>
            <p>- Nem tudom, - felelt szünet után a lány. Mi nem tudhatjuk, s egyet sóhajta.</p>
            <p>- Valóban mindig regényesebb! - Kedves czimborám Sue, megadna 60,000 frankot, ha most
               önökkel találkozhatott volna. E találkozás, kész regény lenne neki! Sue nagyon iszsza
               a bordeauxit. - Valóban önök regényhősök.</p>
            <p>- S nem szíveskednék ön tanácsával bennünket segíteni? - szólt Betti, kérő
               tekintettel az ifjúhoz.</p>
            <p>- Én ugyan ismerős vagyok Pesten, felelt amaz, de csak bizonyos körökben, - s e
               bizonyos körök alatt értem a mágnási köröket. Kérdés azonban, ha vajon nagysád édes
               anyja ott található-e? Gondolják ezt önök?</p>
            <p>- Mi nem gondolhatunk semmit, - felelt szomorúan a lány.</p>
            <p>- S ön fiatal ember?</p>
            <p>Lajos, kihez e kérdés volt intézve, vállat vont, s hallgata.</p>
            <p>- Bah! - mondá az idegen: - valóban önöknek nagy feladatot kell megoldniok. Azonban
               nyu­godjanak meg, én nem vonandom meg önöktől segéd kezemet. - Szabad önök becses
               nevével megismerkednem? - Ne vegyék sértésnek e kérdést! csak önök érdekében tevém
               azt. E tekintetben én igazi angol vagyok, a ki soha sem kérdezősködik név után.
               Barátja, jóakarója bír valakinek lenni az angol, a nélkül hogy azon valakinek csak
               nevét is tudná. A francziánál az első, hogy mindjárt nevét megtudja, de tovább nem
               kérdezősködik, míg a német tovább űzi; a német ugyanis meg szokta kérdeni, kivel
               ismeretséget köt, hogy vajon - miből él! mivel foglalatoskodik? serfőző-e avagy
               cserzővarga? iparűző-e avagy árendás? - - fi donc! ez nagyon valami burgeres! Ki nem
               állhatom a burgereket. - - Tehát, nevét nagysád?</p>
            <p>- Én Goldbach Betti vagyok.</p>
            <p>- S én Goldbach Lajos, testvére, feleltek.</p>
            <p>A mint e nevet meghallá az idegen, egyszerre elsápadt, s oly zavarba jött, hogy tán
               saját nevét is elfelejté.</p>
            <p>- Goldbach! - - Goldbach! - - mondá szünet mulva, miután mutató ujjával homlokát
               dörzsölé. - E név, - - e név - -</p>
            <p>- Tán ismerős önnek?</p>
            <p>- Valóban, - - azaz, hogy - - igen; - tán csalódhatom is. Bizonyosan csalódám!...</p>
            <p>E szavak után elhallgatott, s mintha nyelvét vágták volna ki, egész úton nem szólt
               többet egy szót sem.</p>
            <p>Szerencsére Pest tornyai látszottak már a távolban. Egy óra mulva a külvárosok
               kövezetén döczögött a rozzant parasztkocsi.</p>
            <p>- Melyik fogadóban fogunk meghálni? kérdé visszafordulva üléséből a kocsis.</p>
            <p>- Csak hajtson tovább! - felelt az idegen; - s kérdezősködjék a Sóutcza után. Tudja,
               hol a Sóutcza?</p>
            <p>- Jobban tudom itt a járást, mint a falunkban. Sok gabonát szállítottam én már ide!
               Ott van a Sóutcza a merre a kálvinista templom.</p>
            <p>- Tehát csak hajtsunk, mert későn van.</p>
            <p>A Só-utczába értek, hol egy eléggé csinos földszinti ház előtt álltak meg. Az idegen
               leszállt, s minthogy már időn túl lévén, a kapu zárva volt - becsöngetett. Pár percz
               mulva, lobogó faggyúgyertya világával egy középkorú, elhízott nő nyitá föl a kaput.
               Öltözete sokkal jobb módra mutata, semhogy cselédnek vagy kapusnénak lehetett volna
               tartani.</p>
            <p>- Nos, ki az? - kérdé, tenyerét a széltől lobogó gyertya elébe tartva.</p>
            <p>- Én vagyok, Fáni néne, - felelt az idegen; - vendégeket hoztam.</p>
            <p>- Vendégeket? Hát vendégfogadó ez?</p>
            <p>- Na csak csöndesen Fáni néne, csöndesen; el kell őket látni jó vacsorával és meleg
               ágygyal, mert hosszú útról jönnek!</p>
            <p>E szavak után az idegen odahajolt a nőhöz s valamit súgott a fülébe, melyre az
               megcsóválá fejét, Lajost és Bettit pedig tetőtől talpig megméregette s aztán
               monda:</p>
            <p>- Csak tessék leszállni kisasszony; mindjárt elkészítek minden szükségeset. Tessék
               besétálni! - szólt, s odavilágított elébök.</p>
            <p>Lajos és Betti leszálltak, s beléptek a kis kurta épületbe.</p>
            <p>Keskeny, s világítatlan folyosó vezetett a szobákba, melyek több fény- mint csín és
               jó ízléssel valának bútorozva. Az első szobában, mely a folyosóról nyilt, felnyitott
               zongora volt, minden hangjegyek nélkül azonban, mintha csak naturalisták számára
               rendeltetett volna. Körüle selyem támlásszékek, bevonvák fehér gyolcslepedőkkel; az
               azurkék falakon nagy aranyrámás tükör, s három olajfestmény. Az egyik Holofernest
               ábrázolá, midőn Judit, a legérdekesb pon­gyolában, karddal a kezében, a szoborfehér
               karjáról ingujját felgyűrve, az ellenséges fővezér fejét készül levágni. Mellette még
               két kép; az egyik gyönyörű asszonyt ábrázolt, reggeli pongyolában lábait, miket
               parányi aranyhimzetű selyem papucsok foglalnak magokba, - elpalástolhatlan
               kaczérsággal vetve egymásra, - szemeit ellenállhatlan varázszsal szegezi egy előtte
               álló deli ifjúra, ki tekintetét nem meri a földről felemelni, s kezeivel kalapján
               babrál, olyan félve, ártatlanul, olyan szemérmesen!... A kép alá ez van írva; «ha az
               ifjú tudná!» A másik kép egy agg férfit ábrázol, - tán ugyanazon ifjút megaggva, kit
               a másik képen láttunk, - remegő kezeit egy előtte álló leányka felé nyújtva ki; a
               deli lányka ott áll, földre sütött sze­mekkel, kezecskéivel köténye bojtján babrál,
               olyan félve, ártatlanul, olyan szemérmesen!.. A kép alá ez van írva: «ha az öreg
               bírná!» A következő szobák hasonlólag valának ellátva. A háziasszonyság végig hordozá
               vendégeit a szobákon, míg egy kisded, jól fütött szobába nyitott, melyben egy tiszta
               fehér menyezetes ágyra mutatott mondván: - itt fog a kisasszony hálni.</p>
            <p>- S e fiatal barátom? kérdé az idegen.</p>
            <p>- Róla is lesz gondoskodva, - lőn a válasz, s azzal egy másik szobába nyitott, mely
               az előbbi­nél kevesebb kényelemmel vala bútorozva. - Ez itt az úrfi szobája. S most,
               tegyék magokat kényelembe, míg a vacsorát elkészíttetem; majd vacsora után, ha még el
               nem álmosodtak, kissé elcseveghetünk.</p>
            <p>A háziasszonyság és az idegen férfi, magokra hagyák a vendégeket, a zongoraszobába
               vonul­ván.</p>
            <p>- Önre nagy panasz van, - kezdé a háziasszony, mi közben a függönyöket leereszté s a
               zongorát bezárta. - Nagy panasz úrfi!</p>
            <p>- Már megint? szólt nyugtalan arczczal a férfi, szemeit le nem véve a nőről. - Tán
               nagy­bátyám?...</p>
            <p>- Igen; nagybátyja ki akarja tagadni önt.</p>
            <p>- Régi dolog! születésem óta minduntalan ezt hallom! S a panasz?</p>
            <p>- Szép hírek járnak önről. Egy pozsonyi posztókereskedőtől huszonnégy vég
               mancsesztert vásárolt ön hitelre, nagybátyja nevére.</p>
            <p>- Igaz, a posztókereskedőnek nem lévén készpénze, mancseszterrel szolgált, mit én
               azonnal eladtam a zsidónak.</p>
            <p>- S hát azt a két mázsa pannónia-gyertyát mind elégette ön Pozsonyban?</p>
            <p>- A szappanos, kinél hitelem volt, de neki készpénze nem, gyertyakészlettel segíte
               rajtam. Egy ügyes zsidó azonnal készpénzzé tette a gyertyákat.</p>
            <p>A háziasszony nevetett s elkoppantá a fagygyugyertyát.</p>
            <p>- S mindezen ostobaságait be fogja vallani nagybátyjának?</p>
            <p>- Egy betűig.</p>
            <p>- S nem fél?</p>
            <p>- Bah! egy párt hazudom neki, melyen kaczagni fog, s aztán - - No de hisz tudja Fáni
               néne, a nagybátyáknak is csak van szívök.</p>
            <p>Ezek után a beszéd tárgya csakhamar Lajos és Bettire ment át, melynek eredményét
               azonban csak - alább fogjuk megtudhatni. Addig is hagyjuk a fáradt utasokat
               háborítlanul vacsorálni s az első éjszakát nyugodtan eltölteni az új fedél alatt!</p>
            <p> </p>
         </div>
        <div type="chapter">
            <head>VIII. A különcz.</head>
            <p>Az elbeszéltek után más nap, egy érdemes és tisztes öreg úrnál teszünk látogatást
               Pesten.</p>
            <p>Lakása kissé távolacska esik, csaknem a városon kívül. Ha még egy utczával tovább
               megyünk, túl vagyunk Pesten. A Három-szívutcza és a Vadászsor között, csaknem
               magánosan áll egy csinos földszinti ház; sárga falait elborítja a zöld folyondár,
               mely a délre nyíló ablakokat kelle­mes hűsben tartja. A ház végiben hosszú s téres
               konyhakert nyúlik el, kidőlt-bedőlt fakerí­téssel. Az inkább bozótos mint virágos
               kert, semmi élvvel nem kínálkozik a szemnek; egy vén, süket kertész s három bozontos
               szőrű s vesztegethetlen jellemű komondor lakja. A kert egy­szersmind udvarul is
               szolgál, minthogy abból közvetlen a folyosóra s onnan a konyhába lép az ember. Lomha
               cselédek versenyt nyújtóznak a folyosó bőrkanapéján, és süttetik mago­kat az áldott
               tavaszi nappal, mint kiknek nincs egyéb dolguk mint enni, inni és aludni; a három
               legjobb dolog a világon, melynek minden ember iparkodik megfelelni. Az egész ház alig
               foglal magába öt-hat szobát, a cselédekéin kívül. A folyosó faoszlopokon nyugszik, s
               ez osz­lopok igen sajátságos látványt nyújtanak a szemnek. Az egyik oszlopon,
               kiterjesztett szár­nyakkal, óriási nagyságú fülesbagoly van kiszegezve, hogy az első
               pillanatra szinte visszaijed tőle az ember; mellette, hasonló mineműségben
               kifeszített bőregerek, a többi oszlopokon pedig kitömött madarak függnek szárnyaiknál
               fogva, mintha röpülés közben akadtak volna lépvesszőkre. A kert déli része újabb,
               meglepő látványt nyújt; mintegy két négyszög ölnyi területen apró fejfák és sírhalmok
               emelkednek. Tájékozásul egy pár fejfáról leolvashatjuk a síriratot: - «Itt nyugszik
               kedves Pamina kutyám! kimult hascsikarásban! - Itt nyugszik felejthetetlen
               papagályom; halálát megmérgezés okozta; egy rosszlelkű szakácsnőm irántami boszúból
               etette meg keserű mandulával!» s több efféle epitaphiumok, siralmas síriratok
               ékesítik e sajátságos kis temetőt, el sem számlálván a még számos fejfákat, minők: -
               «Itt nyugszik czirmos macskám; itt nyugszik pintyőkém, emitt stigliczem» és a többi.
               - - Mind­ezeknél azonban, a ház belseje sem maradt hátrább. Mindjárt az első szobában
               egy tarajos, sarkantyús tarka kakas játszik egy bajuszos kandúrral; a kandúr bajusza
               körül pedig egy fürge szürke egérke futos föl s alá, minden aggodalom nélkül az egyik
               - s minden gyilkos szándék nélkül a másik részéről. Bámulatos, egyetlen alliánsz,
               melyet a világtörténet fölmutathat. A többi szobák egész menageria. Agár, mezeinyúl,
               majom, papagály, vércse s több efféle álla­tok, a legnagyobb barátság és
               egyetértésben vannak. A legutolsó szoba nagy könyvtár. Iro­mányok, nehéz bőrkötésű
               könyvek nagy halmaza közt találunk itt egy sovány férfit, ősz hajakkal, kiálló
               pofacsontokkal és igen ránczos homlokkal. Az asztalon egy üvegharang van előtte, s az
               üvegharang alatt egy borzasztó állatra szegezi szemeit, rendkívüli figyelemmel
               kisérve azon állatnak minden mozdulatát. Egyik kezében vékony, faragott vesszőcske,
               melylyel időnként a harang oldalára üt. A mint az ütéstől a harang megkondul, az
               alatta lévő állat elkezd jobbra balra ugrálni, s mint egy zsinóron rángatott fabáb
               tánczolni. S most kérdik önök, mi lehet ezen állat; - semmi egyéb mint egy kedélyes -
               bolha, melyet az öreg úr, - emberi erőt szinte túlhaladó - türelemmel szelidített és
               oktatott be mindenféle balletugrásokra. - Azután levevé róla az üvegharangot s a
               parányi állatművésznek szabad tetszésére hagyá a továbbmenést; a kis állat azonban
               koránsem iparkodék szökéssel menekülni, hanem egy merész ugrást tőn, s ott termett
               gazdája és mesterének nyakkendőjén, onnan ismét tovább, míg végre az öreg úr
               kabátjának valamely redőjében elrejtőzve, szépen meghúzá magát, - hanem nem is jött
               előbb soha elő, míg a mester ismét meg nem kongatá vesszőcskéjével az üveg harangot.
               - Mindezeket, megvallom, magam sem hinném el, ha a művészet ez ágának egykor B-ben
               magam is szemtanúja nem voltam volna.</p>
            <p>E csodálatos műtét után az öreg úr elhagyá székét, kabátját, mely dohányszín vala és
               igen kopott, begombolá nyakig, s elkezde mély gondolatok közt föl s le sétálni a
               szobában, míg végre egy - az ajtó és ablak közt hosszan elnyúló pókháló-szövet előtt
               megállapodék. Elővon ekkor kabátja zsebéből egy - ezüst billentyűkkel ellátott
               pikulácskát, s azon elkezde minden­féle bús nótát játszani. A hangokra, meglebbent a
               könnyű pókháló, s rejtett odújából elősétált egy vén mogorva keresztespók, mely ott a
               finom szálakon elkezde hintálózni, s tőn különféle mozdulatokat, majd lassúbb, majd
               gyorsabb irányban, a mint a pikula, elevenebb vagy búsabb hangokat adott magából. Az
               öreg úr pedig mindezt nagy gyönyörrel és megelégedéssel szemlélé, s kisded hangszerét
               ismét visszatéve kabátzsebébe, magába mormogá: - Valóban, az okos észszel fölruházott
               emberek semmivel sem különbek az állatoknál! a madarak, az elébök tett kendermagért
               csak épen úgy elénekelgetnek, mint a legünnepeltebb primadonnák a havidíjért; a
               majmomat ha megkoplaltatom, olyan bohóságokra taníthatom be, hogy bármely színpad
               komikusán túltesz, a medvét egy font húsért megtánczoltathatja az olasz, a papagály
               megtanul az édes manduláért beszélni, a kutya az elvetett csontért hizelegni, s a
               krokodil, ragadománya fölött sírni, - s mindezt pedig teszik, hogy a gyomor
               kérlelhetlen követelésének megfelelhessenek! - Az öreg úr még tovább akará folytatni
               okoskodását, de az ajtón egy kopogás által megzavartatott.</p>
            <p>- Bújj be! ki vagy? - dörmögé s boszúsan az ajtó felé tekinte. - No, - - nem hallod;
               mondtam már, hogy bújj be.</p>
            <p>Az ajtón egy fiatal ember bújt be.</p>
            <p>- Az ördög hozta ezt is a nyakamra! - volt első szava az öregnek. - Nem tudtad
               valahol kitörni a nyakadat?</p>
            <p>A belépő legkevésbbé sem ütközött meg e nyájas fogadtatáson. Bizonyosan hozzá volt
               már szokva. Kalapját megemelé, melyre fényes fekete haja csigákban omlott alá szinte
               válláig; bokáit egy párisi lion ügyességével üté össze, s aztán még egyszer meghajtva
               magát, könnyű mosolylyal ajkán, - a szoba közepén termett.</p>
            <p>- No te gaukler! te széltoló! te bajazzo! te, boszorkányok harminczadjára való! hát
               még sem ugrottál kútba? föl sem akasztottad magadat? éhen sem haltál? pedig tudom,
               volt volna benne módod, a mennyit koplaltál!</p>
            <p>E pillanatban fel kell világosítanom olvasóimat, miszerint e gaukler, e széltoló, e
               boszor­kányok harminczadjára szánt úri ember, senki egyéb, mint - a mi kalandorunk,
               kivel tegnap útközben találkozánk, ki oly élénken tudá előadni a gyalog utazás
               kellemes oldalait, s ki historiai nevezetességű köpönyegének oly szép ékesszólással
               adá elő memoirejait, s végre, kit ezennel nevével is megismerhetünk, nevezvén őt
               Zsedőfi Bélának. E név nem ismeretlen olvasóink előtt; emlékeztetvén vissza Zsedőfi
               Andrásra, első szerencsétlen férjére a szintén szerencsétlen Goldbachnénak, - ki e
               boldogtalan házassága miatti bújában, a legengesztel­hetlenebb nőgyűlölő lévén, most
               beszélni tanítja a papagályt, - tánczolni az uszkárkutyáját, szelidíti az egeret, -
               tánczoltatja a keresztes pókot és csinál több efféle ostobaságot, csupa -
               nőgyűlöletből.</p>
            <p>- Ah, kedves édes bátyám uram, - kezdé a gaukler: - csakugyan igazsága van Hugó
               Viktor barátomnak, midőn azt mondja: - «A viszonlátás az emberiség legnagyobb
               boldogsága!» (ezt ugyan sohasem mondta Hugó Viktor.) - Heine pedig azt mondja: -
               viszonlátás nélkül nem érne az élet egy fakovát! Üdvözlöm édes bátyám, üdvözlöm
               önt!</p>
            <p>- Vesztél volna ott ahonnan jöttél! - dörmögé az öreg. - Tudom, hogy megint pénz
               kell. Hanem hiszen attól nem mégysz a falnak!</p>
            <p>- Kedves bátyám!...</p>
            <p>- Semmi kedves!</p>
            <p>- Jean Jaque Rosseau azt mondta...</p>
            <p>- Elhallgatsz?!</p>
            <p>- Igen de az angol külügyminister, kinek asztalánál ebédeltem...</p>
            <p>- Te, - ha még egyszer nekem valamely kül- vagy belügyministerről mersz szólni,
               fejedhez röpítem ezt az üvegharangot!</p>
            <p>Báró de Manx, vagyis Béla elhallgatott; könnyű Elszlerlábas nádpálczájával, - mely
               azon időben divatozott, - lábszárait veregeté, és szemeit végig hordozá a terem
               falain, melyek tele valának könyvekkel és képekkel.</p>
            <p>- Hallottam gyönyörű híredet, mondá szünet után az öreg úr. - Itt van nálam egy egész
               jegyző­könyv, mely tetteidet foglalja magába. - - - Ülj le. - Majd elolvasok előtted
               egy pár érdekes adatot. (De Manx leült.) Fél éve hogy Pestről elutaztál, folytatá
               szünet mulva a vén különcz, mialatt egy tárczanagyságú könyvet vőn elő szekrényéből,
               melynek fiókját csak félig nyitá föl, s rögtön visszatolá, - bizonyosan pénz volt
               benne, s nem akarta, hogy Béla úrfi megpillantsa, s még szemevilágát veszítse el. -
               Fél év alatti csavargásod közben 17,000 váltó tiszta adósságot csináltál az én
               nyakamra...</p>
            <p>- Gondolja meg édes bátyám, hogy midőn Londonban az amerikai követnél
               vacsoráltam...</p>
            <p>- Ebben a rongyos csizmában?</p>
            <p>- Akkor még új volt.</p>
            <p>- Ej, lárifári! Nem vagyok ostoba elhinni, hogy egy amerikai követ ilyen emberhez
               leeresz­kedjék...</p>
            <p>- Bocsánat! én emelkedtem föl hozzá! - szólt a fiatal ember, s öt ujját tömött hajába
               mé­lyesztve, fölfelé simítá homlokáról. - Ugyanazon estve bátyám uramról is volt szó
               a táblánál...</p>
            <p>- Micsoda?!</p>
            <p>- A belga követ kérdezősködött kedves bátyámról. Mondám neki, hogy friss egészségben
               van ön!</p>
            <p>- Te mondád?</p>
            <p>- Igen.</p>
            <p>- S hogyan kérdezősködött? mit kérdezett? hogyan ismer az engem?</p>
            <p>- A legsajátságosb oldalról ismeri önt. Különösen mint elsőrangú nőgyűlölő jött ön
               szóba. Maga a belga követ három feleségétől vált el már törvényesen.</p>
            <p>- Lehetetlen!</p>
            <p>- Semmi lehetetlen.</p>
            <p>- S én csakugyan szóba jöttem volna?</p>
            <p>- Ma foi mon cher oncle! - Senyor Dias, a bikaviadalról elhírhedt spanyol grand,
               pláne nevéről is ismeri önt.</p>
            <p>- Ne beszélj gazember, mert megint rá akarsz szedni! - mondá növekedő nyugtalansággal
               a különcz. Ne beszélj! ne hazudj. Ki volt az? Dias?... Dias?... Don? don ő?</p>
            <p>- Don Dias di Carabanna. Két feleségét hajtá már el.</p>
            <p>- Elhajtá?... S mit monda rólam? Hé! ne hazudj! fogd be a szádat! Mi? mit monda?</p>
            <p>- Semmit - mint természetbúvárnak, egy igen érdekes könyvet külde önnek
               ajándékba.</p>
            <p>- Micsoda? mi a czíme?</p>
            <p>Báró de Manx nem felelt rögtön, hanem egyet köhinte, aztán fölkelt a székéről, végig
               sétált az elszórt könyvek között, s egy párt egész hanyagsággal odább rúgott a
               lábával. Az öreg nyug­talansága s érdekeltsége folyvást növekedék, s időnként
               kérdé:</p>
            <p>- Mi a czíme azon könyvnek? hé! mi a czíme? Gazember, ne hazudj! megöllek, ha
               bolon­dítasz! Hol az a könyv?</p>
            <p>- Nálam, - felelt hanyagul Béla, s pálczáján az Elszlerlábat szájába nyomta.</p>
            <p>- S mi a czíme? micsoda könyv az?</p>
            <p>- Semmi egyéb, mint azon nevezetes könyv, mely egész Európában be van tiltva, s
               melyért bátyám uram szivesen adna 1000 frtot.</p>
            <p>- Czímét! czímét!</p>
            <p>- Hm - Palingenesia.</p>
            <p>- Pa- pa - - - !!...</p>
            <p>- Igen, mondá folyvást kiszámított hanyagsággal de Manx. - Palingenesia, vagyis:
               mikép lehet a halottakat ismét életre hozni, velök beszélgetni s a túlvilág titkait
               általok felfödöztetni.</p>
            <p>A vén különcz megifjodott vagy húsz évvel e szóra: palingenesia. E borzasztó,
               mystikus könyv, mely azon időben Lipcsében jelent meg, vágyainak netovábbja volt.
               Tökéletesen hitte, miszerint a Palingenesia titkos, mesés tanai után, a halottakat
               csakugyan életre lehet egy időre hozni, s ime, e titok most az ő kezében fog lenni!!
               ez által ő nagy ember lesz; ez által ő magát halhatatlanítani fogja Magyarországban!
               s e titkot nem fogja rajtakívül tudni senki, mert ez a boszorkányos könyv el van
               tiltva egész Európában, legfölebb is csak egy pár minister kezén forog. Azok pedig el
               nem árulják, a mi benne van.</p>
            <p>- Hol azon könyv? kérdé kezeit előre terjesztve és szemei kidüledtek. Hol van? hol
               van, oh édes fiam te?!...</p>
            <p>- Nálam.</p>
            <p>- Add ide!! add ide!! tüstént csináltatok számodra egy öltözet új ruhát. Add ide! a
               nadrágod úgy is igen el van viselve.</p>
            <p>- Hohó édes bátyám! drága könyv ez! egy öltözet ruháért oda nem adom. Hanem... na
               ötszáz forintért, ha tetszik...</p>
            <p>- Gazfiú! megbolondultál? - kiáltá az öreg, kinek úgy látszék, lábaszárába ment már
               az esze.</p>
            <p>- Alább a zsebemből sem veszem ki. Pedig igen érdekes könyv, - - legalább a mint én
               belé pillantottam... Többek közt azt is bebizonyítja, hogy az ember nem hal meg azon
               pillanatban, midőn meghal.</p>
            <p>- Mi ez?</p>
            <p>- Hogy az ember tökéletesen meghaljon, szükséges hogy agyveleje előbb rothadásba
               jöjjön.</p>
            <p>- S mivel indokolja?</p>
            <p>- Corday Sarlottának midőn feje véteték, egy valaki hozzá ment, s a levágott főt
               arczul csapta...</p>
            <p>- S nos?... nos?...</p>
            <p>Corday Sarlotta szemei rögtön fölnyiltak, ránézett a szemtelenre, s arcza lángba
               borult, a szé­gyentől vagy tán a haragtól, - nem tudhatni. Szóval, a levágott fő még
               érzett és gondolkozott. Párisban a guillotin alatt levágott fők is, melyeket egy
               hóhér legény szépen összegyűjte s kosárba rakott, még mind éltek. Ugyan is, mire a
               hóhérlegény kiért velök a temetőbe, húsz levágott fő közül legalább hét elveszett; -
               kirágták magokat a vesszőkosárból.</p>
            <p>- S ez mind benne van a könyvben?!</p>
            <p>- Ez még semmi! Hanem olvassa el a többit maga bátyám uram. Ezer pengőért oda
               adom.</p>
            <p>- Szamár! hisz előbb ötszázat kértél! ámbár nincs szándékom többet öt forintnál adni
               érte.</p>
            <p>- Úgy tehát ajánlom magamat! mondá báró de Manx, s kopott kalapja után nyúlt, hogy
               távozzék.</p>
            <p>A vén különcz galléron ragadta és tartá vissza őt.</p>
            <p>- Megállj nyomorult!</p>
            <p>- Ad ön ezerötszáz forintot?</p>
            <p>- Tehát Sybilla könyve ez, hogy minden pillanatban emeled az árát?</p>
            <p>- Annál is becsesebb!</p>
            <p>Az öreg el volt kékülve, sápadva, zöldülve. E könyv nélkül meg nem élhetett.
               Ezerötszáz pengőt inkább nélkülözhete, mint ezt a csudákkal teljes könyvet, melynek
               titkai által ő még halhatatlan névre tehet szert Magyarországban. Elkezde tehát e
               végből alkudozni. Először ötven, aztán ötszáz, azután ezer forintra hágott, míg végre
               tökéletesen elment az esze, s belé­nyult a szekrény fiókjába. Hanem míg onnan az
               összeget kivette, abba nagyon sok idő került. Isten tudja, hányszor nyitá ki és zárta
               ismét vissza a fiókot, mely a bankjegyek terhe alatt roskadozott. Béla úrfi, mintha ő
               vesztene az alku által, nyugtalanul sétált a szobában; olykor megállapodék,
               lábujjhegyre emelkedett, s az öreg úr vállain keresztül, titkos és sóvár
               pillan­tásokat vetett a mesés sokaságú pénzhalmazra; - s aztán egyet köhinte, mintha
               mondta volna: - bánom hogy ilyen olcsó, bitang árért hagytam e megbecsülhetlen drága
               könyvet! (nem ért öt garast). Azonban mégis nyugtalankodék, midőn látta, hogy az öreg
               úr csak haboz, csak haboz, - s azonnal egy újabb lendületet iparkodék adni,
               mondván:</p>
            <p>- Apropos! kedves bátyámnak még egy másik óhajtását is betöltendem a napokban,
               Bécsben egy szegény művész sakkozó majmot mutogatott...</p>
            <p>E szóra minden ősz hajszála felállott az öregnek.</p>
            <p>- Sakkozó majmot?!!</p>
            <p>- Igen! - nagyon ügyes állat! Jól felcsigázza az eszét, ki meg akarja őt a sakkon
               győzni.</p>
            <p>- S te láttad?</p>
            <p>- Játsztam vele. Három közül két partit nyert tőlem.</p>
            <p>- S te semmirekellő, még csak meg sem kérdéd, hogy eladó-e?</p>
            <p>- Sőt foglalót is adtam már reá. Bátyám uram szeszélyéért az életemet is odaadnám!
               Húsz aranynyal foglalóztam le.</p>
            <p>- S az ára?</p>
            <p>- Még azonfelül száz arany. Többet ér; hanem a szegény művész nagyon meg van
               szorulva.</p>
            <p>Ezzel győzött Béla. A különcz, mióta Goldbachné megszökött tőle, három majmot
               nyomo­rí­tott agyon, hogy sakkozni megtanítsa. Azonban volt eszök a majmoknak, hogy
               inkább meg­döglöttek szépen sorban, semhogy egy húzást is megtanultak volna a
               sakktáblán. A különcz, vagyona harmadát adta volna egy sakkozó majomért, melynek egy
               példányával azon időben a berlini lapok nagy lármát csináltak. - Tehát kedvencz régi
               eszméi, egy palingenesiás könyv, s egy sakkozó majom, - - parbleu! ez megéri az ezer
               pengőt, - gondolá a vén különcz, s egy ezer forintos jegyet vőn elő és nyújtá át
               öcscsének olyan reszkető kezekkel, mintha halálos itéletet írt volna alá. A fiú is
               átadá ekkor a könyvet, s mennyre földre igérte, hogy a sakkozó majmot is megszerzi
               tizennégy nap alatt.</p>
            <p>Azután kitolta szobájából Bélát a különcz, s rázárta utána az ajtót, csakhogy mielőbb
               egyedül maradhasson s háboríthatlanul olvashassa európaszerte tiltott (?) híres
               könyvét.</p>
            <p>A fiatal ember pedig, kívül lévén a házon, oldalzsebébe dugá a szép bankjegyet,
               elővigyázat­ból gondosan megvizsgálván, ha vajon nincs-e azon a zseben is valami
               historiai nevezetességű lyuk, mint a tegnapi szürke köpenyegén. - Fél óra mulva a
               Sóutczában, Fáni néne házába látjuk őt bemenni.</p>
            <p>- Fáni néne! Holla!... Ma nagy soupé lesz a háznál! teríttessen tizenkét
               személyre!</p>
            <p> </p>
         </div>
        <div type="chapter">
            <head>IX. Maskaráda álarcz nélkül.</head>
            <p>Szökevényeink, Lajos és Betti az új szálláson megviradtak. Azt is hozzá tehetjük,
               hogy egész éjjel, mint fáradt s átfázott utasok, nyugodtan aludtak. A nap már fenn
               volt az égen, midőn Betti fölébredt s hónál fehérebb mennyezetes ágyának (milyenben
               még sohasem aludt) függö­nyét félre tolá, s kitekinte a puha szőnyeges szobába.
               Mennyire más volt itt minden, mint a halottjelentő házánál, hol a falak ékességeit
               legfölebb is azon piros végű fehér viaszgyertyák tevék, miket Waldmann úr, a
               halottasházaknál, a szomorodott felektől szokott emlékül kapni, s melyekről széles
               csokrokra kötött fekete vagy fehér fátylak lógtak alá. Oh mily különbség itt és ott!
               A viaszgyertyák itt nem a falakon, hanem karos gyertyatartókban égtek, a falakat
               pedig viaszgyertyák helyett aranyrámás képek diszíték.</p>
            <p>- Hol vagyok én istenem!? - kérdé mintegy hosszú álom vagy ámulatból jőve magához, s
               tenyerét homlokához szorítá. Milyen jó emberek lehetnek ezek, hogy nekem minden
               érdemem nélkül így pártomat fogják!! S tán még segédkezet is nyújthatnak anyám
               fölkereséséhez;.. vagy tán utasíthatnak munkára. Beh boldogok a gazdag emberek!
               Előttem a megélhetés gondja!</p>
            <p>E szavak közben kilépett az ágyból. Fuvallatkönnyű lábaival a szőnyegen lépdelt s oly
               félén­ken tekintgete szét. Olyan volt mintha egy megelevenedett kép volt volna, mely
               vásznáról lép ki.</p>
            <p>Lajos is szokatlan érzelmek közt hagyá el ágyát a másik szobában. Nagyon tetszett
               neki az ismeretlen kényelem, s alig mert visszagondolni az elhagyott
               Waldmann-családra.</p>
            <p>- Teringette! ha annak a páviánnak eszébe jutna üldöztetni! - gondolá, mialatt magára
               kapkodá ruháit. Inkább fülét harapnám le, mintsem ismét vele menjek.</p>
            <p>Az öltözés után mintegy negyedóra mulva reggelihez hivattak. Waldmannéknál sátoros
               ünnepen sem kaptak ebédet hozzáfoghatót.</p>
            <p>A háziasszonyság igen ízléses reggeli öltözékben volt. Olajszín csíkos pongyola bő
               redőzet­ben omlott alá testén; lábait, melyek meglehetősen kicsinyek és szép
               szabásúak valának, aranyhímzetes selyem papucsok takarák. Fehér kezeit ölében tartá,
               és semmiből sem evett, de annál jobban kinálá vendégeit, kik szeméremből igen
               visszatartózkodók voltak. - Valami nagyon jómódú asszonyság lehet, gondolá Betti,
               szemeit a már kissé koros, de még folyvást szép asszonyon tévedeztetve. - Milyen
               tejfehér bőre s lángoló szemei vannak; bizonyosan nem dolgozott sokat s nem is
               bánkódott s nem sírt annyit mint én, különben nem volna szemeiben ennyi tűz, s kezei
               nem volnának oly puhák.</p>
            <p>A tegnapi kalauz, báró de Manx, a reggelinél nem volt jelen. Tehát a társalgás eleve
               igen lanyha volt, bár a háziasszonyság, kit Fáninak hallánk szólíttatni, mindent
               elkövete élén­kíté­sére.</p>
            <p>- Tehát önök édeseim, mondá többek közt Fáni, - bizonytalan ideig szándékoznak Pesten
               maradni?</p>
            <p>- Csak míg anyánkat föltaláljuk, - felelt Lajos, vajas szeletet mártva theájába.</p>
            <p>- Önök útitársa, Béla, ki meghitt házi barátom, igen életrevaló ember; ő bizonyosan
               fog édes anyjokról tudósítást adhatni. Addig el sem bocsátom magamtól önöket.
               Legyenek vendégeim; nálam úgy fogják magokat érezhetni, mint otthon. Ritka este, hogy
               társaságot ne fogadnék el, s még pedig mondhatom, előkelő egyénekből. Sérey Rudolf
               báró is, ki nagy tekintélyű úr, meg fog ma látogatni bennünket. Az ő ismeretségével
               csak nyerhetnek önök.</p>
            <p>E pillanatban lépett be Béla úrfi.</p>
            <p>Még a szokottnál is gondatlanabb arcza volt.</p>
            <p>Első tekintetre alig lehete ráismerni. A tegnapi kopott öltözet helyett a
               legelegánsabb ruha födé testét; inge vetélkedett a hófuvattal, s inggombjai a fényes
               nappal. A lány arczán könnyű pir vonult keresztül, midőn a belépő deli alakot
               megpillantá.</p>
            <p>- Ah, üdvözlöm önöket; kezdé az arszlán, - kérdeznem sem kell, hogy jól aludtak-e;
               nagysád arcza eléggé tolmácsolja! S ön Fáni?</p>
            <p>A nő fejével bólinta csak, s egy fauteuilre mutatott a belépő számára.</p>
            <p>- Kedves jó Fánim, engedelméből önnek ma egy kis társaságot óhajtanék ön termeiben
               össze­gyűjteni. Fiatal kedves vendégeink könnyen megunhatnák magokat. Nagysád pedig,
               - folytatá Bettihez fordulva, - szereti a társaságot.</p>
            <p>- Oh, az én kedvemért ne szerezzen kényelmetlenséget jó házinőnknek, felelt szerényen
               a lány s a férfin feledett szemeit egyszerre lesüté.</p>
            <p>- Nálunk nem kényelmetlenség, hanem szokott dolog az assembléek, - jegyzé meg a
               házinő, s aztán Bélához fordult: - volt ön nagybátyjánál?</p>
            <p>- A legjobb sikerrel.</p>
            <p>- S a béke?</p>
            <p>- Hamarabb megkötteték, mint hittem. Az öreg úr elméje naponként gyengül. Képzelje
               csak, azon könyvet...</p>
            <p>- Nos?</p>
            <p>A fiatal ember odahajolt a nőhöz, s lassú hangon monda neki valamit, melyre az puha
               tenye­reit összecsapva, hangos és alig visszatartható kaczagásra fakadt. A fiatal
               ember pedig fölkelt s mintha mitsem mondott volna, mi nagy hatásra volna érdemes,
               Bettihez közeledék s annak elkezde holmi édességet csevegni, mely báró de Manxunknak
               igen jól állott, kivált most már, hogy az az átkozott kopott ruha sem volt többé
               rajta. A kopott öltöny mindenek felett zseniroz a széptevésben.</p>
            <p>Béla azután egy kis sétát ajánlott a házikertben, mely épen nem vala nagy, hanem
               virág egy csepp sem volt még benne.</p>
            <p>A háziasszonyság azalatt a szobájában maradt s rendezgeté meghívójegyeit a mai
               assembléere.</p>
            <p>Esti hat óra felé gyülekezni kezdének a vendégek.</p>
            <p>Huszonnégy-huszonhat éves barna nő lépett be egy meglett idejű, de feltünőleg
               választékosan öltözött férfi karján, ki rendkívül rövidlátó volt s inkább ő látszék a
               nő által vezettetni, kit karján vitt.</p>
            <p>- Hallom, új vendégeid vannak, Fánim, - kezdé a barna hölgy, miután kisérőjével egy
               divánon elhelyezkedék.</p>
            <p>- Nagyon kedves vendégek, - monda Fáni; - az egyik fiatal lány; valóban eszményi
               szépség! Béla már egész nap udvarol és teszi neki a szépet.</p>
            <p>- S elfogadja?</p>
            <p>- Bah! csupa ártatlanságból, mint kinek nincs oldala mellett valamely
               gouvernante.</p>
            <p>- Oh, az én gouvernanteom is olyan kiállhatatlan volt! - mondá szenvelgő hangon a
               hölgy. Minden héten uj gouvernante volt a háznál. Később meg a társalgónők válták föl
               a gouvernanteokat s azok kezdénék üldözni. Hamvai báró nem tűrhette, ha oldalam
               mellett társalgónőt láta. A báró igen elmés volt; mindig azt mondá, hogy ő csak úgy
               szereti a társal­gónőket, ha azok vakok, némák és süketek. A báró igen elméncz
               gentleman volt.</p>
            <p>- Mégis agyonlőtte magát.</p>
            <p>- Ah!... Két légyottját visszautasítám s őrülési rohamokat kapott! Ah!.. - sóhajta s
               kendőjét szemeihez vivé.</p>
            <p>- A másik vendége? kérdé ekkor a férfi, kire mint a mellette ülő hölgy udvarlójára,
               nem igen vala hizelgő e szerelememlékezetek által előidézett ellágyulás.</p>
            <p>- Fiatal gyermek, alig tizenötéves. Mindjárt be is hívom őket. Kissé még vadak fognak
               lenni, hanem Ottil kisasszony társaságában, melynek ő annyi bájt tud kölcsönözni,
               hiszem, hogy csakhamar otthonosak fognak lenni.</p>
            <p>E szavakra a házinő, - anélkül, hogy azáltal vendégei iránt az udvariasság sértve
               volna, a szobából távozott s a férfit és nőt magokra hagyá.</p>
            <p>Alig csuká be maga után az ajtót, midőn a hölgy már megjegyzésekhez kezde.</p>
            <p>- Valóban, ki nem állhatom ezt az asszonyt!</p>
            <p>- Hogyan! - szólt a férj, - hisz oly szépen bánik önnel Ottil. Előbb is bókot
               monda.</p>
            <p>- Azt mindig csak érdekből teszi.</p>
            <p>- Lekötelezettje önnek?</p>
            <p>- Amennyiben hizeleg neki, hogy társaságában megjelenek. Ő jól tudja, hogy minő
               körökben forogtam és növelkedém, hogy azon körökről neki csak könyvek után lehetne
               fogalma, ha t. i. könyveket olvasna. Multkor Walter Scottot kérte tőlem olvasni s
               három hó mulva a leg­nagyobb dicséretek közt - fölvágatlan adta vissza. Midőn a Zeney
               konteszek szalonjai nyiltak meg számomra, nem hittem volna, hogy még e helyre is
               jöhessek valaha.</p>
            <p>- S oly vétkes hely volna ez?</p>
            <p>- Nem. De vannak rangok, melyeken alul áll, - felelé igen kirívó gőggel a hölgy és
               csak szünet után folytatá, mialatt szemeit, melyek igen szép metszetűek és feketék
               valának - végig hordozá a termen: - nos, nézze csak báró, ha talál-e itt izlést,
               harmóniát?</p>
            <p>A rövidlátó úr megtörlé gyolcs kendővel a szemeit s körültekinte.</p>
            <p>- Ím, nézze, - monda a hölgy; - ez látogatási terem, zöld falakkal, vörös
               függönyökkel, sárga szőnyeggel, kék bútorral, sárga zongorával! Mily kirivó itt
               minden. Szeretne tőlem ízlést eltanulni és bon-tont a modorban. Hiszen társalogni sem
               tud. Néha akkorákat kaczag, hogy a vörös függönyök meglebbennek. Midőn B.
               főispánnénál valék, még a mosolyt is tükörből vittük az ajkunkon! Ah!.. - a hölgy
               újra sóhajta s újra szemeihez emelte kendőjét.</p>
            <p>- S mikor ismerkedett ön meg ezen asszonysággal, Ottil?</p>
            <p>- Régen. Hanem mondhatom, az is sajátságos ismerkedés volt. Bizonyos polgárcsaládnál,
               mely lekötelezettje volt apámnak, házimulatság volt. Ott találkozám, vele. - Czifra
               egy mulatság vala. Egy pajkos fiú az asztal alatt lehúzta topánkáit, és - -</p>
            <p>- Lelkemre, az nagyon mulatságos lehete.</p>
            <p>- Oh énnekem nagyon égett az arczom!</p>
            <p>- Pedig abban nincs semmi. Gyermekcsíny az egész.</p>
            <p>- De ha velem történt volna?</p>
            <p>- S aztán?</p>
            <p>- Igen, de még akkor csak serdülő lányka valék.</p>
            <p>- Folytassa kérem, valóban mulatságos.</p>
            <p>- A topánka történetét? eddig van. Csak nem kivánja ön, hogy...</p>
            <p>- Semmit sem kivánok. Hanem az ismerkedés...</p>
            <p>- Az is rövid. Az egészben azt röstelem leginkább, hogy egy oly családnál kellett
               vele meg­ismerkednem.</p>
            <p>- Milyen családnál?</p>
            <p>- Mely oly csúfosan bukott el. A háziasszonyságot másnap elfogatta a vármegye,
               minthogy történetesen - két férje volt...</p>
            <p>- S hogy hívták?</p>
            <p>- Goldbachné. - Öt évi börtönt kapott. Bűntársa, ki a nőnek csábítója volt s kire
               egyszersmind bizonyos méreg-keverési gyanú is bizonyult, szintén öt évet kapott.
               Zsellye Bertalannak hivták őt, azonban a rámért fogságból csak három évnegyedet tölte
               ki.</p>
            <p>- Tán kegyelmet kapott?</p>
            <p>- Bah! Megszökött. Mint látszik, nincs többé Magyarországon; legalább sem a hatóság
               nem tud róla, sem egyes emberek nem találkoztak vele soha, daczára a legszigorúbb
               nyomozásnak.</p>
            <p>- S Goldbachné?</p>
            <p>- Ő kiállta fogsági idejét. Csak nemrég szabadult ki, megőszülve s megroncsolva
               testben és lélekben. Találkozám vele. Egy öltözet ruhát küldtem számára... Tudja ön,
               az embernek végre is kell szívének lenni, hogy megszánja az ilyen szerencsétlen
               állatokat. - Nem tudom, Holdburgné vajon adta-e részvétének jelét?</p>
            <p>- Pedig ő vagyonos.</p>
            <p>- Úgy látszik, lovagja, Sérey Rudolf igen bőkezű iránta. Holdburgné ügyesen behálózta
               a bárót. Látja ön, milyen házat visz a pénzéből.</p>
            <p>- Valóban, Sérey nagyon lovagias ember s bőkezű.</p>
            <p>- Kár, hogy már egészen ősz.</p>
            <p>- Pedig mily fiatal arcza van.</p>
            <p>- Azt mondják, a korán őszülés családi betegség a Séreyekben. Hogy apja már
               huszonnégy éves korában olyan volt, mint a fehér galamb.</p>
            <p>- Mindegy; azért ősz hajakkal is lehet kedves ember; s ő valóban az.</p>
            <p>E pillanatban nyilt meg az ajtó s Holdburgné jobb és balkarján bevezeti a
               Goldbach-gyerekeket.</p>
            <p>A barna hölgy, - kiről olvasóink gondolhatják már, hogy az a gazdag tőkepénzes Berger
               Simon lánya, - meg volt lepetve e feltünő hasonlaton; meglepetését már szavakkal
               akará nyil­­vánítani, midőn Holdburgné gyors pillantást váltott vele, mely őt
               hallgatásra inté.</p>
            <p>Betti, miután meghajtá magát Ottil és a férfi előtt, meg nem állhatá, hogy a
               házinőhöz fordulva, halkan ez észrevételt ne tegye:</p>
            <p>- Nem tudom hogyan és honnan, de olyan ismerősnek látszik előttem e kisasszony, -
               úgy­mond, és szemeit hosszan a hölgyre szegezé.</p>
            <p>Holdburgné mosolyogva mondá:</p>
            <p>- Hol gondolja ön, hogy látta őt már, kedvesem?</p>
            <p>- Tán csalódhatám; - - igen; - - a vonások hasonlítnak, hanem az, kit én gondolok,
               nem ilyen halovány. Bizonyosan csalódám. Akkor még kis lány valék. Bocsánat, hogy
               bátor voltam e megjegyzésre.</p>
            <p>Holdburgné nevetett s mondá:</p>
            <p>- Nem tesz semmit édesem. Az arczokban gyakran csalódunk. Utoljára még engem is
               hason­líthatna valakihez. Nos?</p>
            <p>- Valóban asszonyom, - mondá Betti, mialatt szemeit a házinőre függeszté; - önnél is
               nagy hasonlatot találok egy - - egy valakihez.</p>
            <p>- Kihez?</p>
            <p>- Nem is mondom meg, mert itt is tévedhetek, s végre magamat kellene kinevetnem.</p>
            <p>- Na csak bátran! ki vele! Kihez talál hasonlítani? Kiváncsi vagyok, vajon ki lehet
               képmásom?</p>
            <p>Ekkor Lajos szólalt közbe, ki már majd kibújt mind a két szemén, úgy megnézte a
               nőt.</p>
            <p>- Én tudom kihez hasonlít!! - kiálta.</p>
            <p>- Nos?</p>
            <p>- Holdburgnéhoz, ki gyakran járt hozzánk, - felelt Lajos; - tökéletes hasonmása.</p>
            <p>Ottil és Holdburgné összenéztek.</p>
            <p>- Nemde azon Holdburgnét gondolja ön, - kérdé nevetve Ottil, - kinek egy estve a
               topánkáit....</p>
            <p>Lajos elpirult s egy lépéssel odább sompolygott. Betti pedig e szavakra még jobban
               szemügyre vette Ottilt s a topánka-történet felhozására tökéletesen meggyőződék
               gyanujában.</p>
            <p>- Valóban, - mondá Betti, - tovább nem kételkedem önben. Ön Berger Ottil kisasszony,
               ki apám házánál többször igen szívesen látott vendég volt. Nemde, eltaláltam?
               szóljon, kérem kegyedet, mondja, hogy nem csalódom!... Oh borzasztó nap volt az,
               midőn önnel utolszor találkozám! anyámat is akkor látám utoljára, meg apámat is? Oh
               mondja, nemde ön Ottil? S ha az csakugyan, úgy ön adhat felvilágosítást, miért
               vesztém el szüleimet s hol találhatom föl ismét őket?!</p>
            <p>Mielőtt Ottil, ki meglehetősen zavarban volt, felelhetett volna, az ajtó hirtelen
               fölpattant s betoppant Béla.</p>
            <p>- Jó hír uraim és hölgyeim! - kezdé hangosan a belépő: - báró Sérey, a mi kedves
               barátunk megérkezék.</p>
            <p>Holdburgné azonnal távozék a teremből, hogy elébe siessen.</p>
            <p>Béla azalatt iparkodék a házinő szerepét vinni s a társaságot mulattatni.</p>
            <p>- Mióta Ottil kisasszonyhoz nem volt szerencsém, - kezdé a lovag, - föltünőleg
               megváltozott színben.</p>
            <p>- Tán veszíték?</p>
            <p>- Ellenkezőleg, - nyert! arcza rózsái térnek vissza.</p>
            <p>- Én pedig szeretek halovány maradni. Daczára, hogy azért nem keresem a
               haloványságot, mint a kis Zeney grófhölgy, ki ha szerét tehette, mindig krétát
               evett.</p>
            <p>- Bah! az még semmi, mondá Béla, ki igen hajlandó volt minden pillanatban visszaesni
               báró de manxi szerepébe! - Lajos Fülöppel a királyi asztalnál midőn ebédeltem, - D...
               herczegnő, kinek túlpiros arcza volt, egész ebéd alatt papirost rágott és evett.</p>
            <p>- Papirost?!</p>
            <p>- Egy ív papirosért a fáczánczombokat mindig az én tányéromra csempészte...</p>
            <p>- Királyi asztalnál?!</p>
            <p>- No bizony! Egy herczegnőnek nem vesznek ilyesmit rossz néven, mondá vállvonva
               Béla.</p>
            <p>- S miért evett papirost?</p>
            <p>- Az már betegség, részint pedig kiszámítás. Nagyon halványít.</p>
            <p>Ez így folyt egy ideig. Ha Ottil bárókról és grófokról beszélt, akkor Béla a herczegi
               és királyi asztalokon alul meg sem állt. Ha Ottil fürdőkről beszélt s említé, hogy
               két saisont igen pompásan mulatott át Bádenben, - hja, Béla akkor már Helgolandban
               volt kalandaival s bebizonyítá, hogy Helgolandban két évig volt fürdőkirály.</p>
            <p>Lajos és Betti csak hallgatta ezt a két óriást s titkon irigylék boldogságukat.</p>
            <p>- Betti kisasszony és Lajos, sziveskedjenek kissé e mellékszobába jönni! - szólt a
               házinő, ki e pillanatban dugá be fejét a terem félig nyitott ajtaján.</p>
            <p>Lajos és nővére távozának.</p>
            <p>Béla utánok nézett s hatásos pathossal mondá:</p>
            <p>- Oh, mily égi szépség! mint Lamartine barátom mondja: aranyálom!</p>
            <p>- Ön egészen el van ragadtatva, - jegyzé meg Ottil oly hangon, melyből látszott a
               neheztelés, hogy jelenlétében más hölgyet emel ki, holott még ő is tarthat igényt a
               bókokra. - Ön magán­kívül van.</p>
            <p>- Csudálhatni-e? Vagy volt már tökéletesb szépség a földön? Minden más hölgy elbúvhat
               mellette.</p>
            <p>- Szép öntől! - mondá biggyesztett ajakkal Ottil: - valóban, mióta ön királyi
               asztaloknál ebédelt, nemhogy nyert volna, de veszíte udvariasságából.</p>
            <p>A hangban, melyen e szavak valának mondva, annyi gúny feküdt, hogy báró de Manx
               bará­tunk­nak lehetlen volt el nem értenie.</p>
            <p>- Hja, - mondá Béla! - kezdek blazirt lenni.</p>
            <p>- Huszonhárom évvel!?</p>
            <p>- A blazirtság kinél előbb, kinél később áll be; s ezért nem csodálom, hogy ön még
               nem az.</p>
            <p>Ez elég gorombán volt mondva. Ottil elveresedett s ajkába harapott. Érzé, hogy évei
               számára volt czélozva. Gyorsan a mellette ülő férfihoz fordult, ki egész beszéd alatt
               nem tett egyebet, mint gyolcs kendőjével szemeit törölgeté, melyekre a felgyújtott
               lámpa nagyon bántólag hatott.</p>
            <p>- Édes báróm, mondá Ottil, mialatt battiszt kendőjéről a csipkét tépte le: - úgy
               hiszem, mehetnénk, miután a házi asszonyság úgyis itt hagyott bennünket.</p>
            <p>- A háziasszonyságot én képviselem, - vágott szavába Béla s oly ledéren hajtá meg
               magát a hölgy előtt, mintha nem is ő volt volna, ki előbb e szép gorombaságokat mondá
               a hölgynek. - Hizeleghetek magamnak, hogy megelégszik velem nagysád?</p>
            <p>- Csak menjen ön, mondá Ottil, egy tekintetre sem méltatva a fiatal embert; - ön
               valóban goromba!</p>
            <p>- Köszönöm nagysád! - szólt s újra mélyen meghajtá magát a lovag. De nem tesz semmit.
               Hisz erre mondá Horatius....</p>
            <p>- Tán azt is ismerte? - jegyzé meg csipősen a hölgy.</p>
            <p>- Oh nem, nagysád! Horatius már meghalt akkor, midőn én Párisban jártam. Hanem azért
               mégis tudom, hogy azt mondá, miszerint: - non dare sed sentire etiam homines sunt,
               qui nolo dicere, sed pergere et pulchras foeminas stultas et sum asinus. - Ezt mondja
               Horatius.</p>
            <p>- S mit tesz magyarul? - kérdé a hölgy, oda sem tekintve.</p>
            <p>- Mit tesz? az annyit tesz nagysád, hogy: az asszonyok szíve tele van csalánynyal, -
               dugd be a füledet, hogyha beszélsz lánynyal. Még magyarábban: az egyik tizenkilencz,
               a másik egy hián húsz.</p>
            <p>- Mindig szebb, mindig szebb! Valóban ön nagyon kedves ember! - mondá a hölgy s
               fölkelt a divánról.</p>
            <p>- Távozni akar ön? - kérdé társa, szintén fölkelve és zsebkendőjét eltéve.</p>
            <p>- Oh, ily durvaságot a Zeney grófok...</p>
            <p>- Kérem, az amerikai külügyminis...</p>
            <p>- Csak hagyja el!...</p>
            <p>- De kérem!...</p>
            <p>- Ön sohasem ebédelt királyi asztaloknál.</p>
            <p>- De a Zeney grófokhoz mégis hivatalos lettem volna, ha t. i. Zeney grófok
               existálnának a világon.</p>
            <p>Ottil elkékült. A fájósszemű férfi karját nyújtá neki. - Már épen távozni akartak,
               midőn a házinő belépett.</p>
            <p>- Pszt - mondá Holdburgné, ujját ajkára emelve; - csöndesen legyenek!... Gyanus
               emberek vannak a ház körül!</p>
            <p>- Gyanus emberek!?!</p>
            <p>Holdburgné lábujjhegyen közeledék s iszonyú kétségbeesett arczczal s alig hallhatólag
               mondá:</p>
            <p>- Séreyt üldözik.</p>
            <p>- Üldözik?!</p>
            <p>- Ah!...</p>
            <p>- Oltsák el a lámpát! - kiálta a házinő: - ilyenkor legcélszerűbb a sötétség, nehogy
               belássanak az ablakon.</p>
            <p>- S Betti? kérdé Béla.</p>
            <p>- Vegye őt magához s vigye a merre legjobbnak látja! - mondá Holdburgné, mialatt az
               alabastromlámpa világát egy lehelettel elfuvá.</p>
            <p>- De hát mi történt?</p>
            <p>- Sérey fölfedeztetett, - mondá az asszony s félelmében Ottil karjába fogódzék.</p>
            <p>- Ki által?</p>
            <p>- Ki födözte föl?</p>
            <p>- Csitt! a kapun dörömbölnek!</p>
            <p>- S emitt az ablakon is! - mondá ijedten a férfi, kit folyvást bárónak hallánk
               szólíttatni.</p>
            <p>- Teremtő isten! - kiálta kétségbeesve a nő! - végünk van!!...</p>
            <p>E pillanatban a terem ajtaja ujólag fölnyilt s belépett Sérey.</p>
            <p>Szép növésű férfi, fiatal arczczal, de ősz haj, ősz bajusz és ősz körszakállal,
               anélkül, hogy arczán csak egy csepp ráncz is volt volna.</p>
            <p>Minden szem a belépőn függött, midőn a lámpát meggyújtatá.</p>
            <p>- Ne ijedjenek meg önök, - mondá a belépő, jobb és balkezén a két Goldbach-gyereket
               vezetve. - Nincs semmi baj!... De mi is lehetne?... Gonosz emberek vagyunk mi?....
               Bah!.. S önök oly zavartak! Mi ez?.... Úgy néznek ki önök, mintha összeesküvők
               volnának!.. Fáni! kész a vacsora? ma nagyon boldog vagyok! ünnep legyen a háznál!.. S
               ön Ottil kisasszony! - folytatá a hölgyhez fordulva: mit mond e tréfához? Valóban,
               míg ily angyal mint ön, köztünk van, nem félhetünk az ördögöktől.</p>
            <p>Ez bók akart lenni s Ottilnak kárpótlást nyújta az előbbi sértésekért.</p>
            <p>Sérey megjelenésével a kedélyek csakhamar lehiggadtak. Mindenki iparkodott vidám
               lenni, mely azonban a háziasszonyságnak sikerült legkevésbbé.</p>
            <p>- Folytassák önök a félbenszakadt társalgást, - mondá Sérey, ajkán oly mosolylyal,
               melyen nagyon látszott, hogy erőltetett vala. - Ottil kisasszony még mindig a szép
               ábrándozó!.. Tartanak még a mézes napok? - tevé utána a rövidlátó férfihez
               fordulva.</p>
            <p>- Oh, mi nem vagyunk férj és nő, - felelt a férfi.</p>
            <p>- Az nem tesz semmit. A szerelemnek úgy megvannak mézeshetei, hónapjai mint a
               legtör­vényesebb házasságnak. Nemde Fáni, - - mi sem vagyunk férj és feleség s mégis
               a leg­boldogabb pár vagyunk a földön.</p>
            <p>Holdburgné mosolyogni akart, de a zavar, mely még nem enyészett el arczáról, gátlá őt
               a mosolyban.</p>
            <p>Sérey folytatá:</p>
            <p>- Ostoba intézmény szerintem a házasság. Holtomiglan, holtodiglan! Bah! Ki kötné le
               magát egy életre?! A szerelem jő és megy. S ki áll jót, hogy idővel, viszontagságok,
               balsors közepett megtarthatja szívében azon szerelmet, melyet megtartani esküdött?!
               Nyitott könyv-e a jövő, melynek lapjaiban olvashatunk, hogy oly bizton esküszünk
               reá?</p>
            <p>E bölcselkedés (ha csakugyan annak lehetne mondani) nagyon tetszék a fájósszemű
               férfinak, legalább fejével többször helybenhagyólag inte. Ellenben Ottilnál ellenkező
               hatása volt s nyugtalanul tekintgete a mellette ülő férfira, kivel tán kilátásai
               lehettek egy boldog házasságra.</p>
            <p>E közben Sérey Bélához fordult s titkon súgott a fülébe, mit a többiek nem
               hallhatának.</p>
            <p>- Jegyezze meg ön jól, mondá Sérey halkan: - Váczi-út, nro 37. Volt ön már ott?</p>
            <p>- Igen, - felelt Béla.</p>
            <p>- Itt a kulcsok. Bettit és Lajost magával viendi. Egy óra mulva ott leszek én is.
               Mindenek fölött óvatosság és elővigyázat. A gyermekeket nem akarom kibocsátni
               kezeimből. Elvállalja a felelősséget?</p>
            <p>- Igen.</p>
            <p>- Hálámra számolhat.</p>
            <p>- Várjon még egy kissé, hogy az eltávozásnak czímet adhassak, - mondá Sérey homlokát
               dörzsölve kezeivel, mi közben magában mormogá: nagy föladat; de megérdemli a
               fáradságot! igen; ez kötelességem! ezért sokat megbocsátand nekem az isten!..
               bátorság, csak bátorság! -</p>
            <p>Aztán Bettihez fordult s miután szemeit hosszan tévedezteté rajta, mondá:</p>
            <p>- Tehát ön édesem, mielőbb óhajt édes anyjával találkozni?</p>
            <p>- És apámmal, - felelt Lajos.</p>
            <p>A férfi homloka elborult; iparkodék azonban azt rögtön eloszlatni.</p>
            <p>- Igen, igen, azzal is, - mondá aztán könnyű zavarral: - holnap czéljukat érik önök.
               Hanem még ez estve elhagyják e házat. Majd Béla elkisérendi önöket bizonyos helyre.
               Szeretik önök Bélát?</p>
            <p>Betti lesüté szemeit s alig hallhatólag susogá:</p>
            <p>- Ezen úr igen jó ember. Sok szivességet tett velünk.</p>
            <p>- S különösen mulatságos! tevé utána Lajos. Én nagyon szeretem őt, mert oly szépeket
               beszél.</p>
            <p>- Tehát vele fognak menni.</p>
            <p>- Mindjárt?</p>
            <p>- Igen. Béla majd ott jó esteliről fog gondoskodni. Ne hiányozzék semmi vendégeim
               kényel­méből; minthogy az én vendégeim leendnek.</p>
            <p>Tiz percz mulva Lajos, Betti és a kalauz készen valának az elindulásra.</p>
            <p>A kaput maga Sérey nyitá föl számukra, anélkül hogy a sötétben világítani engedett
               volna. Midőn kiléptek, mind a háromnak megszorítá kezét s a kaput gyorsan bezárá
               utánok.</p>
            <p>Béla karonfogva vezeté őket.</p>
            <p>- Vonja ön sálját jobban nyakára, - mondá Bettihez Béla - könnyen meghűtheti
               magát.</p>
            <p>A lány oly önkénytelen engedelmeskedék, mialatt szemeit az ifjú arczára emelé. Az
               olyan halavány volt. Tán az utczai lámpa oda vetődött sárga fényétől.</p>
            <p>A lány bátorságot vett magának, vagy tán akaratlanul lebbent el ajkain e kérdés:</p>
            <p>- Beteg ön, hogy oly halvány?</p>
            <p>- Nem, nem, - felelt az könnyű zavarral; - tán a hidegtől.</p>
            <p>- Fázik ön? - kérdé Betti s lassú, susogó hangon tevé utána: - nekem melegem van.</p>
            <p>Elhallgatott. Béla nem válaszolt rá semmit. A lány földre szegzé szemeit, mintha
               lépteire vigyázna a rossz kövezeten. Idő mulva azonban ismét mondá:</p>
            <p>- Ha ön fázik... átadnám sálomat...</p>
            <p>A férfi arcza kipirult egy pillanatra. Megszorítá a lány kezét, mely úgy reszketett s
               a szorítást nem viszonzá. Nem volt bátorsága, vagy tán nem tudta, hogy ezt szokták
               tenni.</p>
            <p>Tovább mentek. Béla, ki szüntelen tudott tárgyat találni a beszélgetéshez, e
               pillanatban el­veszté e tulajdonát s oly néma lőn, mintha egy varázsütésre egész
               eredetiségéből kivetkezett volna. Gyakran megállt, majd ismét sebesebben hurczolá
               magával védenczeit, míg végre a Lipót- és Borz-utcza szegletéhez értek, hol egy
               szemközt jövő bérkocsit állíta meg s foglaltak el.</p>
            <p>- Vácziút 37-ik szám! mondá a kocsi ajtaját becsappantva.</p>
            <p>A bérkocsi tovább robogott.</p>
            <p> </p>
         </div>
        <div type="chapter">
            <head>X. Ottil kisasszony.</head>
            <p>A Váczi-úton a 37-ik számú ház azon időben csak szerény, egyemeletes épület volt.
               Most, mint háromemeletes palota pompázik; s így nem ismerhetnénk rá; hozzátéve hogy
               azóta már a 37 is le van kapujáról törülve s új számot kapott.</p>
            <p>Béla az emeletre vezeté vendégeit, melyen egy elő- és három kitűnő választék- és
               kéjelemmel rendezett szobát bírt Sérey. Séreyn és egy vén süket cseléden kívül senki
               sem lakta ez osztályt.</p>
            <p>A vén cseléd, Márton, kinyitá a szobákat Bélának, kit mint Sérey bizalmas emberét
               régóta ismert.</p>
            <p>- A kék szobát be kell fűteni, kezdé Béla, - s gondoskodjék jó esteliről. A báró
               úrnak igen kedves vendégeket hoztam.</p>
            <p>Márton, ki képzeletet fölülmuló süket vala, másodszor is elmondatá magának a
               parancsot, és csak harmadszori hallásra felelé, hogy:</p>
            <p>- Igenis tens úrfi, a báró őnagysága egészséges, hanem még nem jött haza.</p>
            <p>- Ej, épen azért fűtsön be! megvárjuk őt itthon! kiáltá fülébe Béla.</p>
            <p>- Mit parancsol tens úrfi? kérdé, előrehajtva fejét, s tenyerét mintegy tubust
               odatartá füléhez.</p>
            <p>- Hogy tüstént fűtsön be!!!</p>
            <p>- Mondtam már, hogy nincs itthon. Épen olyan a tens úrfi, mintha süket volna.</p>
            <p>Béla, türelmét vesztve, egyet fordult sarkán s a terem ajtaját kinyitva, vendégeit
               előrebocsátá.</p>
            <p>- Tegyék magokat kényelembe, s tekintsenek mindent mint sajátjokat, - mondá Béla, s
               némi boszúsággal tevé utána: - Márton gazdával nehezen fogunk valamire mehetni.
               1809-ben pattantyús volt, s a háborúban veszté el hallását. Nem is tudom, hogy a báró
               minek tartja őt vesződségnek?! Ha vizet kér tőle, - befűti neki mind a három szobát;
               - ha ruháit akarja vele tisztogattatni, - elmegy és elhozza a vargát, hogy szabjon a
               lábára topánt stb. Valóban csak nyűg már a háznál.</p>
            <p>- Tán nagyon jószívű a báró, és csak könyörületességből tartja őt magánál; - jegyzé
               meg Betti sáljából kibontakozva.</p>
            <p>- Úgy van. A báró sok emberrel tesz jót. Az egész városrész előtt ismeretes
               jótékonyságiról.</p>
            <p>- S honnan ismer ő bennünket? - kérdé Lajos.</p>
            <p>- Csak türelem. Mindent meg fognak önök tudni.</p>
            <p>- Mindent?...</p>
            <p>- Foglaljanak csak helyet önök. Tüzet fogok rakni a kandallóba. Isznak egy kis
               theát?</p>
            <p>Lajos azonnal igennel felelt. Betti azonban szótlan tévedezteté nagy ábrándos szemeit
               a fiatal férfin, kinek arcza még most sem nyerte vissza előbbi gondatlanságát.</p>
            <p>Pár percz mulva, a kandallóból lobogó tűz világa derengett szét a nagy teremben, mely
               képek és nagy álló gipszszobrokkal volt díszítve. A föllobogó láng játékára
               elkezdének a szobrok árnyai tánczolni a falakon. - Betti lehajolt Béla mellé a
               kandallóhoz, hogy a tüzet segítse éleszteni. Arczaik csaknem érintkezének. Mintha
               lélekzetöket egymás ajkáról szívták volna. Lajos a tánczoló groteszk alakokat bámulá
               a félhomályos falakon; mintha mondta volna: - mily jó kedvök van ezeknek a megholt
               emberek árnyainak.</p>
            <p>A tűz Béla sötétbarna arczára veté világát, mely oly festészi színezetet kölcsönze
               annak.</p>
            <p>Betti fölemelkedék a tűztől. Tenyerét homlokához szorítá, mintha ereinek
               szétpattanásától félne. Azt gondolá, tán a hosszas hajlás miatt kábult el. Egy mély
               karos székbe veté magát, s fejét csöndesen kezére hajtá.</p>
            <p>Lajos oda ment hozzá lábujjhegyen, s kiváncsiságból egészen a lány arcza alá hajolt.
               Azt akarta tán meglesni, ha vajon alszik-e? Hanem egyszerre elnevette magát.</p>
            <p>- Különös lány ez a Betti! - mondá nevetve: - itt vagyunk a legjobb emberek között,
               itt van a legjobb dolgunk a világon, s ime, Betti sír!...</p>
            <p>- Miért sírna, Betti? - kérdé Béla, felugorva s a lány kezét gyöngéden érintve.</p>
            <p>A lány, homlokig pirulva, egy el nem palástolhatott könnyet nagy gyorsasággal törölt
               le arczáról, és zavarral mondá:</p>
            <p>- Hiszen nem is sírok, - mondá könnyű mosolylyal a lány, s keze úgy reszketett az
               ifjúéban.</p>
            <p>Béla észrevevé. Megszorítá és elbocsátotta.</p>
            <p>Kocsi robogott el az ablak alatt. Béla az ablakhoz ugrott s hallgatódzék, de a kocsi
               tovább hajtott.</p>
            <p>- Azt gondolám, hogy ő jön.</p>
            <p>- Ki?</p>
            <p>- A báró.</p>
            <p>- Oh, nyugtalanul várja ön? - kérdé Betti.</p>
            <p>- Csak önök érdekében, hogy ne legyünk így magunkra. Sajnálnám, ha önök unnák
               magokat.</p>
            <p>- Ön mellett? - mondá Betti oly hangon, mintha megbánta volna hogy kimondá.</p>
            <p>- S ön nem találja társaságomat unalmasnak?</p>
            <p>- Sem Betti, sem én nem tartjuk önt unalmasnak, - felele nővére helyett Lajos. - Sőt
               nagyon szeretjük önt, minthogy olyan szépeket beszél. De nem is csuda. Ön nagyon
               sokat utazhatott.</p>
            <p>- Szép darab földet jártam be.</p>
            <p>- Látott ön kutyafejű tatárokat?</p>
            <p>- Oh, milyen gyerek vagy te Lajos! - mondá Betti, ki nagyon röstelte öccsének ez
               ostoba kérdését. - Tanultad valahol, hogy vannak olyanok?</p>
            <p>- A geográfiában ugyan nincs benne, hanem az emberek sokat beszélnek és tudnak, amit
               tán kifeledtek a geográfiából. Nagyon szeretném tudni, ha vajon azoknak a kutyafejű
               tatároknak csakugyan kutyafejök van-e. Az nagyon mulatságos lehet. Beh szeretnék én
               is utazni!</p>
            <p>- Ha ön kedvében jár a bárónak, bizonyosan elküldendi önt utazni, - mondá Béla.</p>
            <p>- Engem! Ah istenem! holnap mindjárt kész lennék az útra!</p>
            <p>- Mielőtt anyánkat láttad? - szólt komolyan a lány. - Oly hamar feleded őt?</p>
            <p>- Igaz! mondá elszomorodva a fiú. - Addig nem mennék.</p>
            <p>- Szereti ön anyját nagyon? - kérdé a férfi.</p>
            <p>- Nagyon?.. Oh, jobban, mint Bettit! pedig őt is nagyon szeretem!.. Nincs a világon
               senki, kit úgy szeretnék, mint anyámat! Oh, ha még egyszer láthatnám őt!</p>
            <p>- Holnap megláthatja.</p>
            <p>Márton lépett a terembe.</p>
            <p>- Mikor jön haza a báró úr? kérdé a cseléd.</p>
            <p>- Tüstént.</p>
            <p>- Olyan soká? S hol lesz addig?</p>
            <p>- Márton, - mondá Béla, - igen okosan cselekednék, ha nem kérdezősködnék többet;
               mell­beteg­ségben szenvedek.</p>
            <p>Nem tudom, meghallotta-e Márton e szavakat, elég, hogy elkezde a szobában holmit
               rakos­gatni, mely munkájának az lett a vége, hogy az asztal egyszer csak föl volt
               terítve theához.</p>
            <p>Asztalhoz ültek. Lajos jobbról, Betti balról s Béla közepett foglalt helyet.</p>
            <p>Márton a theához vajas szeleteket és hideg sültet rakott föl. Béla erősen rhumozá
               theáját, mely kissé elűzni látszék előbbi nyugtalanságát, s beszédének ismét
               folyamába kezde jönni, mely­nek Lajos felette örvendett. Hanem ezúttal, a
               ministereknél tett látogatások s királyi ebédek mégis kimaradtak a beszélgetésből. -
               Betti szokása szerint most is hallgatag volt, de annál többet beszélt szemeivel,
               melyeket úgy-úgy ott felede a mellette ülő férfi arczán.</p>
            <p>- A báró nagyon soká késik, - mondá többek közt Béla.</p>
            <p>- S önt ez nyugtalanítja?</p>
            <p>- Igen, minthogy már éjfélre jár. Egyébiránt nem valami fontos; bizonyosan jól
               mulatnak Holdburgnénál. Apropos, hogyan ismerte ön meg Holdburgnét? Tán nem
               változott?</p>
            <p>- Sőt nagyon. Első este gyanakodni sem mertem, hanem Ottil által győződém meg. Mit
               keres Ottil Pesten?</p>
            <p>- Pár éve hogy atyja tönkre jutott...</p>
            <p>- A gazdag Berger?</p>
            <p>- Igen. Addig bolondították őt nagy úri asztalokkal, míg végre azon vette észre
               magát, hogy a drága étkeket ő fizette meg. Valódi udvari bolondja volt néhány
               grófnak, lányából pedig tökéletes majmot csinált. Oly kevély volt utoljára, hogy
               szerinte, szerencséjének kelle tartania valamely polgárcsaládnak, ha az asztalukhozi
               meghívást nagy kegyesen elfogadta. Pedig az öreg Berger uram nyúlbőr-kereskedésen
               kezdte. Beh sok ártatlan nyúlnak kellett elvérzeni nagy Magyarországban, míg az öreg
               Berger annyira vihette, hogy tigrisbőrökön járhatott.</p>
            <p>- Tehát megbukott?</p>
            <p>- Megbuktatták ugyanazon nagy urak, kiknek társaságával Ottil még most sem átall
               kérkedni. Szerencsére az öreg bukását nem sokáig élte túl. Meghalt; tán a fájdalom és
               kétségbeesés vitte sírba. Valamint beteges anyja is csakhamar utána költözött.</p>
            <p>- S most Ottil? Mit csinál Pesten szegény? kérdé résztvevő hangon és arczczal a
               lány.</p>
            <p>- Bah! bizonyosan nem verte falba a fejét, melyért kár lett volna, miután eléggé
               szép. Eshetik-e szép lány kétségbe, míg jó bolond férfiak vannak!?</p>
            <p>Betti nem érté, és csak könnyedén veté utána:</p>
            <p>- Valóban, Ottil szép lány. Szép haja s igen szép tömött szemöldei vannak.</p>
            <p>- Fogai kissé feketécskék, azért is nem nevet oly gyakran, s inkább hajlandó a
               sírásra, minthogy fekete szemeihez a könnyek igen jól állanak.</p>
            <p>Betti ezt szinte nem érté, hogyan lehet valakinek kiszámításból sírni, - csak azért,
               mert a nevetés rútítja, a sírás pedig jól áll neki. Szegény Betti! még nagyon sokat
               kell megtanulnia!</p>
            <p>Idő mulva a beállt szünetet ismét a lány töré meg.</p>
            <p>- Tehát Ottil kisasszony, apja halálával, szegénységre jutott? monda a lány. Vajon
               miből él most szegény? bizonyosan női munkák tartják fenn őt.</p>
            <p>- Valóban női munkák, - mondá nevetve Béla s egy pohár rhumos vizet hajta föl.</p>
            <p>- Mit nevet ön? szólt zavarral a lány! - én magam is igen jól varrok és himzek. Majd
               megkérem őt, hogy számomra is szerezzen munkát.</p>
            <p>E pillanatban bérkocsi állt meg a kapu előtt.</p>
            <p>Béla fölugrott s az ablakhoz siete.</p>
            <p>- Ki jön? kérdé, szintén fölkelve Betti.</p>
            <p>- Nem láthatám őt. Már bejött a kapun.</p>
            <p>A másik perczben megnyilt a terem ajtaja, s Ottil lépett be.</p>
            <p>- S a báró? - kérdé gyorsan feléje közeledve Béla, be sem várva a köszöntést.</p>
            <p>- Csak egyedül jövök, - felelt a hölgy, s Bélát félre inté.</p>
            <p>- Mi történt? kérdé Béla, oly lassú hangon, hogy Lajos és Betti nem hallhatták
               meg.</p>
            <p>- Semmi; - felelt szintén súgva a hölgy. Sérey megmenekült.</p>
            <p>- Tehát csakugyan üldözteték?! - mondá, nagyot lélekzelve.</p>
            <p>- Két férfi leselkedék reá, kik bizonyosan orozva akarták megölni. Sérey a kis
               házikert kerítésén át menekült. Holdburgné kétségbe van esve, Sérey nem igen fog
               többé e szállásra jönni; új lakást szándékszik keresni. Addig én jövék, hogy Betti
               fölött őrködjem.</p>
            <p>- Őrködjék?!.. Kegyed?!.. mondá a férfi, s nagy megerőltetésébe került, hogy el nem
               nevette magát.</p>
            <p>- Igen, - felelt komolyan s némi sértődéssel a hölgy. - Vagy ön óhajtotta volna e
               szerepet elvállalni?! - Bah! ön Lajosnak viselendi gondját.</p>
            <p>- Köszönöm! - mondá gúnynyal a fiatal ember. - Rég óhajtok már gyermeknevelő
               lenni.</p>
            <p>- Mindegy. Ön a kék szobában fog hálni Lajossal, én és a leány pedig a báró fülkéjét
               foglaljuk el.</p>
            <p>- Nagyon bölcsen, - szólt meghajtva magát az ifjú.</p>
            <p>- Az ajtók gondosan be lesznek zárva, - tevé utána Ottil.</p>
            <p>- Még bölcsebben! - monda nevetve Béla.</p>
            <p>- Minden têt-à-têt megtiltatik a lánynyal.</p>
            <p>- S helyette önnek udvarolhatok.</p>
            <p>- Megkimélem önt a fáradságtól, - mondá bigygyesztett ajkakkal a hölgy és sarkán
               egyet fordulva, a két testvérhez közeledék.</p>
            <p>Béla utána nézett a távozó hölgynek, és sajátságos mosolylyal ajkán, fogai közt
               mormogá: - Oh, ártatlanság báránya! oh, szende Lucrétia!</p>
            <p>Ottil kibontakozék téli felső öltönyeiből, s egyikét a legszebb szabású, alabástrom
               nyakaknak hagyá láttatni, sőt egy futó pillantással maga is megtekinté azt a
               szemközti tükörben; haját, mely fürtökben vala, s melyek a kalap alatt kissé
               megtörődtek, elsimogatá, s nagyon elége­detten fordult el a tükörtől.</p>
            <p>- Önök már esteliztek? - kérdé, szemeivel végig futva az üres asztalon.</p>
            <p>- Igen, kisasszony.</p>
            <p>- Kár! szerettem volna önökkel egy palaczk pezsgőt elkölteni, - mondá, mialatt egy
               mély támlásszékbe veté magát, igen kicsiny lábait pedig egy himzetes zsámolyra rakta
               fel. - Béla! nem volna önnek kedve a báró pinczéjéből egy palaczkkal felhozatni?</p>
            <p>- Pezsgőt?</p>
            <p>- Igen. S nyújtson egy szivart is ide. Van önnek?</p>
            <p>- Sajnálom, hogy e pillanatban csak erős szivarok vannak nálam.</p>
            <p>- Azt hittem, hogy valamely konzul, minister vagy praesidens asztaláról tartott fenn
               számomra egy pár hölgyszivart.</p>
            <p>- Vigasztalhatlan vagyok, hogy mindazon alkalmakon nem jutott ön eszembe.</p>
            <p>- Úgy látszik, önnek hiúsága, gorombának tartatni?... Én nem jutottam eszébe!... Eh
               bien!... Adjon egy szivart, bármily erős is.</p>
            <p>A fiatal ember, jobbjával szivartárczáját, bal kezével pedig fidibust nyújta a
               hölgynek.</p>
            <p>Betti mindaddig nem hitte, hogy Ottil csakugyan rá fog gyújtani, míg annak ajkairól
               az első füstgomolyt nem látta. Lajos rettenetesen megbámulta, mint olyan csodát,
               melyet Alörsön nem volt módjában látnia.</p>
            <p>- Hozat ön fel pezsgőt? kérdé aztán Ottil.</p>
            <p>- Szívesen, ha a kulcsok kezemben volnának.</p>
            <p>- Ott a szögletben ama korinti szobrocska mellett van egy kis asztal, húzza ki a
               fiókját, abban van a kulcs. A báró megkért, hogy három napig én vigyem
               gazdaságát.</p>
            <p>Béla megtalálván a kulcsot, Mártont szólítá be, ki, miután nagy nehezen megérté, hogy
               az uraságok és asszonyságok pezsgőt akarnak inni, vevé a kulcsot s ment a kamrába,
               hol a báró pezsgői álltak. - Pár percz mulva felpattant az első dugasz.</p>
            <p>- Házi gazdánkért! kiálta Ottil, magasan emelve a habzó poharat. - Nos? - - önök nem
               isznak? - mondá, visszatéve a kiürített poharat.</p>
            <p>- Oh, én sohasem ittam bort, - mondá vonakodva Betti. - S félek, Lajosnak is
               megárthatna.</p>
            <p>- Kedvesem, a pezsgőnek nincs oly veszélyes hatása, hogy félnünk kellene tőle.
               Kedvemért egy pohárral. Béla, kinálja ön vendégeinket.</p>
            <p>A fiatal ember tele tölté a lány poharát s odanyújtá. Betti vonakodék; oly piros
               volt, mint a tűz. Végre Béla rábeszélésére, ajkához emelé az édes italt, melyből az
               első csipős cseppek könnyeket facsartak szemeiből, melyek olyanok valának, mint az
               emlény, s rajt a könnyek, mint a friss harmatcsepp.</p>
            <p>Ottil már a második poharat üríté, melytől fehér arcza könnyű pirt kapott.</p>
            <p>- Szivarom kialudt, - mondá a syrén, fejét hátra hajtva a szék támlájára. - Béla,
               önnek ezt észre kellett volna már vennie! Egykori udvarlóm, gróf Szendrő Gyula
               figyelmét ilyesmi ki nem kerülte. Tüzet kérek!</p>
            <p>Béla fidibus után nyúlt, Ottil azonban félretolá kezével s monda:</p>
            <p>- Nem kell fidibusz! tartsa ide ön égő szivarát; arról akarom meggyújtani.</p>
            <p>Olyan szomorú pillantást vetett Betti a kaczér lányra, midőn Béla égő szivara, melyet
               ajkai közt tarta, érintkezésbe jött amazéval. Ajkaik milyen közel jövének egymáshoz.
               E pillanatban sajnálta, hogy ő is nem szokott szivarozni.</p>
            <p>- Valóban, a báró ennél jobb pezsgőt is tarthatna, - mondá Ottil, visszaesve szokott
               bírálói modorába. Ebből négy pohárral is megiszom, s mégsem változtat kedélyemen. Mit
               gondol ön Béla, tán nem is valódi pezsgő? Pedig az ártalmas; más napra főfájást okoz.
               Igyék Béla! Hamvay báró elébe sohasem volt szabad, csak valódi pezsgőnek jönni. Ez,
               ha jól emlékszem, olyan közönséges fajta, milyent Goldbachéknál ittunk egykor.
               Emlékszik ön még rá, édesem? - kérdé Bettihez fordulva: - ön atyjának volt épen
               születésnapja.</p>
            <p>A lány arcza elborult e kérdésre. Tán szomorú emlékezete ébredt fel, mely őt e naphoz
               köté, vagy hogy fájt a hölgy e durvasága.</p>
            <p>Bélára is rosszul hatott, mert azonnal oda hajolt Ottilhez, s egész lakónicze mondá
               fülébe:</p>
            <p>- Kedves Ottil kisasszony, ön nagyon goromba!</p>
            <p>- Ön az oka; miért hagy beszélnem, - felelt nevetve Ottil, mi közben új pohárral
               üríte ki: - tehát miért nem mulattat ön? Beszéljen tehát! önnek igen jó beszélőkéje
               van. Hadd halljuk! mondjon nekünk egy párt galánt kalandaiból. Oh, mert hisz ön, don
               Juan, Richelieu, ön csak megy, lát és győz! a hölgyek Julius Caesara!</p>
            <p>Az ifju homlokán nagyon jelentékeny pár redő húzódott össze, midőn e szavak közben
               egy véletlen pillantással Betti arczát meglátá, mely olyan sápadt volt s kinek ajkai
               úgy remegtek. Béla megérté a fiatal lány arczán e hatás okát, s ajkába harapott,
               midőn Ottil füléhez hajolt és mondá:</p>
            <p>- Ne feledje, hogy én felül bírom mulni önt a kiméletlenségben, de nem akarnám
               mindjárt az első napokban megmérgezni e gyermekek kedélyét. Legyen ön szives, és
               szünjék ingerelni!</p>
            <p>- Hahaha! Béla barátunkból a pezsgő beszél! - nevetett Ottil, s hátra veté magát a
               karszékben. - Meg nem foghatom, hogy az aristokratia fejébe sohasem megy oly hamar a
               pezsgő, mint egyéb alsóbb osztályokéiba. Báró Kerendi Friczi országos pezsgőivó volt,
               hanem sohasem beszélt félre. S ön, egy palaczktól annyira felhevül, hogy egészen
               szokása ellen itt szépeket mond nekem. Ah édesem, - tevé utána Bettihez fordulva, -
               hallotta volna csak, milyen bókokat mondott a fülembe. Hahaha! mint egy
               timárlegény.</p>
            <p>A fiatal ember vállat vonított, s felkelt, s magában érthetlenül mormogá: - Ebbe a
               lányba vagy minden rossz szellem belébújt ma, vagy megittasodott. Nem lehet vele
               beszélni.</p>
            <p>Ottil is felkelt; égő homlokán kezecskéjét végig húzván, panaszkodék a nagy hőség
               ellen, s nem mulasztá el utána tenni, miszerint e támlásszék, melyen ült, s mely à la
               Voltaire van készítve, igen ostoba és czélszerűtlen találmány, és sokkal
               pikánsabbaknak találja a balzako­kat, milyenek Csicseri komtesz termeiben vannak.</p>
            <p>Betti e közben oly mozdulatlanul ült meg helyén, mintha csak szobornak faragták volna
               oda. Minő ismeretlen érzelmek s ismeretlen gondolatok vonulhattak tiszta szívén s
               gyermeteg lelkén keresztül, látva e hölgy kaczér, kihívó viseletét Béla ellenében.
               Mitsem óhajtott volna inkább, mint e pillanatban magányba vonulhatni, - tán hogy
               távol, távol lehessen e szilaj hölgytől, vagy hogy tán elgondolkozhassék,
               elábrándozhasson. Oh minő álmai lehettek e fiatal lánynak, ismeretlen, fejlődő
               érzelmeinek első stádiumában!..</p>
            <p>- Éjfél elmult, - kezdé szünet mulva Ottil, egy tükör előtt állva, s gyönyörködve
               arczában, hogy az visszanyeré elvesztett rózsáit. - Gondoskodjék Béla, hogy
               vendégeink lenyugodhas­sanak.</p>
            <p>- Márton már mindent rendbe hozott, - felelt az ifjú.</p>
            <p>- Igen? Jól van, hanem magam akarom a szobákat felosztani. A kék szobában ketten
               fogunk hálni, ön édes Bettim és én. A sárga szobát Béla foglalja el, s az étteremben
               itt e divánon Lajos számára vettetünk ágyat... Teringette pezsgője! halántékomon egy
               ér oly sebesen lüktet. Bizonyosan nem volt valódi pezsgő, mert e hatást most érzem
               először.</p>
            <p>- Nem tesz semmit, - mondá hanyagul Béla: - reggelre elmulik.</p>
            <p>- Bah! de reggelig mit csináljak vele?</p>
            <p>Béla nem válaszolt. Sötét, átható szemei folyvást a fiatal Bettin tévedeztek. E
               pillanatban el­fe­le­dett minden udvari ebédet, ministereket, herczegeket,
               tábornagyokat és egyéb nagy férfiakat, kikkel ő oly bizalmas baráti lábon állt. Csak
               egy titkos édes gondolat foglalá el lelkét, midőn hosszan, hosszan feledé szemeit a
               fiatal lányon, melyet midőn az észre vett, elpirult s lesüté tekintetét, s úgy érzé,
               mintha az ifjú lángoló szemeiből egyszerre millió napsugár szúrt volna szívébe.</p>
            <p>A hálószobákban felgyújtattak a lámpák: Ottil karon foga a remegő lányt, s a fülkébe
               vezeté.</p>
            <p>- Jó éjt! - mondá meghajtva magát Béla.</p>
            <p>Ottil visszafordult, s ajkait kissé elbiggyesztve mondá:</p>
            <p>- Jó éjt lovag!</p>
            <p>- Jó éjszakát! - mondá Betti is, de oly lágy, oly reszkető hangon, és szép arczát
               rögtön el­fordítá.</p>
            <p>Beléptek a fülkébe. Béla, összetett kezekkel, elgondolkozva s az ajtó felé irányzott
               szemekkel állt meg a terem közepén, s hallá, miként fordíttatik belül a kulcs az
               ajtóra. Az első embernek lehettek hasonló érzelmei, midőn a paradicsom kapuja
               bezáratott a háta mögött.</p>
            <p>A kék szoba, melybe hölgyeink léptek, elég választékos s elég kéjelmes bútorzattal
               bírt, sőt ez utóbbira több gond látszék fordítva lenni, mint az elegancziára. A
               falakat nagyvirágú kék szőnyegek boríták, a mennyezetes ágy mellett barnacsíkos
               márvány éjiasztalka állott, s azon alabástrom lámpa. Minthogy csak egy nyoszolya volt
               a szobában, egy széles kereveten vetteték a másik ágy.</p>
            <p>- Tegye ön magát kényelembe, - mondá Ottil, - s ha nem álmos, még tán cseveghetünk.
               Én, rendesen nagyon sokára tudok elaludni. Különösen most, ez az átkozott rossz
               pezsgő egészen elűzé szemeimből az álmot. Apropos, - tevé utána, fürkésző tekintetet
               vetve a lányra, ki elgondolkozva ült a kerevet szélén: - mit tart ön Béláról?</p>
            <p>Betti zavarral süté le szemeit a földre, és szünet mulva nagyon halkan felelé:</p>
            <p>- Ő igen jó ember. Nekem jóltevőm. Valóban, nem tudom, hova lettem volna nélküle e
               nagy városban.</p>
            <p>Ottilt nem elégíté ki e felelet s folytatá:</p>
            <p>- Ej édesem, nem jóságról van itt szó. A férfiak egytől-egyig jók, míg érdekökben van
               jóknak látszani. - Béla nagyon szeles, - nemde?</p>
            <p>- Nem tapasztalám.</p>
            <p>- Rossz szokás nála, hogy annyit beszél.</p>
            <p>- Az jól áll neki.</p>
            <p>- Igen, de életemet teszem rá, hogy még sohasem beszélt ministerrel. Átkozottul le
               tudja írni az udvari ebédeket. Hiszi ön, hogy volt valaha királyi asztalnál? nagy
               hiba benne, ilyeneket lódítani. Különben csinos fiú volna. Mit gondol ön?</p>
            <p>A lány hallgatott, és szemeit a tarka szőnyegen tévedezteté. Ottil folytatá:</p>
            <p>- Szemeiben sok tűz van. Nem vette ön észre!</p>
            <p>Betti titkon sóhajta, mintha mondaná: - «oh istenem, hogyan lehet ennyire kínozni
               valakit!?»</p>
            <p>- Álmos ön? hogy oly szótalan, - kérdé Ottil.</p>
            <p>- Igen kisasszony. Oly későn van már.</p>
            <p>- Tehát feküdjék le. Ott az ágya, én majd a kereveten fogok hálni.</p>
            <p>- Oh, azt nem engedhetem, - szólt hirtelen Betti. - Hagyja ön nekem a kerevetet; én
               fiatalabb vagyok.</p>
            <p>- Oh, oh, édesem, figyelmeztetem önt, hogy az rossz szokás és valóban szabályellenes
               a társa­­dalomban, valamely hölgyet arra emlékeztetni, hogy ön fiatalabb! - mondá
               sértődéssel Ottil, s aztán határozottan tevé utána: - Ön idegenebb vendég itt, mint
               én, következőleg foglalja el az ágyat, majd én a kereveten maradok. Úgy sem fogok
               aludni tudni. Akar kegyed vetkezni? Szívesen segítek. A bárónak valóban garçon-lakása
               van, azért nincs nőcseléd a háznál.</p>
            <p>Betti szótlan fölkelt a kerevetről, s az ágy mellett egy székre ült, hol elkezdé
               topánkáit kifűzni, s midőn harisnyáját leveté, parányi rózsás lábaival a puha
               szőnyegre lépett, mely alig süppedett be fuvallatkönnyű teste alatt.</p>
            <p>- Minő szép termete van! - susogá magában, elpalástolhatatlan irigységgel Ottil,
               midőn a fiatal leány kibontakozék fölső ruháiból, ámbár ő is szép termettel bírt, de
               neki nem volt meg többé az a teltsége. Minő hajlékony, milyen aetheri! tevé utána
               sóhajtva, s visszagondolt tizen­hatodik évére.</p>
            <p>A lány ezalatt paplana alá temeté magát; csak fehér arcza látszék ki alóla, melyre
               szétbomlott aranyhaja hullott egyes csigákban.</p>
            <p>- Olyan álmatlan vagyok, mondá az idősb lány, mialatt fejével hátradőlt a vánkosra, s
               lábait hanyagul fölszedé a kerevetre. Nem tudom, hogyan töltsem el az éjt... Álmos
               ön?... csak legalább zongora volna!</p>
            <p>Megjegyzendő, hogy Ottil épen nem tudott zongorázni; hanem az a természete volt,
               miszerint ha valahol zongorát nem látott, ott azonnal följajdult: - oh, csak zongora
               volna! oh beh sze­retnék most ábrándozni! oh, hogy szeretném most, ha Liszttel
               négykézre játszhatnám! csak vele tudok presto agitatót játszani! ah, Döblert,
               Kalkbrennert, Cernit, Dreyschockot nem is említem! oh, beh szeretnék zongorázni! stb.
               Ha pedig zongorát látott, akkor ekkép beszélt: - nincs önöknek gitárjok? ah, pedig
               beh szeretnék játszani! épen most kaptam Stumbenza symphoniáit! oh beh nagy kedvem
               volna gitárt játszani! kár, hogy úgy kimegy a divatból a gitár, valóban nemes
               hangszer! - Ha pedig történetesen gitár is, zongora is volt a háznál, ekkor így
               sóhajta: - nem tartanak önök hárfát? kedvencz hangszerem, melyen szenvedélylyel s nem
               kevés elismeréssel játszom! valóban megbocsáthatlan hibája az emberiségnek, hogy a
               hárfát annyira elhanyagolja! a középkor azért volt oly nemes, oly lovagias, mert
               hölgyei hárfát játsztak! Kár, hogy önök nem tartanak hárfát! - Ottil igen regényes
               szellemű volt.</p>
            <p>Az idősb hölgy újra kérdé:</p>
            <p>- Álmos ön kedvesem?</p>
            <p>A fiatal lány szemei már lehunyva voltak, s igen érthetetlen hangon válaszolá:</p>
            <p>- Oh nem. Csak beszéljen kegyed. Még nem vagyok álmos.</p>
            <p>Ottil, látva hogy a lány udvariasságból felelget kérdéseire, elhallgatott. Szünet
               mulva fölkelt, eloltá a lámpát, s ismét visszadőlt a kerevetre, a nélkül azonban,
               hogy levetkezett volna, csu­pán czipőit húzá le, melyek könnyűségre vetélkedtek a
               jackemare-keztyűkkel. Feje hátra­hanyatlott, s különben mindig szép fehér homloka e
               pillanatban oly vörös volt s úgy égett, mintha mindenik erén egy-egy parázs lett
               volna. Közel egy óra telék el, s Betti elszunnyadott. Ottil ekkor újra fölkelt s
               odament a lányhoz, megtekintendő, ha vajjon alszik-e.</p>
            <p>A lány oly mélyen aludt. - Még nem volt nála kifejlődve s nem volt neve azon
               érzelemnek, mely később, hosszú éjeken át megrabolja álmainkat.</p>
            <p>Ottil ezután az ajtóhoz ment; az ajtót fölnyitá s lábujj hegyen végig lopózott az
               éttermen, melynek ajtaja Béla szobájába nyilt. Tán a szellő érintése nem okozhatott
               volna csekélyebb neszt, mint Ottil, midőn a kilincsre tevé kezét s az ajtót fölnyitá.
               Csak ruhája suhanása hallat­szott, midőn az ajtót ismét betéve, a sötét szobában
               tovább lépdelt. Lélekzetét tartá vissza, és susogó visszafojtott hangon mondá:</p>
            <p>- Alszik ön, Béla?</p>
            <p>Az ifjú ébren volt, s így nem lepeték meg a jelenet által.</p>
            <p>- Ön az, Ottil?</p>
            <p>A leány előbbre lépett s égő arczát a férfi tenyerébe hajtá.</p>
            <p>- Oh, - kimondhatlanul szenvedek, - susogá a hölgy; - ha aludni tudnék!... de lázam
               van!... egyszerre fázom és égek!... Olyan boldoggá tenne egy rövid álom! mondá,
               mialatt fejét kissé fölemelé s két kezével homlokát szorítá át.</p>
            <p>A férfi egész nyugodtsággal maradt fekhelyén, s alig hihető hidegséggel mondá:</p>
            <p>- Miért nem feküdt ön le?</p>
            <p>- Nem birok!... Ön ma nagyon kegyetlen volt hozzám... Egész nap kínzott... Meg kelle
               győződnöm, hogy ön - - Bettit szereti!</p>
            <p>- Ez csak mese, mely egyébiránt ha igaz volna is...?</p>
            <p>- Oh istenem! tehát nem tarthatok igényt többé az ön szívére?</p>
            <p>- Mily botor ön Ottil? Szívről beszél ön; bah! egészen kiveri szememből az álmot.</p>
            <p>- De én birtam az ön szerelmét!</p>
            <p>- Ah a mult, az a mult! - mondá hanyagul a férfi s egyet ásíta. Nem adhatunk eléggé
               hálát az istennek, hogy engedett felejtenünk. Mit gondol ön? nem volna üdvösebb, ha
               felejtené ön is a multat?</p>
            <p>- Ha tudnám.</p>
            <p>- Próbálja meg csak. Például, - ne gondoljon többet rám.</p>
            <p>- Béla!</p>
            <p>- Ottil!</p>
            <p>- Ön kegyetlen!</p>
            <p>- S ön gyöngédtelen, hogy legédesb szunnyadásomból fölébreszte. Most már reggelig el
               nem birok aludni, hacsak morphint nem veszek be. Pedig e pillanatban nincs velem
               morphin készletem.</p>
            <p>- Oh istenem, mióta ön visszaérkezék Pestre, úgy megváltozott!</p>
            <p>- Nem csuda! Harmad napja jöttem meg s ugyanakkor volt születésem napja; az emberek
               azt mondják, minden hét évben változik a természetünk, s így lehet, hogy az enyémnek
               is tán épen harmad napja volt a forduló napja. - Gyarlók vagyunk, Ottil, gyarlók
               vagyunk.</p>
            <p>- Gyarlók, s azonfelül ön hálátlan is!</p>
            <p>- Haladni kell a korral. A hála olyan, mint a százgallérú köpönyeg; kiment a
               divatból!... Mon dieu, csak legalább morphin volna kezemnél, hogy el tudnék
               aludni!</p>
            <p>- Teremtőm! ön képes engem őrültté tenni.</p>
            <p>- Vigasztalhatlan volnék, mert akaratom ellen fogna történni, - veté könnyedén oda a
               szavakat Béla. - Egyébiránt a szerelemőrülteket is gyéríti már a kor szelleme.
               Innen-onnan végkép kimegy az is a divatból.</p>
            <p>- Iszonyú! iszonyú, a mit ön vélem cselekszik!</p>
            <p>- Ne feledje, hogy a szomszéd szobában alszik Lajos. Miért koczkáztatni jó
               hírnevünket!?</p>
            <p>- Nemcsak koczkáztatom, de már föl is áldozám azt önnek.</p>
            <p>- Ah, átkozott morphinja! mily szépen elaltatna most engem! Önnek sem ártana Ottil,
               valóban nem ártana, legalább elaludnék.</p>
            <p>A hölgy csaknem görcsöket kapott már e hallatlan hidegségtől, mellyel fogadtaték.
               Elkezde keservesen sírni. Leveté magát a földre, fejét a vánkosra hajtá s kezeit
               tördelte.</p>
            <p>- Borzasztó! így eltaszítani magától! Engem, ki annyira szerette önt!... De jó...
               azért ne higyje, hogy távozom e helyről; itt maradok; e helyen fogok meghalni!</p>
            <p>- Legyen oly kegyes Ottil, ott van ön mellett a gyufa; nyújtsa ide. Ellenállhatlan
               kedvem jött szivarozni. Ott mindjárt mellette a gyufa.</p>
            <p>- Megőrülök!!</p>
            <p>- Ha még egy ekkorát kiált, bizonyosan behallik Bettihez.</p>
            <p>- Azt akarom, azt akarom! Magam elbeszélendem neki! Megmondom, mily irtózatos ember
               ön, hogy ahhoz tartsa magát, midőn majd elébe fog ön térdelni! mert ön elébe térdel,
               én tudom; mint azt velem tevé!</p>
            <p>- Ha nem félnék, hogy vendégeinket föllármázom, - Ördög Róbertből egy szép kavatine
               jutott eszembe, nagy kedvem lenne elfütyölni.</p>
            <p>- Szemtelen! - kiálta mint egy fúria a hölgy s feje a székre hanyatlott.</p>
            <p>Egy időre elcsöndesült minden.</p>
            <p>A férfi fölült ágyában, fejét a falnak támasztá, s egy szóval sem törte meg a beállt
               csendet.</p>
            <p>Eltelék egy negyedóra. Ottil még mindig ott feküdt a szőnyegen, karját a székre,
               fejét pedig karjára hajtva. - Béla csöndesen előrehajolt, s úgy tapasztalá, hogy
               hölgyét elnyomta az álom. Még várt vagy tíz perczig, hogy jobban meggyőződhessék, sőt
               halkan meg is szólítá őt: - Ottil! Ottil!</p>
            <p>A lány nem mozdult.</p>
            <p>- Alszik, - mondá magában. - Mélyen alszik, öt pohár pezsgőt ivott. Erőt vett
               rajta.</p>
            <p>Ekkor csöndesen kilépett az ágyból, Sérey pongyoláját magára ölté, s egy lépéssel az
               épen ágyánál fekvő lányt keresztüllépte. Az ajtót zörej nélkül fölnyitá, az éttermen
               óvatosan ke­resztülment, s kezét azon ajtó kilincsére tevé, mely Betti szobájába
               nyilt. - - - Lélekzetét visszafojtá, midőn reszketeg kezével a kilincset
               megnyomta.</p>
            <p>Az ajtó zárva volt.</p>
            <p>- Hah, ördögbe vele! mondá magában és elhalaványodva mérgében: - a kulcs Ottilnál
               van! bizonyosan zsebébe dugá elővigyázatból! átkozott fúria, hogy mindig utamban
               áll!</p>
            <p>Egy-egy nehéz sóhaj hallott ki Betti szobájából.</p>
            <p>- Ébren van, - folytatá magában; - sóhajt; vagy tán álmában sóhajt. Ha rólam
               álmodnék!... Átkozott lánya; vissza kell hozzá mennem, és zsebeit kikeresnem.
               Bizonyos, hogy a kulcsot ő tette el. Kopognom nem lehet! fölébredne s megijed;...
               szegény olyan ártatlan!</p>
            <p>Béla csöndesen megfordult, hogy ismét visszamenjen azon szobába, hol Ottilt hagyá. -
               Midőn fejét visszafordítá, - - - szinte lerogyott.... A szemközti ajtóban állt Ottil,
               kezében égő gyertyával. Csekély phantasiával lehetett volna őt azon angyalhoz
               hasonlítani, ki lángpallossal strázsát állt a paradicsom kapujában.</p>
            <p>- Hah! Ördögbe, el vagyok árulva! - mondá magában, el nem rejthetve meglepetését.</p>
            <p>- Hahaha! - kaczagott föl a hölgy, meg sem mozdulva helyében. - Fölsültünk, úgy-e don
               Juan? kedves Richelieu! Ah, báh!</p>
            <p>- Hahaha! - nevetett aztán a fiatal ember is, midőn meglepetéséből magához tért. Ön
               valami rosszat gondolt felőlem? Alásszolgája mademoiselle! Hahaha!</p>
            <p>- Hahaha! Hahaha! - a hölgy túlkaczagta őt.</p>
            <p>- Fel akarja ön lármázni a házat?</p>
            <p>- Oh, fiasco!</p>
            <p>- Furcsa ön, Ottil! mondá a férfi, abban hagyva a nevetést. A gyertyát akartam
               megnézni Betti szobájában, ha nem hagyta-e égve. E száraz szőnyegek oly
               gyulékonyak.</p>
            <p>- Hahaha! gyulékonyak... a száraz szőnyegek!... a szőnyegek, melyek... - Nem tudta
               tovább folytatni a nevetéstől, mely már görcsökbe ment nála át. - Megfulok!...</p>
            <p>- Ugyan Ottil, gondolja meg, mily rosszul áll önnek a nevetés, s hagyjon fel már
               vele!... Jó éjt kisasszony! Jó éjt!</p>
            <p>A férfi e szavakkal, komolyan lépdelt el a hölgy mellett, az ajtót magára zárá s
               lefeküdt.</p>
            <p>Ottil is felhagyott a nevetéssel; visszavonult szobájába s talán e kis komóczióra
               azonnal el is aludt.</p>
            <p>Másnap a reggelinél nem jött szóba az éji kaland. Ottil iparkodék vidám lenni, azaz
               beszélt fényes multjáról, s élczeket szórt a férfiak ellen, figyelmeztetvén Bettit
               is, hogy őrizkedjék a férfiaknak hinni, különösen azoknak, kik nagyon sokat
               beszélnek; s e megjegyzése Bélára volt czélozva. Béla, mint azt előre megjóslá Ottil,
               sohasem jöhetett tête-à-tête Bettivel. A praktikus hölgy oly ügyesen játszá ki a
               fiatal ember minden igyekezetét, kisérleteit, hogy annak nem maradt egyéb hátra, mint
               ajkát harapnia a sok fiasco felett.</p>
            <p>Két nap mult el ezalatt, Sérey még mind nem mutatá magát; s a vendégek nem győzék a
               háziúr távollétében korlátlan szabadságukat használni. Minden nap ünnep s minden nap
               vendégség volt a háznál.</p>
            <p>Harmad nap este Holdburgné látogatá meg őket. Komoly és szokása ellenére levertnek
               lát­szék. Erős theát készíttete, s theázás közben nagyon kevés beszédű volt. Röviden
               jelenté, hogy Sérey elutazott Bécsbe, s nem bizonyos, hogy mikor térend vissza.
               Azonban, - tevé utána, mialatt Betti és Lajoshoz fordult, - ha önök fel akarják
               keresni édesanyjukat, lakását tudatá velem: József-utcza 42. szám; a házmesternél
               tudakozódjanak csak.</p>
            <p>- József-utcza 42-ik szám! Betti, jól megjegyezzük.</p>
            <p>- Nem felejtem el, - mondá a lány; holnap mindjárt felkeressük.</p>
            <p> </p>
         </div>
        <div type="chapter">
            <head>XI. Egy kis intermezzó.</head>
            <p>Régen, még gyermekkoromból emlékszem egy kóborló obsitos katonára, ki igen ügyesen
               tudta a kártyát keverni, s e titkos és bámulatra gerjesztő mesterséggel beutazta
               Magyarország jó nagy részét, s mindenütt jól mulatott, míg csak kenyérkereső
               mesterségét a gonosz publi­kum ki nem tanulta.</p>
            <p>- Itt van fiaim a kártya: meg van mind a harminczkettő, - mondá többek közt hozzánk
               az obsitos, kit Gábornak hívtak. - Tüstént mutatok szép mesterséget; hanem előbb
               adjatok egy egy garast, mert Gábornak ördöge van, az pedig nem játszik, míg egy kis
               pálinkával meg nem kinálom.</p>
            <p>- Hát magának Gábor mester, gyomrában van az ördöge?</p>
            <p>- Ott bizony, öcsém, másnak is, meg minden embernek gyomrában van az ördöge, - felelt
               a pseudo Boszkó, s azzal a kártyát tovább keveré; - látjátok, itt van a négy felső,
               négy király és a négy hetes, szépen egy sorjában, egymás mellett. Most ha én ezeket
               összekeverem, mindjárt nem lesznek többé egymás mellett.</p>
            <p>- Azt minden mesterség nélkül megcsinálom én is.</p>
            <p>- Igen, de többet hozzá sem nyulok, hanem a ti kezetekben hagyom az összekevert
               kártyát és csak rálehelek, háromszor azt mondom, hogy hókusz-pókusz! s megint együtt
               lesznek, - mondá s úgy cselekvék. - Hókusz-pókusz, egy, kettő, három.... Tessék ide
               nézni, itt van megint a négy király, és a négy hetes, épen úgy egymás mellett, mint
               előbb, mikor még össze nem kevertem. Most már tessék ide nyújtani a garast, eddig van
               a mesterség, melyre engem a hires Boszkó tanított Taliánországban.</p>
            <p>- - Mi akar most már ebből kijönni? - kérdik olvasóim.</p>
            <p>Valóban semmi egyéb, mint csak példát akartam felhozni, miszerint a regényírók is,
               igen csekély kivétellel, majd mind a kártyavető obsitost utánozzák. Egy
               kártyavetéssel elszélesztik és elvesztetik szem elől a regény hősöket, aztán à la
               Boszkó, hókusz-pókusz, egy, kettő, három, ismét összehozzák az elveszett hősöket,
               nagy meglepetésére az olvasó közönségnek, - s kész a regény... Lám, - a regényírás
               milyen könnyű mesterség - annak, a ki tudja! Csak a talizmánt, azt az áldott
               hókusz-pókuszt nem kell soha a játékból kifelejteni!...</p>
            <p>Magunk is ilyesmit cselekedtünk, midőn regényünket megindítottuk. A Goldbach-család
               el­széledett, a kereskedést feloszlattuk, stb. stb. Mult fejezetünkben a
               mellékszemélyek már szépen ismét összekerültek, s most a valódi hősök után kell
               néznünk, hogy azokat is szép rendben összesánzsirozhassuk, mint az a franczia
               négyesben szokás, hol majd összejönnek a párok, ott meghajtják magokat s újra
               szétmennek, míg végre a rondeauban ismét összefűződik kiki párjával. Az elkevert
               kártyák közt vannak még: a jó Goldbach, a szép Goldbachné s mindenek felett a vétkes
               kompanista, kivel azóta sem találkozánk, mióta a bájos özvegy, Holdburgné oly
               sikertelen kaczérkodott vele a Goldbach-féle családünnepélyen.</p>
            <p>Zsellye Bertalan, az érdemes compagnon, a megyei büntető törvényszék által öt évi
               fogságra volt itélve. Az öt évből csak három évnegyedet tölte ki, s aztán sikerült
               megszöknie. Mint mondják, elhagyta az országot, ámbár többen vannak, kik mint
               szemtanúk állítják, hogy álnév alatt még sokáig időzött szerteszéjjel Magyarországon,
               míg végre egy párbajban agyonlőtték őt a szt. lőrinczi erdőben. Szökése után fél
               évvel (ezt Zsedőfi András beszélte), Zsedőfi András úrnál egy éji látogatást tőn,
               mely hivatlan látogatás Zsedőfinek pár ezer pengőjébe került, s mely látogatások
               ismétlését elkerülendő, Zsedőfi azonnal három komondorral szapo­rítá házőrző
               ebeit.</p>
            <p>Goldbachné kitölté fogsági idejét, az öt évi börtönt. Ifjan ment oda, s vénen jött ki
               belőle. Szabadsága első napjaiban azonnal Alörsre utazott gyermekei fölkeresésére,
               kiket azonban már nem talált ott. A halottjelentő nem tudá hová lettek, s esküdött,
               hogy ő tejbe-vajba fürösz­­té a gyermekeket, s így meg nem foghatja, hogy miért
               szöktek meg házától. A szerencsétlen asszony megtört szívvel hagyá ekkor el ismét a
               várost. Multjának emlékezete, melyhez annyi gyalázat volt kötve, nem engedé őt azon
               helyen ismét megtelepedni. Visszament Pestre, hol a szánalom és a könyörület tartá
               benne az életet, melyet hurczolt napról-napra, s melyet oly jól esett volna már
               vállairól leráznia!</p>
            <p>- - - S most, - egy, kettő, három! keverjük fel a kártyát, s hozzuk össze a négy
               felsőt, a négy királyt és a négy hetest.</p>
            <p> </p>
         </div>
        <div type="chapter">
            <head>XII. József-utcza Nr. 42.</head>
            <p>Történetünk idejében, három évvel a fentebbi szakaszban elbeszéltek után, - a még
               folyvást piszkos, sáros és sötét József-utczában, egyetlen épület volt csak, mely
               külcsínra a figyelmet magára vonhatá némileg, a többi rozzant házak között. Ez a
               42-ik számú egyemeletes ház volt. Sárgára meszelt fala és szép zöld redőnyös ablakai
               voltak. A ház végében nagy kert, mely a gyér házak s puszta telkek között, szinte a
               városon kívül a mezőkre nyúlt ki. Mint mondják, a ház tulajdonosa igen gazdag ember,
               kinek azonban jelenleg sem személye, sem gazdagsága ránk nem tartozván, - a helyett,
               hogy fényes salonjaiba lépnénk, ugyanazon ház­nak egy kis udvarra nyiló nyomorúságos
               szobájába vezetjük olvasóinkat. (Valóban, nagyon türelmeseknek kell lenni a
               regényolvasóknak, hogy azok oly szépen engedik magokat min­denüvé vezettetni!) A
               szobában durva szalmazsákon egy beteg nő fekszik. Alig van rajta élet. A lélek csak
               úgy jár haza belé hálni. Mellette, háromlábú asztalon (a negyedik hiányát egy szék
               háta pótolja,) fiatal, tizennyolcz éves ember ül és ír, fogaival olykor a toll szárát
               rágva, mintha az által gondolatinak akarna gyorsabb menetet erőszakolni. Szép, szőke
               ifjú, alig pelyhedző bajusz és gyenge körszakállal. Szemei szép metszetűek s eleven
               kékek, melyek, daczára hogy gond és bánat nyomják szívét, szüntelen mosolygni
               látszanak. Ruhája össz­hang­zatban van a szoba butorával. Kissé kopott, de igen
               tiszta blúz, s nagykoczkás nyári nadrág van testén, - s lábain nem igen jó karban
               levő everlasting topánok, melyek azon időben divatoztak (de nem a nem jó karban
               állók). Figyelmét felváltva kötik le az előtte heverő irományok és a beteg nő, ki
               nyugtalanul fekszik. Ha az iratokat tekintjük, nagyon sajátságos fogalmunk támadhat
               az azokkal foglalkozó fiatal emberről. Azon kéziratok mind - szerelmes levelek. Mit
               kereshet itt a szerelem?! Hogyan jöhetett kedve Ámornak e helyre vetődni, s itt űzni
               bolondos játékait, itt, e nyomorúság fészkében?! hol annyi bú s prózai életszükségek
               feletti kétségbeesések töltnek be lelket, szívet, - juthat-e még ott hely, ez
               érzelemóriásnak, - a szerelemnek is?!... - A szerelmes levelek közül tájékozásul egy
               párt ideigtatunk:</p>
            <p>1. - «Kedves Erzsikém! Már három vasárnap múlt el, a nélkül, hogy téged láttalak
               volna. Minap is megigérted pedig, hogy ott fogsz lenni a «Granatérosnál,» s nem
               tartottad szavadat. Azt kell hinnem, hogy hűtlen lettél hozzám, s bizonyosan a Varga
               Petivel mentél mulatni a «Szimándliba». Oh ha én akkor Varga Petit ott nyomhattam
               volna a Szimádlinál, most tudom nem szőne többet a takácsműhelyben. Kedves Erzsikém,
               még jóvá teheted hibádat, mert én szívesen elfelejtek mindent, ha tudniillik
               megigéred, hogy jövő vasárnap velem jösz a Granatéroshoz, hol egész este együtt
               tánczolunk, eszünk-iszunk és mulatozunk. Mosogatás után a kapuban foglak várni. Az
               isten áldjon meg! N. N. szabólegény.»</p>
            <p>2. - «Drága Ludmilla kisasszony! Bocsásson meg kegyed, hogy szavamat nem válthattam
               be. De nem én, hanem az aranyműves volt az oka, ki is az aranygyűrűt nem csak el nem
               készíté, hanem önnek szép hajfürtét, egybefonva az én hajammal, melyet a gyűrűbe
               kellett volna használnia, - elveszté. Az atlaszczipőket és féltuczat selyemharisnyát
               már megrendeltem az ön számára. Nem felejtem el önnek azon boldogító igéretét, hogy
               az első párt belőlük én fogom kegyednek fölköthetni. Kiváncsi vagyok megtudni,
               mikorra készítendi el kegyed azon arany­­gyöngyös házisipkát, melyet számomra kezdett
               hímezni. Vasárnap meglátogatom önt, s akkor a «Nagypipánál» fogunk együtt estelizni.
               N. N. boltossegéd az Aranyszalaghoz czímzett rőföskereskedésben.»</p>
            <p>3. - «Kedves Gyulám! Még mindig a régi szerelemféltő vagy, ki fölülmúlod Othellót és
               mindazon bolond férfiakat, kik a szinházban szerelemféltés miatt komédiát hagynak
               magok­ból űzetni. Te is jó lennél komédiásnak, mert hallom, hogy újabb gyanú miatt
               már megint fejedet vered a falba. Azt mondják, arsenikumot akarsz bevenni, minthogy
               hír szerint én N. bárót megcsókoltam volna. Ne higy ily bolond hírnek, mert hazugság,
               rágalom! A báró ugyan elég merész volt kaczérkodni velem, de rá sem hallgattam, mert
               ügyetlen. A színházban minap mellettem ült (akkor, mikor nem volt pénzed számomra
               páholyt bérelni, s zártszékre szo­rultam) s gondold csak, hogy figyelmemet magára
               vonja, úgy megnyomta lábával a tyúk­­sze­me­­met, hogy nagyobbat sikoltottam, mint
               egy tetten kapott primadonna a szinpadon. Apropos, primadonna! Küldd el már édesem
               azt a selyem ruhakelmét, melynek párját N. grófnőn láttuk. Meghalok, ha még soká
               késel vele. Tegnap már magam akartalak meglátogatni, de a nagy sár akadályozott. (Nem
               volt fiákerre pénzem; az utolsó forintomon, minthogy gyomornyomásban szenvedek, «non
               plus ultrát» hozattam a conditoryból). Ha soká késel, elpusztulok, nemcsak szerelembú
               miatt, hanem anyagilag is. Ölellek! csókolom a szíved dobogását! N. Clementine,
               magányzónő.»</p>
            <p>- - - Ezek s ezekhez hasonló tartalmú levelek hevertek a fiatal ember asztalán. Mit
               kereshetnek e levelek s mi czéljok azoknak, - röviden megmondom. A még általunk
               ismeretlen fiatal em­­ber­­nek e levélírások, valódi kenyérkeresete. Ugyanis, az ipar
               és kereskedelem minden osztá­lyá­­ból s mind a két nemből, mesterlegények,
               boltossegédek, szobalányok, szakácsnők, varró­­­lányok, kik magok vagy nem tudnak
               írni, vagy idejök nincs az írásra, fiatal emberünkhöz folyamodnak, ki is csekély
               honoráriumért és csekély fejtöréssel fogalmazza helyettök a külön­böző helyekre szóló
               billet-douxkat. S e valóban sajátságos és eredeti kenyérkeresetből, melynek jelszava:
               ha nem is csurran, de legalább csöppen, - évek óta táplálja azon beteg nőt, ki
               megtörve testben és lélekben, nyugtalanul hánykódik nyomorúságos ágyán. A fiatal
               ember, ki minden mozdulatát aggodalommal kiséri, gyakran leteszi tollát, vagy épen
               füle mellé vágja s odamegy a nőhöz, vánkosát igazítja hanyatló feje alá, mi közben
               oly gondosan kérdezős­­ködik tőle: mije fáj ismét? hol szenved? óhajt-e valami
               orvosságot, vagy egy kis meleg levest? - (a szerelmes levelek nem igen hajtnak többet
               a konyhára, mint csak levesre valót). Azután ismét elfordul, miután a nő
               türelmetlenül utasítja vissza ajánlatát, - leül: egy mélyet sóhajt, vagy lehajtja
               tenyerébe fejét, honnan a bú elűzte gondolatait, melyekkel azokat a tarka szerel­­mi
               leveleket kellett volna alkotnia és fölékesítnie. - Majd ismét fölemeli fejét,
               odafordul a beteghez, s lágy, érzelemteljes hangon mondja:</p>
            <p>- Oh anyám! szívem vérét ontanám ki, egyetlen boldog órádért!.. Éjt-napot egygyé
               tennék, csakhogy neked visszaszerezhetném nyugalmas éjjeleidet!.. Mi lenne nekem a
               nélkülözés, ha téged meg egyszer bőségében láthatnálak elvesztett örömeidnek,
               jólétednek!..</p>
            <p>A beteg nő türelmetlenül vágott a fiú beszédébe.</p>
            <p>- Mit siránkozol itt a fülembe?! - monda - avagy segítesz azzal a bajon? Azon korban,
               mely­ben vagy, már bizonyos pályájának kell lenni az embernek! A te dolgod inkább
               mulatság és időlopás, mint kenyérkereset. Csak beszélsz, beszélsz és nem szerzesz
               semmit. Elpusztulunk éhen. Nem törődöl anyáddal!!</p>
            <p>A fiúnak szívébe metszettek e méltatlan szavak.</p>
            <p>- Isten bocsássa meg anyám! - sóhajtá lecsüggesztett fővel a fiú, s aztán szomorúan
               tevé utána: - hogy én nem törődöm veled anyám, - te mondod ezt nekem, ki reggeltől
               késő estig dolgo­zom, hogy....</p>
            <p>- Az nem dolog. A te munkád csak komédia, melyet krajczárral fizetnek az emberek, s
               nevet­nek fölötted, hogy olyan jó bolondra tettek szert.</p>
            <p>- Ne vedd fölhányásul anyám, - mondá szomorúan a fiatal ember - napi keresményemet
               minden estve átadom neked, a nélkül hogy csak csekély láttatja volna is. Magadra nem
               for­dítod, ételt nem hozatsz rajta, gyógyszer nem kell, az orvost visszautasítod.
               Hova teszed tehát azon naponkinti csekély összeget is?</p>
            <p>- Arra éhezel már? - mondá fölindulva a beteg s halvány arcza még jobban elsápadt. -
               Szeretnéd már eltékozolni azt a pár fillért? Nem jó lesz neked, majd ha meghalok?
               Három éve hogy együtt vagyok már veled; - mi lenne belőled, ha ez idő alatt azt a pár
               garast meg nem takargatom számodra? vagy félsz, hogy tán magammal viszem a sírba? oda
               varratom a kopor­sóvánkosomba? - - Miért hányod hát az ilyest szememre? Tudom, nénéd
               majd nem tenné azt. Miért is nem keresed őt fel? az majd jobban gondomat
               viselné!...</p>
            <p>- Meg akarsz-e ölni anyám? - mondá könnyezve a fiú: - hol és hogyan keressem fel őt,
               midőn három év óta hírét sem hallottam.</p>
            <p>- Miért titkolódzol tehát? miért nem mondod el őszintén, hol hagytad őt, hogyan
               váltál meg tőle? Úgy-e, nagy nyomorban hagytad? nem volt már ruhája sem.... Úgy-e,
               rongyos volt mondd, mondd bátran.</p>
            <p>- Ne kivánd oh anyám! sokszor beszéltem már róla, de sohasem igazat. Úgy szeretlek,
               úgy imádlak, jó anyám! szíved törnék meg, ha elmondanám, a mit én láttam, a mint én
               hagytam őt! Hagyjuk ezt akkorra, midőn fölgyógyulsz.</p>
            <p>- Az már csak a más világon lesz! Én pedig ezen a világon akarok róla mindent tudni,
               - mondá a beteg, és sovány csontkezeit, melyek szinte zörögtek, mint a halottéi,
               kinyújtá fia felé: - jer fiam, jer ide, ha szeretsz; ülj ide mellém, de az ágyamra;
               én is szeretlek téged, - - nem zúgolódom többet, csak beszélj róla. Inkább odaadom
               pénzedet is, melyet elrejtek előled, csak beszélj, beszélj! Aztán hagyj itt engem, -
               - vidd el pénzedet is, - - hiszen te szerezted, te is költheted el; - - minek is
               volna az már nekem?! jer, jer édes gyermekem, beszéld el, - hogyan, hol és minő
               állapotban maradt el tőled? Ott hagytad el történeted elbeszélését, midőn bizo­nyos
               Sérey báró vőn benneteket pártfogása alá; az isten áldja meg őt érte; - - - ki volt
               azon Sérey?</p>
            <p>- Nem tudok többet felőle, - felelt a fiú, mialatt fölkelt s a rozzant szalmaszéket
               közelebb vonva, az ágy mellett foglalt helyet: - nem tudok, anyám, mert én csak
               egyszer láttam őt, s másnap már Bécsbe utazott. Mi lakásán maradánk, Holdburgné és
               Berger Ottil felügyelete alatt. Hisz ezeket már említém neked..</p>
            <p>- Igen, - mondá türelmetlenül a beteg: - csak tovább!</p>
            <p>- Heteket, hónapokat tölténk ott, bővelkedve mindazon jókban, melyeket csak szem és
               száj kívánhatnak. Én, hogy megtudám lakásodat, József-utcza 42-dik szám alatt,
               azonnal Ottil és Betti kíséretében siettem fölkeresésedre. Te már akkor nem valál
               itt, anyám.</p>
            <p>- Igen, utánatok mentem Alörsre, honnan kétségbeesve tértem ismét ide vissza, mert
               már nem találtalak ott többé benneteket. Tovább!</p>
            <p>- Elcsüggedve tértünk mi is vissza Sérey lakába, és szinte fölhagytunk a reménynyel,
               hogy téged viszontláthassunk. Betti sokat sírt, és - - - oh istenem, mégis hamarabb
               megvigasz­ta­lódott s hamarabb feledett, mint én!...</p>
            <p>A fiú szünetet tarta mintegy elgondolkozva, ha vajon folytassa-e vagy elhallgassa, a
               mi követ­kezik. Anyja unszolására folytatá:</p>
            <p>- Mindennap ünnep volt a háznál. Vidám hölgyek, beszédes, tréfás férfiak jelentek meg
               esténkint, hol terített asztalok várták őket. Az ily estélyeknek mindig Betti volt a
               királynője. Körüle gyűltek össze azok a tréfás férfiak, kik annyi bohóságot követének
               el. - - Egy napon, - mi még sohasem történt, elhagyá Betti a házat. Nyugtalan kezdek
               miatta lenni, de Holdburgné azt mondá, hogy egy barátnőjét ment csak látogatni....
               Három nap mulva tért vissza... Oh anyám! alig ismertem rá. Olyan volt, mint a kit a
               koporsóba tesznek. Miért is nem tették akkor oda?! most jobb helyen volna szegény
               leányod!... Kisírt szemekkel jött felém; megölelt, reám borult és úgy zokogott!.. én
               is sírtam, mint a gyermek, - - hiszen akkor még gyerek is voltam, - - annak már három
               éve! Midőn fölemelte vállaimról fejét, sírva mondá: - Oh, Lajos, ha vala­hol
               föltalálod majd jó anyánkat, mondd meg neki, hogy leánya többé sohasem fogja őtet
               látni! mondd neki, hogy leánya el van veszve, de azt is mondd neki, hogy ne sirassa
               meg őt, mert nem méltó reá, hogy érette könnyeit hullassa!.. - Itt újra mélyen
               zokogott, s én szívemet érzém megtörni. Pedig akkor még nem tudám fölfogni e szavak
               értelmét. Oh, oly szomorú nap volt ez anyám! Betti egész nap szótlan volt. Este
               eljöttek ismét a bohó ifjak, tréfáikkal, ötleteikkel, melyek az egész társaságot
               megnevetteték, - - csak Betti nem nevetett és én; mert én mindig Bettire gondoltam és
               reád anyám!... A következő napokban már derültebb volt ismét Betti, sőt itt-ott
               nevetett is, különösen, midőn egy estve felém jött, s mutatá kezeit, hogy neki milyen
               szép arany karpereczei vannak, igazgyöngyből, nyakláncba és gyönyörű habos selyem
               ruhája... S valóban, az első pillanatra majd megvakultam, - úgy nézett, ki mint egy
               herczegnő; - - szemvakító brillánt tű a mellén s ragyogó gyűrűk az ujjain, melyeken
               még sohasem volt gyűrű, kivéve azon egyet, mit te hajadból fontál neki
               gyermekkorában, s melyet egész azon napig hordott az ujján.... - Mi történt veled
               Betti? - kérdém ámulattal: - hogyan juthattál te ezen drágaságokhoz, miknek súlya
               alatt szinte meghajolsz!!.. Betti nevetett s röviden azt válaszolá, hogy minek kérdem
               én azt tőle? nem elég-e az, hogy van?! s nem örülök-e, hogy végre már kivergődünk a
               szegénység porából, melyben hat évig hevertünk. S ekkor biztatott, hogy ne
               csüggedjek, mert ő rólam is, rólad is fog gondoskodni... Azon napon nagy estély volt.
               Az asztalnál két férfi közé ült Betti. Az egyik mintegy negyven éves lehetett, hanem
               a másik nagyon fiatal volt, - - az, kit multkor említék már neked, hogy kocsinkon
               hoztuk el Pestre, s ki meghitt házibarát volt Holdburgnénál. Betti nagyon sokat
               beszélt vele, ámbár az idősb férfival is csevegett, s a süteményeket mindig annak a
               tányéráról ette el. A vacsora nagy pezsgőzéssel végződék, s a pezsgőzés után, éjfél
               lehetett, midőn meglehetős mámorosan haza széledtek a vendégek. - - Ez így folyt szép
               darab ideig, tán hónapokon keresztül. Bettit sohasem láttam többé szomorúnak. Soha
               többé, s ez engem nagyon csüggesztett. Minden nevetése szívembe szúrt... Hogyis lehet
               nevetkérezni akkor, midőn apánk és anyánk sorscsapások alatt görnyed!!.. S Betti
               feledni látszék mindkettőt. Téged minél ritkábban hozott elő!.. Csak egyszer említett
               még, egy reggel, midőn azt mondá, hogy megjelentél előtte álmában, s megfeddéd őt; -
               - nem szomorúan és gyöngéden, mint anya eltévedt gyermekét, hanem mint itélő isten az
               elesett angyalokat. Ekkor újra rám borult s újra hullatá érted könnyeit és zokogva
               mondá: - Oh Lajos! minő éj volt ez, és minő álmok!! Nem bírom tovább! ha még egy ily
               álmom leend, nem fogok fölébredhetni belőle! Menj Lajos, hagyj egy időre magamat s
               menj, keresd föl anyánkat, - én adok pénzt neked, melylyel elutazhatol Alörsre; - -
               hátha ott van, - - hátha sikerül föltalálnod! Vigasztald meg őt! vigasztald nevemben
               is. Aztán jőjj ismét vissza, hogy akkor én is veled mehessek hozzá... - Másnap,
               utiköltséggel ellátva, búcsut vevék Bettitől, ki, mintha tegnap misem történt volna
               köztünk, vidáman sétált föl s alá azon férfi karján, kitől (miként meg­tudám) a
               brazeletteket s azt a sok drágaságot kapá. Dél felé már útban valék, s másnap
               Alörsön. Oh, mint dobogott szívem, midőn a régi ismerős házak előtt elhaladtam -
               egyedül! Házunk felé irányzám lépteimet, azaz azon ház felé, mely hajdan a miénk
               volt!... Becsületes jó apám boltczimere helyett - kocsmaczégér lógott a falról, s a
               hajdani bolt felett e fölirat állott: «bor és sermérés a kék macskához!» - Tehát a
               kék macska még folyvást játszotta szerepét!.. - Befordultam a házba. Minő érzelmek
               voltak azok anyám, melyek szívemet szaggatták, midőn keresztülmentem a szobákon!
               Minden talpalatnyi földön megállapodám, hogy visszaálmodjam magamat a multba, - azon
               multba, mely mint egy tündérmese vonult el lelkem előtt... - Itt volt az én ágyam,
               emitt Bettié, s amott a másik szobában, hol egy piszkos csavargó, bortól elázva,
               félholtan feküdte végig a padlót, - - ott: azon szent helyen volt anyám a te
               ágyad!... Oh, nagyon jól emlékszem reá! fölötte volt egy Krisztuskép, s akkor, - -
               akkor, - - valami haramia volt oda helyébe függesztve... Leültem egy asztalhoz, -
               bort hozattam ma­­gamnak. Abban a házban még sohasem ittam bort, csak akkor először.
               Oh milyen jó volt, midőn az első mámort érzém!... midőn feledni kezdem, hogy hol
               vagyok!... midőn leittam magamat, s elkezdének előttem tánczolni azok a profánus
               képek a falakon! midőn megeleve­nedni látszott előttem az a csavargó, ki félholtan
               feküdt a padlón!... Elkiáltám magamat! neved lebbent el ajkamon, oh anyám! S te nem
               valál ott. Ismeretlen alakok közelítének hozzám, kik kidobással fenyegettek...
               Ellentálltam, mintha jogom volt volna még azon házhoz, melyben világra hoztál. Őrült
               lehettem, mert az emberek egy része mulatni látszék össze-vissza beszélt szavaim
               fölött és ez engem bosszanta. Üveget kaptam föl, s azt egy szemtelen suhancz fejéhez
               hajítám. A vér elönté arczát s a másik pillanatban kivetettek az utczára. Szégyen,
               bosszuság s valami irtózatos keserű fájdalmak közt vergődtem egy utczai kúthoz s
               lemosám arczomról a meleg vért. Másnap híre futott a botránynak s elhagyám a várost,
               hogy visszatérjek ismét Bettihez. Késő este volt, midőn megérkezém. A sorsüldözések
               kifárasztának, s eredménytelen utam, valamint holmi magyarázhatlan sejtelmek, igen
               levertté tőnek. Sérey lakásán most is, mint három nappal ezelőtt, hogy onnan távozám,
               társaságot találtam. Hol van Betti? kérdem Holdburgnét, ki egy ringó támlásszékben
               ült, melyet támlá­­jánál fogva egy férfi hintázott. A férfiak összenéztek, Holdburgné
               pedig könnyen elpirult, és zavartnak látszék. - - - Betti kisasszony nincs többé itt,
               - mondá végre egy férfi, kivel már előbb is gyakran találkozám. - Nincs többé itt?
               tehát hol van? - kérdém megütközve. - Hja, elutazott, - lőn a válasz. - S hová? -
               Hogy hová, azt nem tudhatjuk, elég, hogy elutazott, Ottil kisasszony védelme alatt! -
               - Jó helyen lesz, ne is aggódjék ön miatta. - - Elsötétült szemeim előtt egyszerre
               minden tárgy. Fejem szédült és szívem úgy el volt szorulva. Tehát ezt is el kelle
               vesztenem. Nem volt elég apám, anyám s - - most még nővéremet is megfosztja tőlem a
               sors! Most már akár ő utána induljak!... de merre? merre keressem? Oh minő gonosz
               játékot űz velem végzetem! Irtózatosan fájt azon tudat, hogy eltávolításom egy időre
               a háztól ki­szá­mított vala. Nem akarom anyám, hosszasan elbeszélni kifakadásimat,
               sem azon szavakat, melyekkel illetem a hitvány, czudar népet, kiket egykor mint
               jóltevőimet imádtam. Fél óra mulva már kívül valék a házon, a nélkül, hogy tudtam
               volna, hová, merre leszek indulandó. Melyik részében fogom az ismeretlen nagy
               városnak eltölteni az éjszakát... Rosszul világított, néptelen utczákon bolyongtam
               keresztül, míg egy félreeső kávéház előtt vitt el utam, honnan zaj, lárma s hangos
               fölkaczagások üték meg fülemet. - Még van egy kis pénzem, - gondolám, - itt tán
               átvirraszthatom én is az éjt, legalább födél alatt leszek, s betértem. Épen egy
               rongyos férfit vezetett ki azon ajtón a pinczér, melyen beléptem. A fél homály miatt
               nem vehetem ki arczát, de meg aztán nem is érdekelt akkor senki és semmi. A benn
               puncsozó társaság igen lármás és jókedvű volt, s holmi gúnyszavakat kiabált a
               kiutasított férfi után. Én sohasem láttam ezen embert, és saját bajaimmal is eléggé
               el voltam foglalva, de mégis úgy szántam őt. Szinte kedvem volt volna utána menni, s
               az éjt együtt csavarogni át vele. Mikor magunk sze­ren­csétlenek vagyunk, mások
               szerencsétlensége iránt is fogékonyabbak vagyunk. Egy szöglet­ben foglaltam helyet, s
               hogy a helypénzt megfizessem, kávét rendelék magamnak s a mellett szépen megviradtam,
               a nélkül hogy az említett jókedvű társaságot fogyni láttam volna, sőt reggelig
               szüntelen szaporodék. Mikor megvirradt, nyakamba vettem ismét a várost, és szerte
               kalandoztam az utczákon, csak egyetlen ismerős lénynyel sem találkozhatva. Estve
               ismét fölkeresem azt a kávéházat, mely egy pohár kávé áráért szállást ad a szegény
               legénynek. Pár nap mulva, már ismerősek voltak előttem az arczok, melyekkel a
               kávéházakban találkozám, sőt némelyek már szóba is eredtek velem. Nincs könnyebb,
               mint az ily korhelyekkel kötni ismeretséget. Megtudták, hogy még ujoncz vagyok
               Pesten, hogy sem kenyerem, sem biztos állásom. Hogyan csudálkoztak rajtam; pedig
               nekik sem volt sem kenyerök, sem biztos állásuk, hanem azért úgy éltek, mint a
               herczegek, ha történetesen a herczegeknél is divatban van kávé­házakban virradni meg.
               Egy napon, szép tavaszi délután volt, pár korhely czimbora társasá­gában a
               városerdőbe sétáltunk ki, közönséget és hölgyeket bámulni. Minden úri fogaton
               meg­akadt szemünk, a melyben szép hölgyet pillantánk meg. Egy fényes, kétlovas fogat
               vágtatott el mellettünk; mintha delejes hatás vonta volna szemeinket feléje, oda
               tekinték. Egy férfival szemközt ülve, Ottilt és Bettit pillantám meg. Fölkiálték:
               Betti! Betti! - kiáltozám, s mint a roham, utána eredtem a tovavágtató kocsinak...
               Még hallám Betti sikoltását, s láttam, miként födé el kezeivel arczát s dől vissza
               ülésébe. A kocsi e perczben sebesebben rohant, s én, kime­rülve a futás és őrült
               kiabálásokban, összerogytam. Az emberek csodálkozva csoportultak össze körültem, s
               midőn föleszméltem, magam is alig tudtam visszaemlékezni rá, hogy mi történt velem. A
               kocsi már akkor eltünt szemeim elől... Leverém ruháimról a port, és szo­morúan
               megindultam azon utcza felé, merre a fogatot láttam eltünni. Mennyit adtam volna
               életemből, ha még egyszer találkozhattam volna vele! Egy óra mulva, sikertelen
               bolyongásaim után, ezen utczába vetődtem. A negyvenkettedik szám előtt vitt el utam.
               Szívem fön dobogott, midőn eszembe jutott, hogy te anyám, laktál egykor ebben a
               házban. Valami magyarázhatlan érzet oly ellenállhatlanul vont azon pillanatban ismét
               e ház felé. Elhatározám belépni, s a kapustól még egyszer tudakozódni utánad, hova s
               mikor hagytad el e lakásodat. Szerencsés gondolat volt, mert annak köszönhetem, hogy
               téged föltalálhattalak. - - - A kapus mindjárt megismert, s már messziről mondá,
               miszerint azon asszonyság, kit multkor kerestem, pár nap óta visszajött s ismét
               elfoglalá régi szállását... Oh anyám, ki tudná elmondani azon érzelme­ket, melyek e
               hírre támadtak bennem... Azon nap óta három év folyt le, s e három év óta egyszer sem
               hagyálak el. Megosztom veled szenvedésidet, együtt tűrök és nélkülözök veled, a
               nélkül, hogy csak egy sóhajomat is hallád, melyből tán panaszt vagy zúgolódást
               vehettél volna észre! S te mégis örökké elégületlen vagy velem... Leányodat óhajtod
               vissza, én meg mehetek, a merre jónak látom; - pedig leányod örökre el van rád nézve
               veszve... én - - oh anyám, szívem vérét ontanám ki egyetlen boldog órádért!..</p>
            <p>Az ifjú fölkelt e szavaknál, arczát törlé meg azon könyektől, mik az elbeszélés alatt
               fakadtak szemeiben.</p>
            <p>Odament anyjához, s kezét ajkaihoz emelé. Az oly hideg volt, mint a márvány, mintha
               az elbeszélés folyamában megfagyott volna.</p>
            <p>- Anyám, mi lelt? mi történt veled? - kiáltá halálra ijedve a fiú. - Szent Isten!
               elájult!.. Ennek én vagyok oka! oh, miért is hallgattam rá, s miért mondék el neki
               mindent, mit neki nem lett volna szabad tudnia soha? Most még boldogtalanabb fog
               lenni. Igen, hisz egyetlen örömétől vált meg, - - azon reményétől, hogy valaha
               leányát láthassa. Oh istenem; ébredj föl! anyám! térj magadhoz! ébredj föl! fiad
               térdel előtted!</p>
            <p>E pillanatban fölnyílt a kisded szoba ajtaja, s egy fiatal hölgy lépett azon be.</p>
            <p>Az ifjú gyorsan fölkelt anyja ágyától, s halántékára nyomva két tenyerét, a belépő
               elébe siete.</p>
            <p>- Oh, Róza kisasszony! - kiáltá: - segítsen ön, anyámat életre hozni. Elájult, vagy
               tán, - tán meg is halt...</p>
            <p>A fiatal hölgy, kit az ifjú Rózának szólíta, s ki alig lehete több tizenhét évesnél,
               - valódi szép­ség­­nek volt mondható. Igen gazdag fekete haja volt, igen piczin piros
               ajka, s igen szép metszetű fekete szemei. Egyszerű, házias öltözék volt testén,
               melynek növése könnyen vetélkedheték a czédruséval. Lábai mint a szikra oly parányiak
               valának. Az ifjú kétségbeejtő kiáltására elhalványult, s ott termett az ágy
               előtt.</p>
            <p>- Mi történt?</p>
            <p>- Nem tudom. Anyám, szegény anyám! - hebegé az ifjú, kezeit tördelve.</p>
            <p>- Szent isten! siessen ön orvosért! hamar, hamar! kiáltá a fiatal nő, mialatt a beteg
               fejét föl­emelé karjába s hanyatló hideg kezeit kezébe vevé. - Gyorsan, gyorsan
               orvosért! én addig itt maradok!</p>
            <p>Az ifjú kalapját ragadá s mint eszeveszett elrohant a szobából. Tán el is felejtette,
               mikor a kapun kiért, hogy tulajdonkép orvosért kell mennie.</p>
            <p> </p>
         </div>
        <div type="chapter">
            <head>XIII. Kézfogó, ara nélkül.</head>
            <p>Ugyanazon időben, napon és órában, valamint ugyanazon házban maradunk jelen
               fejezetünk folyamában is, - azon különbséggel, miszerint földszintről az emeletbe
               lépünk, hol nem nagy fáradságunkba fog kerülni felejtenünk a nyomort, melynek föntebb
               tanui valánk. Lent éhség, nyomor, - itt fönt bőség és jólét. Ott egy anya, leánya
               feletti kétségbe-esésében, a halállal küzd, itt egy más anya, leánya számára
               menyasszonykoszorút fon. Ott is köny, itt is köny. Amott a bú, emitt az öröm sajtolja
               azokat a szemekbe. Gyönyörű ellentétek, melyekből áll az élet, s melyek változatossá
               teszik a világ folyását.</p>
            <p>Első beléptünkkel az emeletbe vidám társaságra bukkanunk.</p>
            <p>Fényesen öltözött hölgyek, betanult mosolylyal ajkaikon, - s fényesen öltözött
               uracsok, mes­ter­kélt érzelmekkel szíveikben, föl s le hullámzanak a teremben, mely
               ma nagy eseményeknek lesz tanuja.</p>
            <p>A háziúr élemedett, tisztes férfi, iszonyú nagy sasorral s még iszonyúbb apró
               szemekkel, milyeket az ember ha lát, önkénytelen tünődnie kell fölöttök, ha vajon
               látásra, vagy tán szaglásra vannak teremtve azok. Szép ősz, tömött bajusza és haja
               van, mely minden esetre tiszteletre gerjeszt iránta. Felesége többnyire az oldala
               mellett van. Valódi fölkiáltójel, - t. i. a felesége, a mennyiben oly magas és a
               mellett oly sovány, hogy ha az ember rátekint, azonnal megéhezik, - t. i. a ki
               rátekint. Azt mondják, hajdan szép volt, - s hogy most nem szép, azt egyenesen az
               időnek köszönheti, mely sokkal jobb fogakkal van megáldva, mint az emberek, -
               daczára, hogy már hat ezer esztendő óta folyvást koptatja azokat az örökkévalóságon.
               A háziúr és neje, névszerint Berkey Bálint úr és Berkey Eufrózina asszonyság,
               harminczöt év óta élnek már boldog házaséletet, sőt mondhatjuk - családéletet, miután
               az ég egy oly szép lánynyal áldá meg házasságukat, milyennek - sem szépségre, sem
               jóságra, hetedhét országban nem volt párja azon időben.</p>
            <p>E szép lánynak lesz ma kézfogója.</p>
            <p>Ki van világítva minden szöge-zúga a háznak. Még a cselédség is jóformán -
               kivilágított állapotban van már.</p>
            <p>Hat órakor gyülekezni kezdenek a vendégek Bálint úr körül, ki alig győzi már
               megköszönni a sok jó szerencsekivánatot a leendő egybekeléshez.</p>
            <p>- Hja, bizony, sok bajjal jár egy leány kiházasítása! - mondá többek közt egy
               őszbecsavarodott úr, ki három hajadon lányával jelent meg az ünnepélyen.</p>
            <p>- Pedig az isten rendelte; - jegyzé meg a három hajadon édes anyja, ki, mint mondani
               szokás, még most is jobban elkelt volna, mint leányai. Leányai nem szóltak semmit,
               mintha hallga­tásuk által akarnák tudatni beleegyezéseket ez állításba, miszerint a
               házasság, isten rendelete, s egyszersmind tudatni azon szomorú meggyőződésöket is,
               hogy az emberek nem szokták mindig teljesíteni az isten rendeletét.</p>
            <p>E pillanatban egy öreg úrral szaporodék a társaság, ki is megjelenésével hatást
               látszott elő­idézni, legalább a vendégek, mint mikor valamely fontos személy jelenik
               meg, titkon össze­tekintenek, sőt némelyek elég bátrak voltak egymás fülébe sugdosni
               is. Magas, sovány alak volt a belépő, ősz haja, s barázdás homlokáról itélve, túl
               lehetett a hatvanon. Kopott dohány­­színű őszi kabát volt testén, mely nyakig vala
               gombolva, s inkább lehetett volna gondolni, hogy rókavadászathoz öltözött, mint
               kézfogóra. Nadrágja, csizmái, fesledezett selyem nyak­kendője, épen nem mutatának
               benne gentlemanre.</p>
            <p>Midőn belépett, a háziúr azonnal elébe siete és régi szokás szerint latin szavakkal
               köszöntve, kezet szorítának.</p>
            <p>- S hogy érzi magát, domine spectabilis? kérdé a most érkezett, midőn helyet foglalt
               a háziúr mellett.</p>
            <p>A háziúr, - arczán némi elégületlenség kifejezésével válaszolá:</p>
            <p>- Bizony bizony, mi az egészséget illeti, nem a legjobban vagyok. Ezek az átkozott
               ujságok folyvást bolondítanak hirdetményeikkel. Minden számban jelenti magát egy-egy
               új csuda­­orvos, és mi legkülönösebb, mindig oly betegségek ellen találnak föl
               szereket, mikben én szenvedek. Most két hete olvastam, hogy «Nincs több fogfájás!» -
               Kapom magamat, azonnal megszerzem drága pénzért a hirdetett gyógyszert, s ím tegnap
               már az utolsó fogamat kellett kihuzatnom. Most már hiszem, hogy nem lesz többé
               fogfájás! Multkor szintén olvasám a májbetegségek elleni hathatós csalhatlan
               gyógyszert, mely a hirdetmény szerint új találmány. Megszerzém magamnak, s élek is
               vele, hanem biz az én májam cseppet sem tágít. Pedig szenvedhetlen betegség. Az ember
               tele van képzelődéssel általa. Multkor is a boromat meg akartam inni, a pohárban egy
               szőlőmagot pillanték meg, s az én fejemből ki nem lehetett verni, hogy az nem egér.
               Ezt a máj okozza. Tegnap a gyomrom megkordult, s én azonnal erősen fejembe vettem,
               hogy az nem gyomorkorgás volt, hanem valóságos békakuruttyolás. Ezt mind a
               májbetegség szüli. Nem tudna valami orvosságot spectabilis a májbetegség ellen?</p>
            <p>A kérdezett összeránczolá homlokát, s tudós basszushangon válaszolá:</p>
            <p>- De igen, - úgymond; - Lipcsében jelent meg egy könyv, mely megbecsülhetlen
               találmányok­kal bővelkedik a még nagyon kiskorú orvosi tudomány terén. Egy példányát
               bírom én is e könyvnek, s ha jól emlékszem rá, szól a májbetegségekről is.</p>
            <p>- Ajánl gyógyszert ellene?</p>
            <p>- Minden esetre, még pedig csalhatatlant.</p>
            <p>- Próbált gyógyszer? - kérdé Bálint úr, s apró szemei kitágultak a nagy
               kiváncsiságtól.</p>
            <p>- Még ez egyet nem próbálám meg, hanem azért teljes hitemet helyezem belé, miután
               minden eddig megpróbált szerét csalhatlannak találám. Legyen holnap szerencsém
               spectabilis, majd kisérletet teszünk a májbetegség ellen.</p>
            <p>A háziúr megköszönvén, tovább kérdezősködék:</p>
            <p>- Hát kedves háznépe, spectabilis?</p>
            <p>- Oh, otthon minden jó rendben van, - felelt amaz. - Ide nem számítva, hogy mult
               hónapban nagy csapás ért.</p>
            <p>- Hogyan?!</p>
            <p>- Megdöglött a szegény tánczoló pókom, mondá elszomorodva az öreg úr. - Hanem kaptam
               helyette gazdag kárpótlást. Béla öcsém megszerezte számomra azt a híres sakkozó
               majmot, mely Bécsben oly nagy hatást csinált.</p>
            <p>- Sakkozó majmot?! - kiálták egyszerre a hölgyek. - Oh, beh szeretnék egy olyant
               látni! - S igazán sakkoz?</p>
            <p>- Nincs az a sakkista, ki megverje őt, - mondá komolyan az öreg, kiről olvasóim is
               gondol­hatták már, hogy az senki egyéb, mint Zsedőfi András úr, a különcz és
               nőgyűlölő.</p>
            <p>- Oh beh szeretnék én azzal a tudós majommal egy partiet sakkozni! - mondá egy
               negyvenes asszonyság, ki, minthogy igen szép párizsi legyezője volt művészi
               amorettekkel, szüntelen legyezé magát, daczára, hogy a teremben egy csepp meleg sem
               volt; - tudom, hogy én meg­győzném!</p>
            <p>- Asszonyokkal nem szokott játszani, - mondá a különcz.</p>
            <p>- Oh, minő goromba!</p>
            <p>- A majom, vagy én? melyiket értette kegyed?</p>
            <p>- Én csak egyszerűen a majmot értettem, - felelt oly arczczal és hangon a sértett nő,
               mely minden esetre kétértelműséget fejezett ki, s aztán, tovább legyezve magát,
               szomszédjához fordult.</p>
            <p>Szerencsére új vendég érkezék, kinek megjelenése a folyamatban lévő tárgyakról elvoná
               a figyelmet s végét szakítá. Az új vendég fiatal dandy volt, öltözve mint egy
               divatkép, és szép, mint egy Adonis. A legmesterkéltebb könnyűséggel, fesztelenséggel
               hajtá meg magát a társa­ság előtt, - annyi ügyességgel, hogy a sarkán egy felet
               fordulva, a társaság minden tagja mintegy egyszerre lőn általa üdvözölve.</p>
            <p>Minden hölgy rajta feledé szemét. S minden hölgynek mondott valami kellemest, - sőt
               az öreg urak gyöngéit is látszék ismerni, mert pár megjegyzésével egyenként
               megnevetteté őket. Az öreg urak pedig igen szeretik a készet megnevetni.</p>
            <p>E fiatal dandyról ismertetésül vagy fölvilágításul, csak kettőt mondunk olvasóinknak.
               Először: - ő a jelen ünnep hőse, azaz a házikisasszony jegyese; s másodszor, hogy a
               jegyes Zsedőfi Béla!</p>
            <p>A társaság bennünket legközelebb érdeklő tagjait már láttuk, egynek hiányával. Azon
               egy nélkül pedig nem történhetik meg a kézfogó. S ez, a mátka, - névszerint Berky
               Róza kis­asszony, Bálint úr egyetlen lánya.</p>
            <p>Róza kisasszony azon időben kapós leány volt Pesten! A poéták verseket írtak hozzá a
               divat­lapokban; arszlánok éji zenéket csináltak ablaka alatt, s a farsangi bálokra
               már októberben le volt foglalva az első franczia négyestől kezdve az utolsó
               csárdásig. S mindezen kitüntetések mellett is nem volt Pesten az a férfi, ki
               szerelmével dicsekedhetett volna. Apja kedélyes, jó magyar úr volt, nyolczezer forint
               évi jövedelemmel, mely összeg által leánya ha nem is első­rangú, de minden esetre
               jelentékeny partienak tartaték a férjhezmenendők névsorozatában. Apja régi jó
               tabuláris ügyvéd volt, mely foglalatosságot nem annyira érdek, mint inkább
               szenvedélyből folytatá (nem irigylendő szenvedély). Egész juris prudentiája abból
               állt, hogy a feleket valami bámulatos módon rendesen ki tudta egyeztetni. S ez neki
               nagyon tetszett. Mi­dőn jurátus korában czensurázott, akkor is arról volt
               emlékezetes, miszerint az irásbeli vizs­gálaton elébe tett próbaperfolyamatban
               annyira megunta az al- és fölperesseli czivódást, hogy mind az alperest, mind a
               fölperest - kibékítette. A czensorok elnevették rá magok, s megadták neki a diplomát.
               (Az ilyen ügyvéd nem ártalmas.) Azóta, minden évben három patvaristát s két jurátust
               tartott az oldala mellett, azon megjegyzéssel, hogy a patvaristáit frátereknek hívta,
               a jurátusokat pedig miczéknek. A patvaristáknak, elcsapatás büntetése alatt meg volt
               tiltva, - verset írni, gitározni s özvegy asszonyokhoz járni. S még ehhez járult (a
               mi nagyon eredeti), miszerint sohasem fogadott előbb patvaristát, míg be nem
               bizonyítá, hogy fütyölni tud. S mindez azért, mert a patvaristái jártak fölváltva le
               borért a pinczébe, melynek lépcsőjéig rendesen el szokta kisérni az ügyvéd úr, s
               midőn a patvarista leért a sötétbe, azonnal el kellett kezdenie rettenetesen
               fütyölni; mert ha egyszer nem fütyölt, akkor az ügyvéd úr aztán tudta már, hogy most
               - iszik a patvarista. - A jurátusai azon kiváltságban részesültek, miszerint meg volt
               nekik engedve, hogy a csizmáikat mással tisztogattassák, s néha-néha - de csak tanuk
               előtt, - szót is válthatnak Róza kisasszonynyal, - ki azonban nem sokat hallgatott
               rájok.</p>
            <p>Róza nagyon kedves egyéniség volt, s bálványa a családnak; de még a patvariának és
               juratériá­nak is.</p>
            <p>A sors úgy akarta, hogy Zsedőfi Béla, - ki különcz nagybátyja vagyonát volt
               öröklendő, belé­­szeressen. Hanem a sors nem akarta úgy, hogy a lány viszont
               belészeressen Béla úrfiba, - daczára, hogy Béla volt olyan szép férfinak, mint a szép
               Róza lánynak. De ez már a természet titkaihoz tartozik. Többnyire oly nőkbe vagyunk
               szerelmesek, kik bennünket nem szeretnek, s oly nők szeretnek viszont, kikkel mi nem
               rokonszenvezhetünk. Innen támad a sok boldogtalan szerelem, - mely boldogtalan
               szerelem ha örökre elenyésznék a földről, a költők még hama­rább halnának el éhen,
               mint eddig. Róza kisasszony azon időtől kezdve, mióta Béla a házhoz járt, föltünőleg
               megváltozott, melankolikus és szótlan lett. Bizonyosan a szerelem bántja őt, -
               gondolták az emberek s hagyták őt melankolizálni.</p>
            <p>Apja nagyon örült e jelenségnek, mert semmisem lett volna előtte kedvesebb, mintha
               Zsedőfi András úr unokaöcscsével léphetett volna leánya házasságra. Daczára, hogy sok
               furcsa hír szállongott Béla úrfiról, de az, az öreg úr előtt nem tett semmit. Majd
               kiforrja magát: gondolá, s még a legjobb férj válik belőle. S nagyon örvendett neki,
               midőn egyszer azon hírt hallja, hogy Béla már csakugyan kiforrta magát; azaz, mintha
               ollóval vágták volna ketté előbbi élet­folyamát, megszünt játszani, éjjelezni,
               miniszterek asztalánál ebédelni, herczegnőknek udvarolni, spanyol bikaviadalokon
               győzedelmeskedni, Balzacról, Hugó Viktorról beszélni, minden hónapban háromszor
               párbajt vívni, sat. S mindezt azért, hogy Róza kisasszony kezét elnyerhesse.</p>
            <p>Zsedőfi András, a gazdag nagybátya és engesztelhetlen nőgyűlölő, sokáig nem akart
               hallani sem unokaöcscse házasságáról. Csupán oly egyéniség, mint Béla, hajthatá meg
               az öreg különcz makacsságát, ki beszélő papagályokat, sakkozó majmot, ördöngös
               könyveket, kártyázó usz­kár­kutyákat, s az ég tudná, miféle csudaállatokat szerzett
               az öregnek, mely meglepetések soha­sem téveszték el hatásukat.</p>
            <p>Róza atyja, a tabuláris ügyvéd úr, kinek egyik legfőbb hibája volt a hypochondria,
               igen meg­hitt lábon állt a gazdag különczczel, ki titkos és csodálatos mesterségeivel
               nem egyszer segí­tett annak képzelt bajain, s ez a különcznek nagyon hízelgő volt,
               hogy legalább találkozott már egy okos ember, ki az ő elvei és tanainak hitelt adott.
               Tán ennek lehet tulajdonítani is, hogy az öreg végre kiengesztelődött leendő
               örökösének házasodási eszméjével.</p>
            <p>Míg a házasság fölötti alkuk tartának, Róza kisasszony szemlátomást elvonulóbb lett
               minden társaságtól. Néha órákig el volt zárkózva szobájába, s még anyját sem bocsátá
               magához, kit pedig nagyon szeretett.</p>
            <p>- Hagyni kell őt! - mondá az ügyvéd úr; - minden lánynak vannak szeszélyei. Majd
               meg­változik, ha asszony lesz. Csak a kézfogót kell siettetni.</p>
            <p>A kézfogó ideje csakugyan el is érkezék.</p>
            <p>Vőlegény és násznagyok már készen álltak a szükséges szertartásokhoz, midőn az
               örömanya lélekszakadva fut be férjéhez, s annak valamit súg fülébe.</p>
            <p>Az ügyvéd elsápadt a hallott szavakra, elhagyá székét s nejével távozék a vendégek
               közől.</p>
            <p>A társaság már türelmetlenkedni kezde.</p>
            <p>- Hol késik Róza kisasszony? kérdé Béla, ki mint kinek egyszerre sejtelmei támadnak,
               igen nyugtalannak látszék.</p>
            <p>- Tán öltözik, - mondák többen a hölgyek közül.</p>
            <p>- De ily soká! hiszen már nyolczadfél!</p>
            <p>- Hja, nem minden nap kézfogó.</p>
            <p>- Én is úgy tettem, mikor a kézfogóm volt.</p>
            <p>- Hadd türelmetlenkedjék a vőlegény! - mondá egy asszonyság, - annál édesebb lesz a
               kéz­fogás.</p>
            <p>Eltelt ismét fél óra. Az ügyvéd úr szakácsnője már panaszkodék künn a konyhán, hogy
               minden étele elromlik, pedig ő nem akarná ennyi vendég előtt elrontani hitelét.</p>
            <p>A társaság már csakugyan türelmetlen volt, Béla tűhegyen állt, az asszonyságok
               sugdostak, a leányok ásítottak, az öreg urak egymás fülébe morogtak.</p>
            <p>- Megfoghatlan e késedelem!</p>
            <p>- Valami bajnak kellett történni.</p>
            <p>- Tán elájult a kisasszony.</p>
            <p>- Én háromszor ájultam el, midőn kézfogóm volt, - mondá azon asszonyság, ki mindig
               legyez­te magát.</p>
            <p>- Én bizony el nem ájulnék! - szólt egy piros arczú lány, ki már megérettnek látszott
               a férjhez­menésre.</p>
            <p>- Bizonyosan nagyon befűzték, azért lett baja, jegyzé meg egy igen kövér
               asszonyság.</p>
            <p>- Miért is nem megy már ki a divatból az az átkozott fűző?! - szólt egy iszonyú
               sovány hölgy, ki sohasem szorult fűzőre.</p>
            <p>- Tán a czipőivel van baja; bizonyosan nem húzhatja föl! - jegyzé meg ismét a
               legyezős hölgy, mialatt szép szabású lábait nagy ügyességgel kezdé hintázni, hogy a
               mellette ülő férfinak megakadhattak rajta szemei.</p>
            <p>E suttogva történt megjegyzések még soká tartának, s az idő rohanva haladt. Már
               elmult nyolcz óra.</p>
            <p>Zsedőfi András ekkor fölkelt, s azt mondá, hogy maga megy megtekinteni e késedelem
               okát. Elment, s nem is jött többet vissza.</p>
            <p>Tíz percz mulva a kiadó násznagy kerekedett fel, s az is kiment a teremből, hogy hirt
               hoz­hasson a társaságnak.</p>
            <p>Kiment, s az sem jött többet vissza.</p>
            <p>Végre a vőlegényre került a sor, s az is távozott, hogy majd meglátja ő, majd
               megtudja ő, mi történhetett. Béla kiment, s nagy megütközésére a melléktermekben a
               legborzasztóbb zavar­ban találá a háznépet. Alig hitt füleinek, midőn e szavakat
               hallá: - Róza eltűnt a háztól; elveszett!!!</p>
            <p>- Róza kisasszony?! - mondá elsápadva a vőlegény.</p>
            <p>- Seholsem találjuk! Oh istenem, mi történhetett vele?...</p>
            <p>- S mi lehet oka e hirtelen elveszésének? kérdé mindig kétségbeesettebben a
               jegyes.</p>
            <p>- Nem tudhatjuk, - felelt az apa, mialatt fáradtan a levertségtől, egy székre veté
               magát s tenyerével elfödte arczát. - Végem van! Ha ennek híre megy, - - - oh, ez
               botrány!</p>
            <p>- Oh, ez botrány! - viszhangzá sírástól elfojtott hangon a leendett örömanya.</p>
            <p>A vén különcz e közben, ki szinte tanuja volt e jelenetnek, megunván a sok jajgatást,
               hidegen, vette kalapját, unokaöcscsének intve, hogy kövesse őt. Valamit mormogott is
               a foga közt, mit azonban nem lehete érteni, - bizonyosan mentegetőzött, hogy ő nem
               tehet róla, és hogy ennyire meg ennyire sajnálja e véletlen esetet, de ezáltal a
               viszony egyszer mindenkorra fel­bontatik. Aztán meghajtá magát, s unokaöcscsével, ki
               sárgább volt a viasznál, a termet el­hagyá. A vén különcz arczán némi diadalérzetet
               lehetett volna leolvasni, mintha mondta volna: ilyen botrányt csak asszonyok képesek
               elkövetni.</p>
            <p>Midőn a lépcsőzeten lehaladt, útja épen azon kis szobácska ajtaja előtt vitte el,
               melynek ablaka az udvarra szolgált, s melyben mintegy pár órával előbb a
               Goldbach-fiút hagytuk, anyjával és azon fiatal hölgygyel, kit Lajos az első
               pillanatban mindjárt Róza kisasszonynak szólíta.</p>
            <p>A kis ablakon keresztül erős sírás üté meg fülét. Kiváncsisága megállítá őt, s a
               rosszul függöny­zött ablakon betekinte.</p>
            <p>Roskadozott ágy körül, egy csoportban, férfi és női alakokat pillanta meg. Egy
               ismeretlen fiatal ember térdelt az ágy előtt, egyik kezével arczát födve el, a
               másikkal pedig az ágyban fekvő nő lecsüngő karját vonva szívéhez. Mellette koros
               férfi állt, kezét a fekvő nő halántékán tartva; a férfi mellett pedig egy szintén az
               ágynál térdeplő hölgyben - Rózát ismerte fel.</p>
            <p>- Nézd, nézd öcsém, - mondá Bélához fordulva: - mátkád ott imádkozik a mellett a
               fiatal ember mellett.</p>
            <p>Béla oda tekinte, s megingott lába alatt a föld. - Megismerte Goldbach Lajost. S ez
               tán nagyobb hatással volt reá, mint azon furcsa fölfedezés, miszerint jegyesét, a
               legkényesebb pillanatban, egy fiatal ember mellett találja térdepelni, sírni, vagy
               imádkozni.</p>
            <p>- Szép történet! - mondá gúnyosan a különcz - nem ismered azon fiatal embert? Lám,
               lám, hogy keresték a mátkát mindenfelé, pedig a házban van, s ők azt hitték már, hogy
               elszökött a háztól. Oh, oh!...</p>
            <p>Béla nem bírt válaszolni meglepetésében. Eszébe jutott Betti, a szerencsétlen
               Goldbachné, és az ő terve szerint kijátszott Lajos.</p>
            <p>- Valóban mulatságos jelenet! - mondá tovább a különcz. - Kedvem volna e csinos
               gruppirungot viaszba önteni a muzeumom számára. Többet érne a sakkozó majomnál.</p>
            <p>Béla lábai le voltak gyökerezve, különben tán elrohant volna e borzasztó helyről.</p>
            <p>E pillanatban fuldokló hangok törtek keresztül az ablakon, melyek tökéletesen
               érthetők valá­nak. A különcznek kedve jött kissé késni és hallgatózni. Hallá, midőn a
               fiú zokogva mondá:</p>
            <p>- Oh anyám, ébredj, ébredj! térj magadhoz!</p>
            <p>S hallá, midőn az orvos az ágytól elfordulva mondá:</p>
            <p>- Már nem ébred fel többé. Meghalt.</p>
            <p>E szavak még a vén czinikusra is valami rendítő hatással voltak, s magába mormogá: -
               meg­halt! azon fiatal ember anyját veszté el. Szomorú hely ez! jer Béla, menjünk!
               mulatságosabb ennél a tánczoló pók, meg a sakkozó majom. Jer, jer!</p>
            <p>Béla mozdulatlanul és halálsápadtan állt meg egy helyen; vállával a falhoz
               támaszkodék, s arczáról valami hideg veríték gyöngyözött alá.</p>
            <p>Ezalatt újra hangzék a kisded szobából:</p>
            <p>- Szegény anyám! egyetlen örömem, életem, minden gondolatom te! miért kelle téged
               elveszítenem?! oh, leányod, leányod vitt a másvilágra!</p>
            <p>Béla az ájuláshoz volt közel. Minden pillanatban eszméletének elvesztésétől félt. Oly
               kínos furdalását érzé a lelkiismeretnek.</p>
            <p>A szobában épen kalapja után nyult már az orvos, midőn Lajostól kérdezé:</p>
            <p>- Én még most láttam önt először fiatal ember; anyja nagyon sokat szenvedhetett -
               szív­repedésben halt meg. Mondja csak ön, hogyan hívták édes anyját?</p>
            <p>A kérdezett fölemelé könytől ázott arczát, s tört hangon válaszolá:</p>
            <p>- Goldbachné.</p>
            <p>Hanem erre a szóra meg aztán már a különczczel fordult egyet a világ. - Goldbachné,
               az ő egykori neje, - itt e helyen és - meghalva!... Egyszerre húsz év emlékezete
               merült fel lelkében. Eszébe jutott hajdani szerelme e nőhöz, s azon nap, melyen neje
               megcsalta s elhagyta őt, mely esemény őt nőgyűlölővé, különczczé, mondhatjuk,
               félőrültté tette. Eszébe jutott azon nap, melyen őt ismét feltalálta, elfogatta,
               beperelte és bebörtönözteté. S most azon nő, itt, e nyo­morult fészekben, annyi évek
               óta kiállt szenvedései után - meghalva! Örüljön-e most már a Nemesis e világos
               játékának? vagy megszánja őt s mint keresztyénhez illik, bemenjen hozzá, hogy
               megbocsásson és megáldja őt halottas ágyán?... Bah! mondá magában szünet mulva, midőn
               már kiokoskodta magát a czinikus: - azzal már nem lesz rajta segítve! Meghalt,
               punk­tum! menjünk haza! holnap majd küldök pénzt a temetésre. El kell hiszen őt
               tisztességesen takaríttatni, mert végre is akármint okoskodom, egykor nevemet
               viselte; - úgy van, - szinte egy évig Zsedőfinének hívta a világ. Meghalt, - menjünk
               haza, öcsém! - mondá, és sarkán megfordult a kapu felé.</p>
            <p>Hanem az «öcsém» nem igen bírt oly könnyen megperdülni a sarkán; - úgy tántorgott a
               fal mellett, mintha most mindjárt ő következnék abba a halottas ágyba
               beléfeküdni.</p>
            <p>- Hát neked mi bajod? - kérdé oly hangon a különcz, mint ki már el is feledé a
               szomorú jelenetet, melynek tanuja volt. - Na bizony, - kár falba verni a fejedet
               azért, hogy szép mátkádat nem az illető helyen, hanem itt találtad. Azt mondja
               Shakespeare: «Asszony, mint a többi asszony!» Mondj le öcsém a házasságról.</p>
            <p>A kapun kiértek, s a nélkül, hogy Béla, kinek szüntelen fülébe csengtek e vérét
               fagyasztó szavak: «Leányod vitt a más világra» - válaszolt volna, tovább mentek.</p>
            <p>Ezalatt a kisded halottas szobában elcsendesült minden. Az orvos eltávozott. Lajos
               oda borult az ágyhoz; nem tudott többé sem sírni, sem beszélni. Mellette állt Róza,
               összetett kezekkel, melyeket még a halott feletti imádkozása közben feledett úgy.
               Lajos e pillanatban nem látta már őt. Rajta nagy éj feküdt. Pedig csak fel kellett
               volna tekintenie, - - mellette már a korány volt: a szép s gyöngéd keblű Róza.
               Sejthette-e akkor az ifjú, hogy e korány az, mely élete fölött elűzendi egykor azt a
               sötét, kínos éjszakát?!..</p>
            <p>Róza, szünet mulva, némán, minden bucsúvét nélkül, de könnyes arczczal elhagyá a
               szomorú helyet. Oly nesztelen távozott, mintha csak szellem költözött volna onnan
               el.</p>
            <p> </p>
         </div>
        <div type="chapter">
            <head>XIV. Syrén.</head>
            <p>Alig van város Európában, melyet nehezebben lehetne jellemezni mint Pestet.</p>
            <p>Pest főváros, Pest nagy város, Pest kis város, Pest virágzik. Pest hanyatlik és még
               isten tudná, mi mindenféle különböző véleményt lehetne és lehet is felőle adni.</p>
            <p>Az áll, hogy Pest főváros, az is áll, hogy nagy város, - ha t. i. Kőrös, Kecskeméthez
               hasonlít­juk, az is áll, hogy kis város, ha t. i. Páris és Londonnal hozzuk
               párhuzamba, az is áll, hogy virágzik, ha kereskedését tekintjük; de az is áll, hogy
               hanyatlik, ha régi élénkségét vesszük, melynek elveszítésével, veszíte fővárosias
               színezetéből is.</p>
            <p>Pest nagy város. Vannak palotái, színházai, muzeuma, lorettei, úrhölgyei, delnői,
               grisettei, bankárai, proletáriusai, s lakják: németek, francziák, olaszok, görögök,
               zsidók, örmények, sőt helylyel-közzel - még magyarok is. És Pest mégis kis város is.
               A hír itt is oly sebesen szárnyra kel, mint egyéb apró városkában; ha p. o. a
               Váczi-utczában valaki megbotlik, az Úri-utczában már az a híre, hogy azon valaki
               elesett, a Bálvány-utczában pedig azt beszélik, hogy azon valaki a lábát törte ki,
               sőt a Nádor-utczában már tudni akarják, hogy azon valakit a fiáker gázolta le, míg
               végre a Kerepesi-úton már olyanok is találkoznak, kik látták, midőn azon fiákert már
               be is vitte a városhajdú. S így, nem csodálkozhatunk, ha a fentebbi szakaszunkban
               elbeszélt menyekzői fiaskója Zsedőfi Bélának, más napra már bejárta a fél várost. Még
               pedig terjedt és növekedett útjában, hasonlólag azon hógomolyhoz, melyet egy gyermek
               ökölnyi nagyságban megindít, s mire a harmadik utczába ér vele, az egykor ökölnyi
               nagyságú hó­gomoly akkorává nő, hogy tizenkét gyermek sem bírja odább mozdítani.</p>
            <p>Zsedőfi Béla jegyese, nem jelent meg az eljegyzésen. Ez volt a hír első kiinduló
               pontja, mely végre annyira nőtte magát, miszerint bizonyos kávénénikék körében ekkép
               fejeztetett be: Zsedőfi Béla menyasszonya egy rongyos fiatal emberrel megszökött, a
               gondos és előrelátó menyasszony nem mulasztván el apja pénzes ládájának jól fenekére
               nézni, hogy valahol Amerika őserdőiben (hova költözendők), gondtalan, idylli életet
               biztosítsanak magoknak.</p>
            <p>Hogy azonban e világrázó hírből mennyi igaz, - olvasóink legjobban tudhatják. Még egy
               lény volt azon időben Pesten, ki szintén leghatározottabban tudta, mennyiben áll a
               dolog. Ezen egy lénynyel szükséges megismerkednünk.</p>
            <p>Ugyanazon időben, melyben föntebbi szakaszunk játszék, a Hatvani-utcza egyik
               díszesebb épületének legszebb lakosztályát egy magányos fiatal hölgy bírta. Termei a
               legdúsabb úr­höl­gyek palotáinak mintájára valának bútorozva, szőnyegezve, diszítve.
               Nem hiányzott bennök semmi, a mit a kényelem és elegánczia igényeinek a művészet
               föltalált. Nem hiányzott semmi, csak a boldogság, - az, a miről a költők azt szokták
               tartani, hogy a szalmakunyhóban is föl­található. A fiatal hölgy évek óta bírta e
               lakot, s közönségesen csak e néven ismerték őt az emberek: «syrén». Igen megtisztelő
               név oly nőnek, kinek egyetlen kincse csak a szépség. S valóban, egy-egy szebb
               hölgyet, azon években nem igen mutathatott volna föl Pest. Csak azon hölgyek nem
               irigyelhették őt, kiknek nem minden ambicziójok az, hogy csupán csak szépnek
               tartassanak. E syrén, a szó teljes értelmében mesés életet élt. Termeiben csak két
               lénynek volt bejárata. Az egyik bizonyos gazdag mágnás, - fején szürkülő hajakkal, s
               vállain 40-50 évvel. A rosz világ azt akarta tudni, hogy a mágnás nőül akarja venni a
               syrént, miről azonban a mágnás szót sem tudott, a syrén pedig nem is álmodott. P.
               gróf, a boldog halandó, a syrén körül gyűjté össze kincseit, és szerződésileg nem
               kivánt tőle egyebet, csakhogy oly halandóval ne jőjjön semmiféle érintkezésbe, kit a
               társadalom ősi szabályai nem szoknyába öltöztetének föl. Tehát a férfiak ki voltak
               zárva a syrén bűbájos köréből. Ez egyetlen pont vala csak ki­kötve, és a syrén azt
               sem tartá meg. Mint a paradicsomi Évának, úgy ennek is akadt kígyója, mely őt ékes
               beszédekkel, csodás igéretekkel rábírta venni az alma leszakasztására. E kígyó, egy -
               már elvirágzó félben lévő nő vala, ki a syrén körül titoknok, tanácsnok és
               pénztáros-szerepet vitt. - Sokszor nem kell a férfiaktól annyira féltenünk
               hölgyeinket, mint a nőktől.</p>
            <p>P. gróf csak igen későn jött nyomára, hogy a szerződés megszegetett. S ez, nagyon
               termé­­szetes, ha meggondoljuk, miszerint valamely nő, midőn hűtlen lesz férjéhez, az
               egész város örege, ifja régen suttog és beszél már az esetről, míg a férj rendesen a
               legutolsó, ki a dologról értesül.</p>
            <p>P. gróf eleve főbe akarta magát lőni. Hanem ezt csakhamar nevetségesnek találta, és
               sokkal czélszerűbbnek vélte, egyszerűen fölhagyni a viszonynyal. Föl is hagyott. S a
               syrén jövede­lemforrása kiapadott.</p>
            <p>Fél év alatt nagyon érezhető hiányok kezdtek mutatkozni a fényes háztartásban.
               Eleinte váltók mentek szét a maeczenás P. gróf nevére, azonban a váltóknak lejárván a
               hitele, - ékszerek, gyöngyök, karpereczek vándoroltak oly helyekre, honnan többé
               sohasem valának vissza­­térendők. A háztartás azonban, külsőleg épen nem csökkent:
               legalább a mindig közeledő pénz­­zavart nem igen lehete még észre venni. Fogat,
               páholyok és párisi öltözékek még mindig megvalának. A pénztárnokné asszonyság, kit
               fölebb említénk, kifogyhatatlan volt leleményes­sé­geiben, hogy a syrént megmentse
               bukásától. A titoknoknő, - ki egyszersmind pénztárnoknő is vala, a pénztár
               kiürülésével hivatalosan jelenté, miszerint baj van, s egyúttal - mint tanács­nok­nő,
               - ajánlá a P. gróffali kibékülést. Különben elviszi az ördög a gazdaságot.</p>
            <p>A syrén gondolkozék, ha vajon cselekedjék-e szíve hajlama ellen.</p>
            <p>A tanácsnoknő röviden rámondá, hogy - minden esetre cselekedjék, mert különben
               megbukik.</p>
            <p>A syrén gondolkozék, s nem határozott. Rá, kevés idő mulva, a szép üveglemezes hintó
               ki­robogott a kapun, a nélkül, hogy a syrén és titoknoknője benne ültek volna, s a
               nélkül, hogy a hintó vissza is hajtatott volna többé a házhoz. Ismét kevés idő mulva
               a páholyok fölmon­dattak, a párisi öltözékeket pedig egyszerűbb és olcsóbb pesti
               szabók készítményei válták föl. P. gróf hajthatlanúl és makacsúl viselte magát.</p>
            <p>A syrén azon ponton állt, hogy levelet írjon neki, s ha a levél nem használ, eltökélé
               őt sze­mélyesen meglátogatni. Irtózatos képeit látta már ekkor a bekövetkezendő
               bukásnak. Már épen íróasztalhoz ült, tisztában lévén gondolataival, midőn a
               titoknoknő valami örvendetesnek vélt ujsággal lépett be hozzá.</p>
            <p>- Most már nincs önnek oka tovább késnie! - kezdé a belépő. Azon férfi, kiért ön
               anyagi jólétét föláldozá, megcsalta önt.</p>
            <p>A syrén elhalványult, s kis kezeiből kiesék a toll.</p>
            <p>- Hogyan?! - szóljon ön, mi történt?</p>
            <p>- Oh, én mindezt előre tudtam! - mondá a titoknoknő; - oh, kedves barátnőm és
               jóltevőm, ő velem is így tőn! engem is így csalt meg: - és csak azért nem mondom,
               hogy boldogtalanná is tett, mert ez által önt tette boldoggá.</p>
            <p>- Tovább, tovább! sürgeté türelmetlenül a fiatal hölgy s felállott.</p>
            <p>- Most már bátran és haladéktalanul írjon ön P. grófnak, ki, miként én értesülve
               vagyok, még most is hajlandó önnek megbocsátani.</p>
            <p>- Csak róla, csak róla beszéljen ön, - vágott közbe a syrén. Mi történt vele?</p>
            <p>- Ah, boldog isten! Hamvay báró ehhez képest valódi angyal volt! - sóhajta a
               titoknoknő - de még a Zenei grófok sem bolondították ennyire a nőket. Ez a
               leggonoszabb férfi, kit valaha ismertem.</p>
            <p>- A dologra! - toppanta lábával a syrén. Mi történt vele?</p>
            <p>A titoknoknő azonban nem hogy válaszolt volna, hanem folytatá jeremiádjait:</p>
            <p>- De én megboszulom mind magamat, mind önt. Nekem is szerelmet vallott s hűséget
               esküdött, épen úgy, mint önnek és még igen sok másnak. Ha ő nincs, bizonyosan nőül
               vett volna Hamvay báró, ki egykor térden állva kérte kezemet. Ah, rám csakugyan jobb
               sors is várt volna. Olyan nevelés, olyan nevelés, melyben én részesültem!...</p>
            <p>- Az istenért, de hát beszéljen már róla egyszer!</p>
            <p>- Róla, róla! - Oh, jobban szeretnék hallgatni. De mindegy! legalább ön határozni fog
               majd. Tehát, - tegnap tartá kézfogóját Béla.</p>
            <p>A hölgy elsápadt e szavakra s nem tudott rögtön szólni reá.</p>
            <p>A titoknoknő, látva a hatást, haladéktalanul folytatá:</p>
            <p>- Vigasztalódjék ön, - úgymond, - mert ön már meg van boszúlva... A kézfogó, a
               legeredetibb módon elmaradt.</p>
            <p>- Elmaradt?</p>
            <p>- Egyszerű az egész. Az ara nem jelent meg az eljegyzésen. Hahaha! Ugyan nevessen ön
               is!</p>
            <p>- Tehát mi okból?</p>
            <p>- Mert a jegyes mást szeretett.</p>
            <p>- Tudja ön, kit?</p>
            <p>- Nevét valóban nem tudom, csak arról értesíttetém kémeink fürkészései nyomán,
               miszerint az egy igen szegény ördög; folyamodványok és szerelmes levelek írásából
               tartá fenn mind maga, mind anyjának életét, ki azonban tegnap, azaz épen az napon
               halt meg, midőn Béla és a hölgy között az eljegyzésnek kellett volna megtörténnie.
               Mondják, hogy a szíve repedt meg.</p>
            <p>- Az anyának?</p>
            <p>- Igen. Megtudta fiától, hogy leánya, kit számos évek óta nem látott már, igen kényes
               élet­pályát választa magának. - Bah! ezek az anyák olyan érzékenyek. Pedig ki tudja,
               nem jobb dolga volt-e leányának, mint neki ott a szalmaágyon!? - tevé utána a
               titoknoknő.</p>
            <p>A syrén ez utolsó szavakat már nem hallá; mintha minden élet egyszerre elszállt volna
               belőle, oly sápadtan és megtörve hanyatlott vissza székébe, valami rendkívüli,
               előttünk még nem okadatolt fájdalom sújtotta őt le.</p>
            <p>A titoknoknő nem igen látszék meglepetve e hatáson, mint ki az ily ájulásféléket már
               meg­szokta. A szoba tulsó végén egy szekrény állt, szépen oda sietett s azt
               felnyitotta, mi közben mondá:</p>
            <p>- Teremtő isten, nem tudok mit csinálni a gyomrommal, olyan éhes vagyok! Nagyon
               kiváncsi vagyok, ha vajon maradt-e tegnapról, egy kis hideg borjú. Volt idő, midőn
               hideg fáczán­mellekkel és baraczk- meg reine claude-kompótokkal hallgattatám el
               gyomromat. Ah, ezek a szép idők, - oda - oda vannak! Lejárt a muscat lunel, dry
               madeirák, sergeantok és moit chandonok kora!... Ugyan kérem, Betti kisasszony, térjen
               ön magához, - tevé utána, a syrén felé fordulva, mialatt szájába, kés és villa
               használata nélkül egy darab hideg borjuczombot dugott be; - tudja kegyed, hogy
               kifogyott minden otkolonunk, - mivel hozzam önt eszméletre? Az ájulások csak jól
               megválasztott helyen és időben tesznek hatást. Itt nem látja önt senki. Térjen
               magához s írjon egy szép levelet a grófnak, vagy ha rest kegyed írni, majd elmegyek
               én ahhoz a fiatal emberhez, ki szerelmes levelek írásából él s ki elcsábította Béla
               jegyesét, majd meg fogja az ön helyett írni.</p>
            <p>E szavak közben elfogyott a hideg borjúczomb, a titoknoknő betette ismét a szekrényt,
               s leült, magában mormogván: - meg volt a reggeli, s tán egyúttal az ebéd is. Kétségbe
               kell esnem! hideg borjuczomb reggelire és ebédre, nekem, ki ludmáj-pástétomon
               nevelkedtem fel s a Zenei grófok saját páholyomba jöttek udvarlásomra. Ah! szép
               kilátás! S boldog isten, ön Betti, oly könnyen segíthetne mindezen. Csak egy
               tollvonás, aztán egy édes mosoly, s végre egy fogadás, hogy felejteni fogja Bélát, -
               s vissza lesz állítva a régi jó idő; - nem fogunk többé bársony pamlagon ülve hideg
               borjuczombot enni. Apropos, ezt a bársony pamlagot, mint önnek tanácsosa, igen
               tanácsosnak tartanám eladni. Valóban, a legnagyobb satyra, éhes gyo­morral bársony
               pamlagon nyujtózni.</p>
            <p>A titoknoknő még sok haszontalant összefecsegett, mikből a syrén alig hallott
               valamit, mert szemeit csak e pillanatban emelte fel; nagyon sokat kellett szenvednie,
               mert oly bágyadt, megtört és halavány volt, s egész lényében úgy remegett. Első
               sóhaja is ez volt: - óh anyám! szegény, boldogtalan anyám! - S aztán fejét bágyadtan
               a nőhöz fordítva, kérdé: - Nem tudja ön azon fiatal ember nevét?</p>
            <p>- Valóban nem.</p>
            <p>- De lakását?</p>
            <p>- Azt igen.</p>
            <p>- Vezessen engem oda, - - kérem önt, Ottil.</p>
            <p>- Ott ma temetés van.</p>
            <p>- Arra akarok menni! temetésre Ottil, temetésre!</p>
            <p>- Ön nem hogy gyógyulna, de naponként betegebb lesz. Minő gondolat temetésre akarni
               men­­ni. Minek mennénk más temetésére, midőn az a más, bizonyosan nem fog eljönni a
               miénkre. Ne beszéljünk halottakról.</p>
            <p>- Nem, nem; én minden áron ott leszek! Titkos, magyarázhatlan érzeteim vannak.
               Eszembe jutott anyám és szegény boldogtalan öcsém, kit önök szakasztottak el
               tőlem!</p>
            <p>- Keressen szórakozást. Irjon a grófnak, s lesz ismét kincs, üveges hintó,
               paszomántos inasok, muscat lunel, pástétom és minden, minden, a mivel egykor bírt ön
               és a miket most nélkü­lö­zünk. Irjon a grófnak.</p>
            <p>A syrén nem figyelt e csacskaságokra; szép fejét kezére hajtá, és szomorúan
               elgondolkozott.</p>
            <p>A titoknoknő vállat voníta, s magában mondá: - nem lesz belőle semmi! hiába minden
               ékes­­szólásom! hát ha még megmondanám neki, hogy a kinek temetésére akar menni, az
               saját édes anyja! nem akarom, hogy utána ugorjék a sírba, mert akkor aztán vége lesz
               a P. gróffali viszonynak.</p>
            <p>- - - Tán mondanom sem kell, olvasóim bizonyosan tudhatják már, kik e nők. Az egyik
               Goldbach Betti, s a másik Ottil, az egykori tőkepénzes leánya. Ha e fejezet
               folyamában, ruházatuk vagy arczuk után írtam volna őket le, aligha rájok ismertünk
               volna. Ottil végig megtartá jellemét. Mindig a multak után sóhajtott. Az elvesztett
               jólét, elvesztett kényelem, elvesztett szerelemről énekelt s ezek visszaállításáról
               álmodozott. Saját kellemeiben azonban nem bízván többé, kénytelen volt egy másikhoz
               folyamodni, kinek firmája alatt ő is valósít­hatja némileg álmait. S erre
               legczélszerűbbnek találá Bettit, kit a jó ég oly csoda szépséggel ajándékozott meg,
               hogy az ó- és újkor minden classikus szobrásza és festészének mintául szolgálhatott
               volna, Diánának úgy mint Vénusnak. Oh, a ki látta Bettit egykor az érdemes Waldmann
               Sámuel úr házánál, olcsó karton ruhája és durva bőrtopánkáival, - s látta most, junói
               termetén gazdag selyemruháiban, - valóban álomnak kelle hinnie ez óriási
               átváltozást.</p>
            <p>Ottil, ki midőn Betti Pestre került, már régen járta a nagyvilág iskoláját, -
               daczára, hogy még sem a Kaméliás hölgyet nem olvasta akkor, sem a Demi-mondot nem
               látta, igen használható példányt tudott alakítani a fiatal lányból, kinek isten
               minden adománya csak szépségében állott. Még kedvesét, Zsedőfi Bélát is feláldozta
               érte. Arról pedig kellőleg gondoskodott, hogy ne találkozzék Lajos öcscsével, kinek
               hollétét s anyja állapotát egyedül ő tudta csak. Gon­dolta, hogy Lajos, e daczos fiú,
               ki két élet terheit hordozza és bírja meg fiatal vállain, könnyen ketté vághatná a
               syrén virágos pályáját.</p>
            <p>S most, ki mondja ismét, hogy Pest nem nagy város? Pestnek vannak syrénei, lorettei,
               grisettei, úrhölgyei, lovagjai, don Juanjai, báró de Manxai és mindenféle
               csodabogarai, melyek körülhemzsegik utczáit, palotáit, templomait.</p>
            <p>- - - Míg a két hölgy közti párbeszédnek fentebb tanui valánk, azalatt Berkey ügyvéd
               házában események folytak le.</p>
            <p>A jelenetet, midőn a jegyváltásról elkésett Róza atyjával találkozék; elhallgatjuk.
               Apai kitöré­sek, anyai kétségbeesések és cselédsuttogások bőségben voltak. Itt csak
               az eredményt adjuk.</p>
            <p>A vén különcz ugyanis, másnap, tőle kitelhető gyöngédséggel írt levélben tudatá az
               ügyvéd­del, az unokaöcscse és Róza kisasszony közti viszony felbomlását. Az
               utóiratba, mint illik, azt is odaragasztá, miszerint; - nincs toll, a mi leírni volna
               képes az ő borzasztó sajnálkozását e nem remélt esemény felett. - Pedig úgy örült
               neki, hogy arra már igazán nem volna toll, a mi azt leírhatná.</p>
            <p>A különcz nem feledkezett meg a boldogult Goldbachnéról sem.</p>
            <p>Ebből már egy kis lelkiismeretet csinált, s háromszáz pengőt küldött tisztességes
               eltakaríttatá­sára.</p>
            <p>Eleve, nagyobb biztosság kedveért, azt akarta, hogy a pénzt unokaöcscse vigye el a
               halottas házhoz, hanem unokaöcscse erre jónak találta ismét felvenni a báró de manxi
               szerepet, s mennyre-földre esküdött, hogy neki délben G. szeptemvirhez kell mennie,
               délután pedig N. tábornoknak igérte meg, hogy vele kilovagol. A pénzt tehát csak
               cselédnek kelle kézbesítnie.</p>
            <p>Lajos ott ült anyja ágyánál. Mikor bevitték hozzá a pénzt, - nem tudott az akkor sem
               emberről, sem angyalról. Egy vén halottvirrasztó nő volt a kiterített hulla mellett.
               Annak tünt legelsőbb is a szemébe a sok bankó; midőn Lajost figyelmezteté a pénzre,
               az, - a nélkül, hogy arról kérdezősködött volna, - egykedvűleg mondá:</p>
            <p>- Menjen ön, csináltasson koporsót diófából. Aztán jó lesz egy egyszerű szemfedő,
               csipkékkel, - - vagy ha csipkék nem lesznek rajta, azt sem bánom. Készíttessen egy
               sírkövet is, - - egy­­sze­rűt, mely ha nem tart is tovább, - csak addig, míg én élek,
               - - aztán, - - aztán úgysem törő­dik vele senki többet, akárki nyugszik is alatta!...
               Vésesse rá a sírkőre e következő szavakat:</p>
            <p>SOKAT SZENVEDETT ÉDES ANYJÁNAK</p>
            <p> EMLÉKÜL SZENTELI</p>
            <p> E SÍRKÖVET,</p>
            <p> FIA, GOLDBACH LAJOS.</p>
            <p>A halottvirrasztónő fölkelt s távozni akart a vett rendelettel, midőn Lajos utána
               kiálta:</p>
            <p>- A mi pénz megmarad, ossza ki a szegényeknek! Nekem vissza ne hozzon belőle egy
               fillért se! Ha addig nem volt, míg anyámon segíthettem volna, - minek volna most már.
               Fecséreljék el, a kik akarják, - - - igyák meg, bolonduljanak, vagy vesszenek meg!...
               S most menjen, - csináltassa meg azt a koporsót!...</p>
            <p>A koporsó másnapra elkészült.</p>
            <p>Még akkor nem voltak Pest boltkirakataiban kész koporsók, mint jelenleg.</p>
            <p>Czivilizálódunk!</p>
            <p>Ma már ékesnél-ékesebb koporsók tűnnek szemünkbe, ha Pest utczáin végigmegyünk.
               Meg­érjük, miszerint ha a zsibárus-piaczon haladunk el, utánunk fogják kiáltani: -
               «Tetszik önnek a legújabb divatú koporsó?» - avagy «szolgálhatok önnek a legutolsó
               divat szerinti szem­fedővel?» - épen úgy, mint midőn azt mondják: - «Parancsol
               uraságod egy elegáns tavaszi kabátot?»</p>
            <p>Czivilizálódunk!</p>
            <p>Az érdemes asztalos czéh, koporsókban dús pesti boltkirakataiban, szoktat bennünket a
               halál szomorú gondolatához! (?)</p>
            <p>- - Másnap véghez ment a temetés.</p>
            <p>A boldogultat oly kevesen kisérték az örök béke helyére, hogy nem nagy föladatomba
               kerülne, tetőtől talpig lefestenem a kiséret egyes személyeit.</p>
            <p>Nem sírt ott senki. Még a szemközt jövő gyerekek is úgy viselték magukat, mintha nem
               is temetés, hanem valami nászmenet vonult volna el mellettük. A koporsó után
               hajadonfővel lépdelt Lajos. Az sem sírt. Mit is sírt volna, ha már nem használt
               könnyeivel semmit!! Még csak gyász sem volt a kalapján; kabátja is szürke vitorla
               vászon volt, nadrágja pedig tarka koczkás. - Hogy is nem készíttetett magának talpig
               fekete ruhát e szomorú alkalomra!!...</p>
            <p>- - Isten veled, anyám! Isten veled!...</p>
            <p>Két ember leereszté kötelen a testet abba a hat láb mély sírba, honnan csak azokat
               veszik vissza, kik elég szerencsétlenek voltak haláluk után megmérgeztetés gyanujába
               jönni, s ez által még az örök nyugalomban is megzavartatnak.</p>
            <p>- Oh anyám, anyám, legyen teneked nyugodalmasabb ott alant a földben, mint volt ide
               fönt a földön!!... Isten veled! Isten veled!...</p>
            <p>- - Ha most valami journalista ujdondász, vagy nekrologíró volnék, milyen szépen el
               tudnám mondani a következő frázisokat: - «lement a nap, följött a hold! amaz végső,
               emez első sugarait veté az új sírra! Egy emberrel kevesebb, - egy sírral több! Ő
               nincs többé! »</p>
            <p>Szerencsére, hogy a boldogult temetése alkalmával nem esett az eső, mert különben azt
               is mondhatnám, miszerint: «az ég is megsiratta őt felhőkönnyeivel!» - - Ha Petőfi
               élne, most is makacsúl megmaradna azon állítása mellett, miszerint: «Mi lesz az ég
               könyéből? - sár!» - Sok igaz van benne!</p>
            <p> </p>
         </div>
        <div type="chapter">
            <head>XV. Évek mulva.</head>
            <p>... Felejteni! felejteni!</p>
            <p>Ha az ember mindazokat a szomorú emlékezeteket el tudná egyszerre felejteni, melyek
               lelkén égnek! azokat az emlékezeteket, melyek üldözőivé váltak s nem tud tőlök
               megszabadulni, követik őt nyomban, kisérik őt minden talpalatnyi földre, a hova csak
               lép! - - - Mindnyá­junk­nak van valami felejteni valónk. Történetünk folyamában is, a
               kik szerepeltek, majd mindenik elmondhatá: szeretnék valamit elfelejteni.</p>
            <p>Zsedőfi Béla szerette volna elfelejteni azon napot, melyen először Bettivel
               találkozott. Ottil szerette volna feledni azon órát, melyben először hitt Zsedőfi
               Bélának. Az öreg Zsedőfi sze­ret­te volna feledni azon átkos perczet, midőn hajadon
               korában megpillantá a szép Goldbachnét, Goldbach szerette volna felejteni
               kompanistájával az első aláírást. Egyik sem tudott felejteni. Mindnyájan hordozták
               magokkal azt a fájdalmas emlékezetet, mely úgy a lelkökhöz tapadt.</p>
            <p>Berkey ügyvéd úrnak is volt felejteni valója. Nagyon szerette volna, ha nem csak ő,
               hanem egész Pest egyszerre elfelejtette volna azon botrányt, mely leányát épen az
               eljegyzés napján érte. Csak maga Róza nem sokat törődött a világgal, mely mint
               mondani szokták: nyelvére vette őt. Lajos, - anyja temetése után másnap, fölment az
               öreg ügyvédhez, hogy a házbért s egyéb apró adósságokat kifizesse. A folyosón
               mindjárt Róza kisasszonynyal találkozott. Mind a kettő szíve megdobbant.</p>
            <p>Lajos, kinek nem volt sok módja társaságokban forgolódhatni, meglehetős
               szögletességgel hajtá meg magát a szép hölgy előtt, kit utolsó találkozása óta
               föltünőleg halványnak talált.</p>
            <p>- Az ügyvéd úrral óhajtnék beszélni, - mondá elfogódott hangon Lajos.</p>
            <p>- Apám szobájában van, - szóla gyöngéd és csengő hangon a fiatal hölgy, s oly szomorú
               szemmel tekinte az ifjú még szomorúbb arczára, melynek vonásain nagyon élesen valának
               kifejezve a sors annyi sok csapásai.</p>
            <p>Az öreg ügyvéd íróasztalánál ült, s épen egy pár patvaristát hallgatott ki, kik azon
               meg­biza­tás­sal küldettek szét a városba, miszerint tapogassák ki, vajon mulatja-e
               még magát a közönség a kézfogói fiaskóval.</p>
            <p>A belépő Lajos, modoros köszöntése után tárczát vőn elő s mondá:</p>
            <p>- Én Goldbach Lajos vagyok. Anyám tartozását, kit tegnap temettem el, hozám meg
               önnek.</p>
            <p>Az ügyvéd nagy szemeket vetett az ifjúra, s mielőtt válaszolt volna, kiküldé a
               patvaristákat. Aztán elkezde magában valamit mormogni, de a miből nincs az a filológ,
               a ki szavakat ma­gyarázhatott volna ki; végre mindig pattogóbbá lett a nyelve, s az
               utolsó szavakat, miszerint - Ön tette szerencsétlenné leányomat, - és hogy mit
               keresett önnél leányom? - oly hangosan mondá el, hogy a falak, a mikről azt szokták
               mondani, - nincsenek füleik, - azok is tisztán meg­hallhatták.</p>
            <p>Az ifjú, elég nyugalmasan hallgatá végig a hozzá intézett beszédet, és csak midőn az
               öreg úr beléfáradt, vagy kifogyott a mondókából, válaszolt reá nyugodt, érczes
               hangon:</p>
            <p>- Ügyvéd úr! önnek vádja igen méltatlan ellenem! Mily szerepet játszom én az életben?
               mily pont vagyok én a társadalomban, vagyon, rang, s egy részről igény, más részről
               elismerés nélkül, hogy rólam elmondhassa ön, miszerint a főváros egyik igen
               tekintélyes családjának leányát, egy egyformán művelt és ünnepelt hölgyet - én
               szerencsétlenné tettem volna?!... Róza kisasszony, mint égből szállt angyal
               ereszkedék le anyám szegény hajlékáig. S anyám, az életben tán egyetlen jóltevőjét,
               csak benne tisztelhette.</p>
            <p>- Jóltevőjét? - mondá közbe az öreg, meglepetve az ifjú szavain, kinek szép tiszta
               hangja mindinkább reszketőbbé vált.</p>
            <p>- Igen, ügyvéd úr. Hónapok óta majd mindennap meglátogatá anyámat Róza kisasszony.
               Sohasem jött üres kézzel, és sohasem távozott anyám áldása nélkül. Erős hitem, hogy
               ez áldás meg fog fogamzani rajta.</p>
            <p>Az öreg úr egyet fészkelődött e szavakra, miket annyi érzelemmel, oly meghatólag
               monda el az ifjú.</p>
            <p>Lajos folytatá:</p>
            <p>- Róza kisasszony volt, ki anyám halálos ágyánál megjelent; velem együtt sírt, hideg
               teteménél együtt térdelt, együtt imádkozott! Sohasem felejtem el azt az órát. Boldog
               mint boldogtalan állapotomban: mindig előttem fog lebegni azon angyal képe, kit isten
               akkor vigasztalásomra küldött!...</p>
            <p>Az ifjú szemei megteltek könyekkel, az öreg úr pedig úgy megmozgott ülőhelyén, mint
               kit valami nagyon nyugtalanít; látszott arczából, hogy fel van benne költve a
               részvét. Valamint az is látszott arczából, mintha ezt mondta volna magában: - igen
               szép az, hogy az isten leányo­mat választá vigasztaló angyalul, csakhogy nagyon
               roszkor küldte őt vigasztalni! Miért épen a kézfogó napján?!</p>
            <p>Pedig ha tudta volna az öreg, milyen bölcsen rendelte ezt így az isten!</p>
            <p>- S most, - folytatá szünet mulva az ifjú, mialatt ismét tárczájához nyult, - engedje
               lefizetnem adósságomat; én még e napon bucsút veszek e háztól.</p>
            <p>- S hová szándékszik ön? - kérdé székéről fölkelve az öreg, ki egészen megnyerve érzé
               magát az ifjú részére.</p>
            <p>- Ahol dolgot és hajlékot adnak.</p>
            <p>- S mi önnek foglalatossága?</p>
            <p>- Semmi, vagy igen csekély. Minthogy szép írásom van, másolgatni szoktam. Itt van
               pénze, ügyvéd úr.</p>
            <p>- A manóba, ne siettessen már oly nagyon! - mondá az ügyvéd, s homlokát és kopaszodó
               feje tetejét dörzsölgeté, mint ki valami új eszmét érlel, vagy ki szeretne határozni,
               de nem bír. - Tegye ön el azt a pénzt, - tevé utána habozva, mintha el is akarta
               volna venni, meg nem is. - Tehát ön egészen egyedül áll a világon?</p>
            <p>- Egyedül.</p>
            <p>- Testvére sincs?</p>
            <p>Lajosnak homlokáig szökött a vére; kissé késett a felelettel, mig végre határozottan
               mondá:</p>
            <p>- Nincs.</p>
            <p>- Valóban szánom önt.</p>
            <p>- Oh, engem ne szánjon, - mondá daczczal az ifjú - itt önnek pénze. Tessék.</p>
            <p>- Mondtam már, hogy hallgasson el avval a fizetéssel. Csak beszéljen önmagáról. Mikor
               halt meg édes atyja?</p>
            <p>- Azt sem tudom, meghalt-e, vagy még most is él, - felelt Lajos, mialatt arcza
               folyvást oly piros volt, mintha kifestették volna, s aztán szünet mulva tevé utána: -
               egyébiránt ügyvéd úr, nekünk semmi különös érdekünk sincs egymáshoz, nagyon
               lekötelezne, ha családi viszo­nyaimról nem kérdezősködnék tovább!... Anyám a világon
               a legboldogtalanabb nő volt; apám elveszett, a nélkül, hogy az emberek tudnának róla
               valamit, - tán vízbe halt, vagy öngyilkos lett, tán épen fel is akaszthatta magát,...
               mit tudom én. Ne erőltessünk ilyen dolgokat!</p>
            <p>Az öreg úr ekkor már fel s alá járkált a szobában, hevesen és nagy léptekkel
               méregette annak szélét-hosszát. Valami rendkívüli eszmék forrhattak agyában, - míg
               végre megszólalt:</p>
            <p>- Fiatal ember! tegye ön vissza pénzét, s mielőtt távoznék, igérje meg, hogy holnap
               ismét meglátogat. Megigéri?</p>
            <p>- Nagyon hizelgő rám nézve e meghívás, - de valóban el nem gondolhatom, mit
               kereshetnék én tovább az ön házánál?</p>
            <p>- Barátságomat keresheti, s azt meg is fogja találni, - mondá határozottan az ügyvéd,
               és csaknem egészen orra alá állt Lajosnak.</p>
            <p>Az ifjú meghajtá magát.</p>
            <p>- Tehát holnap? - mondá az öreg, Lajos kezét megszorítva.</p>
            <p>- Tiszteletére leszek önnek, - felelt amaz.</p>
            <p>Az ifjú eltávozott.</p>
            <p>Az ügyvéd leánya még mindig a folyosón álldogált, s midőn a távozóval találkoztak
               szemei, szívök ismét megdobbant.</p>
            <p>Ha tudta volna az öreg, mily bölcsen rendelte ezt így el az isten!...</p>
            <p>- - S most hagyjuk Lajost. Fejezetünk czíme - évek mulva lévén, - majd csak évek
               mulva fogunk vele ismét találkozni.</p>
            <p>*</p>
            <p>Ismét előttünk áll a syrén. Nem ama pompás úri lakban találjuk őt jelenleg. Ott többé
               hiába keresnők!</p>
            <p>Lajos anyja halála után mintegy pár hóval, valami nevezetes elárverezés volt hirdetve
               a hatvani-utczai azon házban, és illetőleg lakosztályban, mit egykor az irigyelt
               hölgy, Goldbach Betti birt. Bársony bútorok, álló aranytükrök, becses ékszerek, de
               még tán kevésbbé becses női ruhák is, mind, mind idegen kezekre jutának.</p>
            <p>Pestnek valamelyik külvárosában találkozunk most vele. Olyan egyszerű, olyan
               igénytelen szobácskában, mintha csak valamely népszerűtlenített országgyűlési követ
               jurátusának szállá­sába lépnénk.</p>
            <p>Egy díván, egy ágy.</p>
            <p>Az ágyban alszik Betti, a dívánon hű árnyéka, Ottil. Ez utóbbi már nagyon megfogyott,
               és csak úgy hébe-hóba sóhajt már vissza a szép aranjuezi napokra, midőn még főispánok
               aszta­lánál ebédelt, s grófhölgyek páholyából hallgatta a karinthiai kapu-szinház
               énekesnőit.</p>
            <p>- Holnap, - ne feledje ön édes barátnőm, miszerint szállásért kell fizetni - kezdi a
               legprózaibb hangon Ottil, - különben - - -</p>
            <p>- Különben?</p>
            <p>- Bizony különben a szabad ég alatt kereshetünk szállást. Az igaz, ott aztán nem fog
               bennün­ket senki többé szállásbérért gyötörni. Oh, ha én háziúr lehetnék!! Beh bánom,
               hogy Hamvay báróhoz nem mentem nőül, két háza van neki.</p>
            <p>Betti sóhajtott, s a világon a legsentimentálisabb hangon mondá:</p>
            <p>- Oh, van még más hely is, hol nem szükség szállásért fizetni.</p>
            <p>- Ugyan hol? Holnap tüstént oda hordozkodunk.</p>
            <p>- A temetőben.</p>
            <p>- Menjen ön! Ön minden nap unalmasabbá válik.</p>
            <p>- Ezóta már anyám is ott van valahol.</p>
            <p>- Az isten nyugtassa meg őt.</p>
            <p>- Meg apám is!</p>
            <p>- Az isten nyugtassa meg azt is!</p>
            <p>- Meg tán testvérem is.</p>
            <p>- Tehát azt is nyugtassa meg az isten! - mondá oly könnyen Ottil, mintha csak az
               elvesztett páholyokról beszélt volna.</p>
            <p>Ha a társadalomnak találkoznék egy oly Linnéje, mint volt a természetnek, ki az
               emberek jellemét tudná úgy osztályozni, meghatározni: melyik emberben minő szív
               lakik?! Kiben bízzunk, hogy az bennünket soha meg nem csal? Kitől féljünk és
               őrizkedjünk, mint olyantól, kit megrontásunkra teremtett az ég?</p>
            <p>Ha Goldbachné tudta volna, hogy leánya, kinek életet adott, magában fogja hordani
               azon mérget, mely őt meg fogja ölni egykor!</p>
            <p>A szerencsétlen anya mindig jobban ragaszkodott leányához, mint ahhoz, kivel
               megoszthatá boldogtalanságát, kivel együtt nélkülözött, s ki egyúttal kenyérkeresője
               is volt, - - annyira kenyérkeresője, hogy halála után vánkosa alatt százötven pengőt
               talált Lajos. Ez összeg bizo­nyosan Betti részére volt megtakargatva. S e
               megtakargatás miatt a legmindennapibb szük­séget nélkülözék.</p>
            <p>Mily megfoghatatlan titka a természetnek, hogy az anyák mindig azon gyermekeikhez
               ragasz­kodnak legjobban, kik leginkább rájok szorulnak!!</p>
            <p>- - Oly nő életét, minő Betti, nem akarjuk e helyen festeni. Nem czélunk gyöngéd
               olvasó­nőinket ily hölgyek élettitkaiba beavatni. Elég, ha azt mondjuk róla: - veszni
               indultál, veszni fogsz!... Hiába is pillantanánk életébe. Csak oly dolgokat látnánk
               ott, miktől magunk is visszaborzadnánk. E hely a legszomorúbb temető. Itt hal el az
               élet, a becsület, a nyugalom; - - s itt születik a szenvedély, a gyönyör, a kéj és a
               késő bánat!... S ki e helyet lakja, hiába sír, hiába átkozza meg életét és születése
               óráját, s hiába tépi ki minden hajaszálát, - - önmaga volt életének gyilkosa, - s
               nincs ember a földön, s isten az égben, ki valaha megbocsásson neki.</p>
            <p>Évek mulva, - - évek mulva! - - -</p>
            <p>Tekintsük meg őt majd évek mulva!</p>
            <p> </p>
         </div>
        <div type="chapter">
            <head>XVI. Befejezés.</head>
            <p>A regényíró vállain épen oly felelősség terhe fekszik, mint egy hadvezérén, mint egy
               felelős szerkesztőén, mint egy számadóén, mint egy pénztárnokén vagy általában mint
               bármely hiva­tal­nokén!</p>
            <p>A regényíró tartozik számolni mindazon egyénekről, kiket története folyamában
               fölléptetett.</p>
            <p>Jó, rossz, becsületes, vagy becstelen emberek lettek-e légyen azok, a szerző
               kötelessége felelni érettök.</p>
            <p>Nincs földön az a hatalom, mely a költő hatalmával felérjen!</p>
            <p>A költő teremt nagy embert, kis embert, bölcset, elmeszegényt, koldust és nábobot. A
               költő koronáz, a költő detronizál. A költő itél! itél pedig a szó teljes értelmében,
               eleveneket és holtakat. Neki nincs törvényszéke, és mégis megjelennek előtte a
               bűnösök és ártatlanok!</p>
            <p>Van-e nagyobb hatalom a költő hatalmánál?!..</p>
            <p>Ki osztogat igazságot lelkiismeretesebben? ki büntet vétket sulyosabban? s ki
               kegyelmez nagy­lelküebben?</p>
            <p>Ki merészli és bírja a sírjaikban elporlott koronás főket föltámasztani? - a
               költő.</p>
            <p>Ki jutalmazza az erényt? ki bünteti a bűnt? - a költő.</p>
            <p>Pedig az a költő maga is olyan gyarló ember!!</p>
            <p>Számoljunk a számolandókról!</p>
            <p>Furcsa volna, ha a regényíró is akként számolna hőseiről, mint a boldog emlékezetű
               Józsa Gyuri ispánja a rábízott gyapjúról, ki többnyire «szabad lopásra» szegődött be,
               s ki a pesti vásárról - szintén többnyire ilyenféle számadással tért meg gazdájához:
               - jöttem-mentem: száz forint, - ettem-ittam: száz forint, - összesen - háromszáz
               forint!</p>
            <p>Tehát számolni fogunk.</p>
            <p>Először is: hova lett Goldbach?</p>
            <p>Továbbá: hova lett kompanistája?</p>
            <p>Hova lett Sérey báró? Hova lett Holdburgné? Hova lett az új Diogenes? Hova lett
               Ottil?</p>
            <p>*</p>
            <p>- 18... év szép tavaszi alkonyán, mintegy négy évvel később a föntebbiek után, - egy
               legszebb korában lévő férfi magányosan andalgott a városerdő és Király-utcza közti
               fasorban. Sápatag, beesett arcza s fénytelen szemei, miknek egyikére szemüveg volt
               csiptetve, feltünőleg meg­hazudtolák korát. Öltözéke után itélve, beillett volna
               bármely boltkirakatba divatképnek. Nyugtalanul járt és tekingetett egy pont felé,
               mint ki valakire már időn túl várakozik. A fasor tulsó oldalán egy más fiatal ember
               közeledék. Egészen ellentéte emennek; a fiatal, sugár férfi gyenge, piros arczát
               szabályos szakál futja körül, tekintete nyílt s férfias bátorság jellegét hordja
               magán. Egyszerű, de választékos tavaszi öltözék van testén. Midőn közeledtével az
               innenső soron andalgó dandyt megpillantá, perczre megállt, s arcza valami váratlan,
               rend­kívüli meglepetést fejezett ki.</p>
            <p>- Az ördögbe! ha ő volna! - mormogá fogai közül, s megindult a szemüveges férfi
               felé.</p>
            <p>Az nem vette őt észre, csak akkor, midőn az ismeretlen, tenyerét súlyosan vállára
               téve, mondá:</p>
            <p>- Ezer bocsánatot uram, - - ha nem csalódom...</p>
            <p>A dandy ijedten üté föl fejét e sajátságos köszöntésre s vagy két lépést
               meghátrált.</p>
            <p>- Valóban uram, - mondá a megszólított, - én már beutaztam egy pár barbár tartományt,
               de még ily barbár köszöntésformát sohasem tapasztaltam. Parancsol ön?</p>
            <p>- Nem parancsolok, csak kérem, mondja meg, nem csalódom-e? azaz dehogy csalódom? az
               ördögbe, hiszen majd minden éjjel önről álmodom.. Évek óta keresem önt. Nemde,
               Zsedőfi Béla?</p>
            <p>- Az vagyok, - s tovább?</p>
            <p>- Én meg Goldbach Lajos vagyok! - mondá erős hangon az ifjú.</p>
            <p>Zsedőfi arczáról eltünt egy perczre a sápadtság, s oly vörössé lőn, mintha csak alája
               pörköltek volna.</p>
            <p>A fiatal ember megszorítá ekkor izmos markával báró de Manx kezét, hogy ujjai
               össze­tapadtak, s fülébe kiálta:</p>
            <p>- Zsedőfi Béla, ön nyomorult, szemtelen!</p>
            <p>- Mi ez?! Uram, tudja meg ön, hogy ezt még egy minister asztalánál sem mondták
               nekem.</p>
            <p>- Hitvány!</p>
            <p>- Én, ki az amerikai konsul szivarjából szívtam!</p>
            <p>- Adjon ön számot nővéremről! Ön tette szerencsétlenné, ön tette földönfutóvá! s ön
               gyilkolta meg miatta anyámat!</p>
            <p>- Wirklich, zum lachen! Épen úgy játszsza a nemes embert, mint valamely spanyol
               grand. Menjen ön, különben lovászomat füttyentem ide, s aztán...</p>
            <p>- Elégtételt nekem! - mondá, képéből kikelve az ifjú: - rögtön követni fog ön oly
               biztos helyre, hol lőhetünk.</p>
            <p>- Én csak mágnásokkal szoktam vívni, nem pedig boltossegédekkel.</p>
            <p>Az ifjú, lábával toppanta, s tenyerét oly módon alakítá, melyből nagyon világosan
               látszott, hogy arczul-csapásra van elkészítve.</p>
            <p>- Vonakodik ön?</p>
            <p>- Nagyon természetes, - monda de Manx s elkezde valami kopott kavatinából egy áriát
               fütyölni.</p>
            <p>Abban a pillanatban arczul volt csapva!</p>
            <p>Az egészben az volt a legeredetibb, hogy báró de Manx nem csapta vissza, hanem
               egyszerre körültekintett a fasoron, ha vajon a sétálók közül nem látta-e őt meg
               valaki. Vannak emberek, kik ha tanuk nincsenek jelen, mindent elszívelnek.</p>
            <p>- Elég volt-e önnek? - kérdé kitüzesedett arcczal az ifjú.</p>
            <p>- Elég, - felelt amaz, kezét a bélyegtől égő arczán simogatva.</p>
            <p>- Tehát kövessen ön.</p>
            <p>- Oh, nem úgy értettem, hogy elég, - mondá csakhamar visszaesve szerepébe Béla, ki
               már az arczulcsapások iránt is blazirt vala: - hanem úgy értettem, hogy többet képen
               ne merészeljen ütni, mert különben - lovászommal veretem meg! S most jó estét!</p>
            <p>- Hah, ily szemtelenség! ez hallatlan! - kiáltá Lajos, alig találhatva föl magát ily
               nyomorult ellenében. - Uram! ha már önben semmisem költi föl a becsületérzetet,
               legalább csak egyet, egyet tegyen meg, és én elfeledem minden bűnét, gonoszságát!
               Csak azt mondja meg tehát, hol találhatom föl nővéremet?</p>
            <p>- Semmiféle tudakozó-intézetnek nem vagyok tagja, - felelt, lakktopánjáról battist
               kendőjével verve le a port.</p>
            <p>- De önnek tudnia kell! Az ég irgalmára, vezessen nyomába!</p>
            <p>- Tán valamelyik kórházban van.</p>
            <p>- Kórházban!! - mondá, kezeit összecsapva az ifjú, s hangja oly fájdalmas rezgésű
               volt. - Szegény Betti! mivé levél, mivé levél!!...</p>
            <p>- Világ folyása! - mondá hanyagul az arczulcsapott férfi, s indulni akart.</p>
            <p>- Megálljon ön! - kiálta föleszmélve az ifjú, s ideges karjával galléron ragadá őt. -
               Még csak egyik felől ég arczán a bélyeg, a másikra tanuk előtt sütöm oda.
               Figyelmeztetem, hogy minden gonoszságának titkába be vagyok avatva! Csak egy szómba
               kerül, s ön meg van semmisítve!</p>
            <p>Béla arcza csak azért nem sápadt jobban el, mert már nem lehetett. Hanem e fenyegető
               hangra egész lényében inkább megrendült, mint az arczoncsapásra. Szeretett volna
               futamodásnak indulni, s ott hagyni a Lajos által galléránál tartott tavaszi kabátot,
               mint József Putifárné kezé­ben köntösét.</p>
            <p>- Jön-e velem? - ordítá fülébe Lajos.</p>
            <p>- Az istenért csak skan-kandalu-lumot ne csináljon, - hebegé de Manx, - inkább
               megyek! Hová? hová?</p>
            <p>- Bettihez.</p>
            <p>- Holnap.</p>
            <p>- Tüstént!! Különben csak egy szót kiáltok el és...</p>
            <p>- Kérem! - mondá a poltron, s önkénytelen megindult Lajossal.</p>
            <p>Lajos egy szemközt jövő bérkocsit megállíta s társához fordulva mondá:</p>
            <p>- Nevezze meg ön a kocsisnak az utczát és házszámot.</p>
            <p>- Teréziaváros, Dárda-utcza, Nro 7.</p>
            <p>A bérkocsi elrobogott a két férfival. Alacsony házikó előtt álltak meg, melynek
               utczára szóló részét ronda csapszék egészíté ki, az «arany kashoz.» A folyosón
               túlhízott nő álldogált, igen visszataszító arczvonásokkal s a kövérség miatt benőtt
               szemekkel. Már messziről érzett rajta a sör szaga, mintegy csalhatlan czégér, mely
               azt mutatá, miszerint a föntisztelt kocsmának ez az érdemes kocsmárosnője. Midőn
               Bélát, ki a nagy zavar és szorongatások miatt folyvást a földre süté szemeit, a kövér
               asszonyság megpillantá, azonnal fölsikoltott.</p>
            <p>- Ah, szent Jeremiás! hát itt van a szép mákvirág!! Mi hozta önt ide úrfi? - kiálta a
               nő, növekedő rikácsoló hangon, s előbbre tipegve, csaknem orra alá állt.</p>
            <p>- Csöndesen, csöndesen, - szólt Béla, föltünő zavarral: - ne csináljon botrányt
               lármájával. Bettit akarjuk meglátogatni; itt hozom testvérét.</p>
            <p>Az asszony, mennyire csak lehetett, fölnyitá apró szemeit, s az ifjúra mereszté
               azokat, és szünet mulva mondá:</p>
            <p>- Tehát ezen úr Goldbach Lajos volna? Ah, uram teremtőm, alig hihetek szemeimnek,
               milyen derék gavallér lett belőle. Ki gondolta volna, mikor még topánkámmal elszaladt
               az asztal alatt!?...</p>
            <p>- Csitt, Ottil! - szólt közbe Béla, - csak kompromittál bennünket az ily dolgok
               fölhozásával. Vezesse be ezen urat Bettihez.</p>
            <p>- Micsoda?! - pattant föl a nő - kompromittálom? én, ki csak olyan bölcsőben
               születtem, mint Zsedőfi Béla! én, kit egykor grófok és bárók környeztek! azért, hogy
               most csaplárnő vagyok, s a hajdan elfolyt pezsgők helyett serrel oltom el a
               szomjamat!!... Nem oda Buda! még szám­adásom van az úrfival!</p>
            <p>- Ottil!...</p>
            <p>- Régen keresem már, - mondá mindig rikácsolóbb hangon a kövér csaplárnő, - hanem
               most kezem között van...</p>
            <p>- Az egekre, Ottil, csöndesedjék! - szólt iszonyú szorongások közt Béla.</p>
            <p>- Semmi csöndesedés! Még nem bosszultam meg magamat eléggé; daczára hogy egy szép
               szerencséjét sikerült már elrontanom. Emlékszik, midőn ezelőtt négy évvel, jegyben
               járt a szép Berky Róza kisasszonynyal? tehát tudja meg ön, hogy azért nem szerette,
               sőt azért utálta meg önt a gazdag jegyes, mert én küldöztem neki névtelen leveleket,
               mikben nagyon híven leírtam önnek mákvirágságait. Megírtam neki, hogy Zsedőfi
               Béla..</p>
            <p>- Ottil! - kiáltá Béla kétségbeesve, s tenyerét a nő szájára tapasztá, melyet az
               durván lökött vissza, s folytatá:</p>
            <p>- Megírtam neki, hogy ön Sérey bárónak czinkosa, azon Séreynek, ki a vármegye
               börtönéből megszökött, hova mint - Zsellye Bertalan volt elcsukva.</p>
            <p>E névre megfordult a világ Goldbach Lajossal, s alig tudá szünet mulva e szavakat
               hebegni:</p>
            <p>- Asszonyom, mit beszél? Zsellye Bertalan? jól hallok-e? hisz ő apámnak volt társa a
               keres­kedésben.</p>
            <p>- Igen, igen! ugyanaz - mondá a nő - ő volt, ki ön atyját földönfutóvá s anyját
               boldogtalanná tette!</p>
            <p>- Oh istenem! én istenem! - mondá Lajos, két tenyerét homlokára tapasztva.</p>
            <p>Az asszony, mint egy fúria folytatá:</p>
            <p>- Ez a nyomorult pedig az, ki engem idáig sülyeszte, önnek nővérét pedig elszakasztá
               anyjától s ez által megölé, szívét repeszté meg a bú! Oh, én mindent tudok.</p>
            <p>- Oh, irgalom istene! - kiáltá Lajos, oly megdöbbentő, oly szívhasító hangon! Béla
               pedig ott állt, szótlanul, gyáván reszketve, mint egy elitélt, kinek a kivégeztetés
               előtt még egyszer föl­olvassák elkövetett gonoszságait.</p>
            <p>Szünet mulva, mintegy föleszmélve fájdalmából, mondá az asszonynak Lajos:</p>
            <p>- Vezessen ön Bettihez.</p>
            <p>A nő előlment a fölhívásra, Lajos utána tántorgott, Béla pedig használva az alkalmat,
               szökni akart, de az ifjú egy tekintetével visszaparancsolá őt. Mindhárman beléptek a
               szobába, mely e rozzant házzal ha arányba vesszük, meglehetősen volt butorozva.
               Kórágyon feküdt egy el­virágzott hölgy. Ingadozó árny, az élet és halál között. Csak
               mozdulatából látszott még, hogy él, különben bizvást befektethették volna a
               koporsóba. Lajos visszatántorodott ez alaktól; nem ismeré meg benne testvérét. Kezeit
               összecsapá, midőn a csaplárnő rámutatott, mondván:</p>
            <p>- Ez itt Betti.</p>
            <p>Lajos oda lépett az ágyhoz, kezét megfogá, s oly reszketeg hangon mondta:</p>
            <p>- Betti! édes vérem! boldogtalan leány, mivé levél?!...</p>
            <p>Az ifjú szemei megteltek könyekkel, s elfordítá arczát.</p>
            <p>A lány föltekinte rá. Azok a hajdan ragyogó szemek, miknek egy pillantása elaltatá az
               észt, - megtörve, kihamvadva valának.</p>
            <p>- Ismersz-e Betti? - kérdé az ifjú - ismersz-e?</p>
            <p>A lány nem felelt; kezét ott hagyá Lajos kezében s arczával befelé fordult a
               falnak.</p>
            <p>- Jóságos ég! mi baja e lánynak? - kérdé Lajos az asszonytól.</p>
            <p>- Sorvadásban van - felelt az - szép halála fog lenni: úgy hervad el, mint a virág;
               elfogy mint a hold az égen!</p>
            <p>- S régen szenved?</p>
            <p>- Oh, régen! De már nem viszi soká; én már gondoskodtam halotti köntöséről is. Úgy
               hiszem, mire megvirrad, szüksége leend rá! - mondá a nő, mialatt szemeiből egy pár
               nehéz könyet törült ki, s aztán ismét nekihevülve, tevé utána, mialatt öklével
               fenyegetőzött; - hanem ennek a gazembernek ne engedje szárazon elvinni! Sok embert
               tett már szerencsétlenné.</p>
            <p>Béla, kire e szavakkal czélozva volt, közel vala az összeroskadáshoz. Az ifjú egy
               szétzúzó tekintetet vetett rá s aztán valami lélekrendítő hangon fülébe ordítá:</p>
            <p>- Hitvány eb!! térdelj le tüstént ágya előtt! - mondá és súlyos kezével, nyakánál
               fogva le­nyom­ta őt, hogy az térdre bukott. Imádkozzál és csókold meg azt a földet,
               melyet egykor lábaival érinte!</p>
            <p>Béla, mindenkép igyekezett visszakapni a súlyegyent, vagy legalább elvesztett
               lelkiéberségét, s ezért szabadulhatásáért egy utolsó kisérletet tőn:</p>
            <p>- Uram, - mondá - ez jogtalan s lovagiatlan eljárás. Inkább elfogadom a párbajt - -
               bocsásson ön!</p>
            <p>- Czudar! most már én nem vívok veled! - kiálta Lajos, s azzal, izmos karjával
               nyakszirten ragadva őt, egy lódítással kilöké az ajtón.</p>
            <p>A szomszéd kocsmaszobában, honnan a borozók zaja és triviális énekeik egész a
               haldokló szobájáig behallottak, nagyon kényelmesen megláthatták a botrányos
               jelenetet, s mint illik, egyet nevettek és egyet ittak reá. Béla, mint a villám, a
               bérkocsiba veté magát s eltünt.</p>
            <p>Lajos hideg verítéket törölt le homlokáról; a csaplárnő pedig leült egy szalmaszékre
               s ott sírt és elmélkedék azon multról, melyről azt mondhatja: - istenem be fényes
               volt!...</p>
            <p>Lajos odatérdelt az ágyhoz. Szép arczát, mely a fájdalomtól e perczben oly halvány,
               oly sápadt volt, a beteg tenyerébe hajtá, megcsókolá, könyeivel áztatá.... úgy
               zokogott.</p>
            <p>- Oh, ha megmenthetném életedet! édes vérem, elpusztult reményem te!</p>
            <p>A lány arcza folyvást a fal felé volt fordítva, csak keze volt az ifjú karjai közt,
               de azt sem mozdítá többet.</p>
            <p>- Élsz-e még? tekints reám, édes angyalom! ismerj meg, - - jer hadd öleljelek
               szívemhez, - - hadd csókoljalak meg!... ah, minő hideg a homlokod!...</p>
            <p>A csapszékben vigadók pohárcsengései elhatának a szomorú helyre.</p>
            <p>A csaplárnő fölkelt székéről, kiveresedett szemeit megtörlé, s lassú léptekkel
               eltipegett a kocsma felé, honnan a vigadókat egy szavával kiseperte az utczára, s
               midőn az ajtót belül bezárta, magában dünyögé: - itt bizony nem mulattok a
               pénzetekért! halott van a háznál!</p>
            <p>Egy óra múlva Lajos megtört szívvel, ingadozó léptekkel távozott el nővére
               meghidegült tetemétől.</p>
            <p>*</p>
            <p>Ha Lajost hazáig követjük, roppant ellentétét fogjuk látni az előbbi jelenetnek.
               Olvasóim emlékeznek még azon külvárosi házra, melyben egykor az öreg tabuláris
               ügyvéd, Berkey lakott. Most is ott lakott még a jó öreg úr, csakhogy utolsó
               látogatásunk óta négy év folyt le, s a háznak jelenleg egészen más színezete van. A
               patvaristák és jurátusok szélnek eresztettek, az ügyvéd megfogadván, hogy miatta akár
               egymást egyék meg a peres felek, de ő többet még csak kibékíteni sem fog egy
               czivakodó lelket sem. Helyette régi kedvencz könyveit olvasgatja, s reggeltől estig
               mély karszékében ül, hol időnkint egy aranyfürtű lányka, mintegy három éves gyermek,
               játszadozik. Ennek aztán órákig elmesélget az arany halról, a bujdosó
               király-kisasszony­ról, mikre a gyermek apró tenyereit csapkodja össze, s olyan
               jóízűen kaczag, midőn az öreg úr a vasorrú bábát tentával lefesti előtte. Milyen
               furcsa lehetett az! s a kis bohó lányka elbámulná őt napestig. Távolabb az ablaknál,
               fiatal nő ül, rajzol, hímez vagy olvas. Festési szépség. Csak olykor szól belé a
               gyermek játékába, midőn az nagy jókedvvel nekimegy az öreg úr ősz szakálának, és azt
               ugyancsak megczibálja.</p>
            <p>- Betti, bizony kitéped az öregpapa szakálát. Leszállsz onnan mindjárt!</p>
            <p>Pedig az öreg úr, tán akkor sem szólna, ha szálanként kihuzogatná, - annyira
               bálványozza e kisded angyalt.</p>
            <p>E pillanatban lép a szobába Goldbach Lajos. Szomorú, dúlt arczczal. Még a gyermekre
               sem mosolyodik el, ki leugorva öregapja térdeiről, elébe fut és gyermekies örömmel
               fölsikolt:</p>
            <p>- Papa! papa!</p>
            <p>Lajos gyöngéden félretolja a gyermeket magától, s a fiatal nőhöz közeledik.</p>
            <p>- Róza, - mondja szomorúan s ellágyult hangon - testvérem meghalt.</p>
            <p>A fiatal nő fölkelt, kezeit a szomorú férfi vállaira teszi, s oly arczczal válaszolt,
               melyen élesen ki volt fejezve a hatás, mit e szavak oda előidéztek.</p>
            <p>- Meghalt? Sokat szenvedett-e? szegény hölgy! Szólj férjem, hogyan találtad föl? s
               hogyan halt meg? inségben?..</p>
            <p>- Iszonyú inségben! - felelt szívrázó hangon a férj, - iszonyú inségben, Róza!</p>
            <p>- Ki halt meg, papa? - kérdé a kis lány hátra téve kezecskéit s egészen apja térde
               alá állva - a bujdosó király-kisasszony is meghal ám! meg az a csúf, csúf vasorrú
               bába is.</p>
            <p>- Menj kis leányom, menj édes Bettikém most játszani, - mondá gyöngéden Lajos -
               apádnak dolga van.</p>
            <p>A lányka elsompolyodék, s félrement az úgynevezett hajas bábujához, melyet szépen
               levet­kőz­tetett s azt mondá ott magában: - holnap majd ez is meg fog halni.</p>
            <p>Lajos ekkor a mellékterembe vezeté a nőt, hol háborítlanul, teljes őszinteséggel s
               egész irtóza­tos valóságában elbeszélé a történteket. A sors-edzett férfi szavait
               annyira félben szakasztá egy-egy nehéz csuklás. Mily szomorú emlékezeteket költhetett
               lelkében föl ez elbeszélés! Róza odaborult a férfi vállára, s meleg könyeivel, édes
               szavaival, forró csókjaival gyógyítgatá a sebeket, miket férje keblében ezen
               emlékezetek szaggattak föl.</p>
            <p>Fölösleges tán kommentálnom is olvasóimnak e családi jelenetet, de mégsem fog ártani
               röviden érintenem annak előzményeit.</p>
            <p>Goldbach Lajos, mint azt tudjuk, az öreg Berkey által föl volt híva, hogy másnap is
               látogassa meg. Lajos elment az öreghez, ki e komoly, férfias és tiszta érzelmű ifjú
               iránt csakhamar annyi rokonszenvet kezde érezni, miszerint némi munkák
               teljesítéséért, fölajánlá neki asztalát, s lakást a házban. Róza szívében ez által
               azon indulat, melynek eleve még nem tudott nevet adni, szerelemmé fejlődött. S a
               fiatal hölgy, kinek sokkal eltaláltabb nevelése volt, semhogy szüleihez bizalmatlan
               volt volna, egy napon, nyiltan, gyermekies őszinteséggel bevallá apja előtt hajlamát
               az ifjú iránt. Az öreg okos ember lévén, azt felelte rá hogy: - isten neki! S ebből
               aztán lett a legboldogabb házasság, melynek föntebb láttuk eredményét.</p>
            <p>Az isten az ilyen házasságot tartós boldogsággal szokta megáldani; s így, ha többet
               nem talál­koznánk is velök, hihetjük, hogy boldogok maradtak, s tán - miként Lajos és
               Róza gyerme­kének, a kis aranyfürtű Bettinek szokta meséit végezni öregapja: - tán
               még most is élnek, ha meg nem haltak!...</p>
            <p>*</p>
            <p>De még számadásunk itt nincs befejezve.</p>
            <p>- - Két nappal utána, midőn Betti halottas ágya előtt álltunk, Pest megyeháza előtt
               bámész népcsoportulat ácsorga. A tömeg közül, erős őrizet alatt, egy igen jól
               öltözött férfit kisértek be a börtönbe.</p>
            <p>- Tán valami zsivány.</p>
            <p>- Ej, hiszen olyan úriasan van öltözve.</p>
            <p>- Tehát tolvaj, - monda a harmadik, - mert azok frakkban is szoktak járni.</p>
            <p>- Már csak szeretném tudni nevét. Bizonyosan valami nagy gonosztevő, mert még a
               szemét sem süti le a földre.</p>
            <p>A tömeg közül akkor ismét egy más alak bontakozék ki. Sajátságos egyéniség. Kopott
               kék frakk volt sovány testén, s lábszárait még kopottabb s rendkívül kurta nanking
               nadrág födé; kalapja tán sohasem volt új, hanem az orra irtózatosan meg volt
               rezesedve a bornak miatta. Ez az ember odament a kérdezősködők közé, s egyszerűen azt
               mondá nekik, hogy ő ismeri azt a szép madarat.</p>
            <p>- Ah, Diogenes! Diogenes! - kiálták egyszerre a gyermekek, a mint az öreget
               előretolakodni látták.</p>
            <p>- Kell-e lámpás, vén Diogenes?</p>
            <p>- Csitt! mert oda nyomok a fületek mögé ezzel a nádpálczával! - kiálta az öreg, s
               hadonászott dühösen a levegőben.</p>
            <p>- Ne lármázzatok rajkók; - szólt közben egy kaputos úr; hadd tudjuk meg tőle, ki ez a
               rab?</p>
            <p>- Hát biz az - felelt ekkor Diogenes - ha akarom báró Sérey, ha akarom Zsellye
               Bertalan.</p>
            <p>- S mit vétett?</p>
            <p>- Először is, szabadság nélkül elutazott, hosszú szabadságra a nemes vármegye
               börtönéből, mint Zsellye Bertalan; aztán pedig mint Sérey báró, nem elégedett meg
               azzal, hogy Bécsben csinálják a bankót, kapta magát, ő is csinált.</p>
            <p>- Ah!..</p>
            <p>- Hanem volt neki egy czinkosa is, az isten verje meg, de az tegnap este megszökött.
               Zsedőfi Bélának hívták, kivel nagyon furcsa váltókat bocsátottak ki. Az a jó
               asszonyság, ni, ott a lépcsőn áll - folytatá Diogenes egy kövér nőre mutatva, kiben
               azonnal ráismerhetünk a teg­napelőtti csaplárnőre, vagy is Ottilra, - az kerítette őt
               a vármegye kezére. Van még egy czinko­suk, egy furfangos asszony, ki azonban még csak
               eztán fog majd kézre kerülni.</p>
            <p>- Hát azt hogy hívják?</p>
            <p>- Valami Holdburgné, az is olyan szép madár. Hanem most már isten velünk atyafiak!
               meg­nyugszom a nemes vármegye ügyességében, hogy nem engedi elutazni őt ismét hosszú
               szabadságra. Most már nyugodtan meghalok. Csakhogy ezt a napot megértem.</p>
            <p>- Valami nagy ellensége lehetett ez magának Diogenes.</p>
            <p>- Meghiszem. Az ő koldusa vagyok! - sóhajta az öreg.</p>
            <p>- Hogyan?</p>
            <p>- Ne kérdezzék. Sok esztendővel ezelőtt, kompanistám volt az átkozott, a «kék
               macskához» czímzett fűszerkereskedésemben. Azaz, hogy nem is nekem volt ő, hanem a
               feleségemnek volt kompanistája.</p>
            <p>- Hát most hova megy ön? kérdék az ácsorgók, midőn indult Diogenes.</p>
            <p>- Megyek inni, - felelt lakonicze, s tovább ment.</p>
            <p>A gyerekek utána futottak, s kiabálták: - Kell-e lámpás, vén Diogenes?</p>
            <p>Az öreg úr egyet-egyet elcsípett közülök, s úgy-úgy a nyakuk közé húzott gombos végű
               nád­pálczájával, - - míg végre beesteledett, s bevetődött abba a kávéházba, honnan
               aztán hajnal felé - ki is vetődött.</p>
            <p>Azon kávéházi jelenetnek, beszélyünk kezdetén tanui valánk. Bolondot űztek vele,
               aztán ki­hajították... Hogy hova ment azon éjjel? hol virradt meg? melyik kőre hajtá
               fejét? Nem tudjuk, mert nem látta azóta senki! Tán felkötötte magát,... vagy tán
               betévedt valahova a bolondok házába,... vagy tán az is meglehet, hogy addig őgyelgett
               és bolyongott a sötét éjben, míg végre rátalált valahol a - Dunára!!..</p>
            <p> </p>
            <p> </p>
         </div>
      </body>
  </text>
</TEI>
