<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01044" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A tizennégy karátos autó</title>
				<author>
					<persName>
						<surname>Rejtő</surname>
						<forename>Jenő</forename>
					</persName>
					<date from="1905" to="1943">1905-1943</date>
					<idno type="VIAF">54974682</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">46774</measure>
				<measure unit="pages">139</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A tizennégy karátos autó</title>
					<date>2003-09-02</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01044"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Pálfi Éva</name>
						<name>Werner Zsolt</name>
						<name>Moldován István</name>
					</respStmt>
				</bibl>
				<bibl type="printSource">
					<title>A tizennégy karátos autó</title>
					<author>Rejtő Jenő</author>
					<publisher>Magvető</publisher>
					<date>1964</date>
					<pubPlace>Budapest</pubPlace>
				</bibl>
				<bibl type="firstEdition">
					<title>A tizennégy karátos autó</title>
					<author>Rejtő Jenő</author>
					<date>1958</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T6"/>
			</ns1:eltec>
		</xenoData>
		<revisionDesc>
			<change when="2021-07-13"/>
		</revisionDesc>
	</teiHeader>
	<text>
		<body>
			<div type="chapter">
				<head>I. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>Gorcsev Iván, a Rangoon teherhajó matróza még huszonegy éves sem volt, midőn
                        elnyerte a fizikai Nobel-díjat. Ilyen nagy jelentőségű tudományos jutalmat e
                        poétikusan ifjú korban megszerezni példátlan nagyszerű teljesítmény, még
                        akkor is, ha egyesek előtt talán szépséghibának tűnik majd, hogy Gorcsev
                        Iván a fizikai Nobel-díjat a makao nevű kártyajátékon nyerte el, Noah
                        Bertinus professzortól, akinek ezt a kitüntetést Stockholmban, néhány nappal
                        előbb, a svéd király nyújtotta át, de végre is a kákán csomót keresők nem
                        számítanak; a lényeg a fő: hogy Gorcsev Iván igenis huszonegy éves korában
                        elnyerte a Nobel-díjat.</p>
				<p>A Nobel-díjjal kitüntetett Bertinus tanár Göteborgban szállt hajóra,
                        táskájában a Nobel-díjjal, és mielőtt a gőzös elindult, megjelent a
                        fedélzeten a Svéd Franklin Egyesület, hogy átnyújtsa neki az atomrombolás
                        sikeres kutatóinak kijáró nagy aranyérmet. Ezután a hajó elindult, és a
                        nagytekintélyű professzor alig várta már, hogy Bordeaux-ba érjen, ahol
                        néhány hold szőlője volt, mint általában az idősebb francia
                        államhivatalnokoknak, az ítéletvégrehajtó segédjétől kezdve a múzeum
                        igazgatójáig.</p>
				<p>Southamptonnál a hajóra szállt Gorcsev Iván, hogy előtte is teljesen
                        ismeretlen okból átkeljen a csatornán. Az igaz, hogy elbocsátották a Rangoon
                        teherhajóról, mert egy négyágú csáklyával megverte a kormányost, de hogy
                        miért kel át a csatornán valaki, ha megverte a kormányost, és elbocsátják
                        egy teherhajóról, ez teljességgel érthetetlen, mint annyi más cselekedete
                        különös regényhősünknek.</p>
				<p>Homályos az is, hogy mi módon ismerkedett meg ez a félig még siheder,
                        komolytalan fiatalember a világhírű tudóssal, és főként tisztázásra
                        szorulna, hogy mi módon vette rá a hajlott korú, zárkózott tanárt arra, hogy
                        vele, bár igen kis alapon, de mégis a makao nevű, tiltott szerencsejátékot
                        játssza. E részleteket talán sohasem fogják tisztázni. Állítólag úgy
                        kezdődött az egész, hogy a tanár tengeribetegséget kapott a fedélzeten, és
                        Gorcsev felajánlott egy kellemes ízű, maga keverte citromos, konyakos,
                        szódabikarbónás italt, amitől a tanár jobban lett, és megkérdezte a fiút,
                        kicsoda és honnan jön?</p>
				<p>- Gorcsev Iván vagyok, foglalkozásomra nézve huszonegy éves, a Naszja
                        Gorjodin-beli báró Gorcsev cári kamarás testvéröccsének a fia. Atyám
                        kapitány volt a gárdában, és nagybátyám a Jusztveszti Versztkov kormányzóság
                        katonai parancsnokaként védte Ogyesszát a fellázadt hadiflotta ellen.</p>
				<p>Mindebből egy szó sem volt igaz. De egészen fiatal lánykák és öreg tudósok
                        hiszékenysége állítólag korlátlan. A tanár feltette csíptetőjét.</p>
				<p>- Szóval ön emigráns?</p>
				<p>- Bizony, tanárovics bátyuska - felelte sóhajtva. - Atyám jókedvében tízezer
                        rubelt ajándékozott a cári balettnek... Meg aranycímeres trojka röpítette a
                        Carszkoje Szelóba... Hej, kontuszovka! Hej, Volga, ha én még egyszer ott
                        lehetnék...</p>
				<p>- De hiszen ön nem emlékezhet Oroszországra, ha huszonegy éves.</p>
				<p>- Annál kínosabb, bátyuska professzovszka, mert én egyszer se láttam ezt a
                        csodálatos havas földet, amely olyan felejthetetlenül él
                        emlékezetemben...</p>
				<p>- Hová készül most, Gorcsev úr?</p>
				<p>- Politikai ügyben járok, matróznak álcázva.</p>
				<p>Ha megfigyeltük eddig hősünket, egy különös tulajdonságát ismerhettük fel:
                        sohasem mondott igazat, de nem is hazudott. Csak éppen habozás nélkül
                        kimondott mindent, ami eszébe jutott, és ez sok, elképesztő bonyodalomba
                        sodorta életében. Egyik szavától a másikig, egyik tettétől a következőkig
                        ritkán vezetett valamiféle okszerűség.</p>
				<p>- Sajnos kevés pénzzel, mert egy gazember kiforgatott mindenemből.</p>
				<p>- Hogyan lehetséges ez?</p>
				<p>- Gyanútlan voltam és ostoba. Az ember megismerkedik mindenféle kétes
                        alakokkal, anélkül, hogy a következményekre gondolna. Így történt, hogy
                        Londonban egy csirkefogó megtanított makaózni, és elnyerte a pénzem.</p>
				<p>- Ne haragudjon, de ez csakugyan nem valami okos cselekedet. Miféle játék ez
                        a makaó?</p>
				<p>Gorcsev ismét sóhajtott. És egy csomó kártyát húzott elő a zsebéből.</p>
				<p>- Hát, kérem... A lapok összértékének tízes számait levonjuk, miáltal minden
                        esetben kilenc az elérhető maximum...</p>
				<p>A tanár kipróbálta a szerencséjét, öt centime-os alapon, és nyert tíz
                        frankot. Később, amikor már kétezret veszített, felemelték az alapot. Azután
                        még többször is emelték, és Bordeaux-ig Gorcsev Iván elnyerte az utolsó
                        fillérig a tanártól a Nobel-díj teljes összegét, és lehetséges, hogy ha a
                        tanár történetesen Nizzáig utazik a hajón, úgy ez a törekvő ifjú a Svéd
                        Franklin Egyesület nagy aranyérmét is elnyeri, amelyet az atomrombolás terén
                        végzett sikeres kutatásokért kap néhány kiválasztott elismerésül.</p>
				<p>Huszonegy éves korban ez példátlan teljesítmény lett volna hősünktől, de
                        sajnos, a professzor Bordeaux-ban kiszállt a Svéd Franklin Egyesület nagy
                        aranyérmével és néhány szomorú meditációval a francia főiskolák felületes
                        pedagógiai rendszerét illetőleg, amely a makao nevű tiltott szerencsejáték
                        oktatását úgyszólván teljesen mellőzi a tantervből. Gorcsev meghatottan állt
                        a hajó korlátjánál, és sokáig integetett utána egy kendővel.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>Mit csinál egy ember, ha huszonegy éves, a komolyság nyomokban sem fordul elő
                        lelkivilágában, és ilyen hihetetlen pénzösszeg birtokába jut váratlanul?
                        Ezt kérdezte önmagától Gorcsev. És önmaga nyomban felelt rá:</p>
				<p>Kiszáll Nizzában. Itt először a kikötőben kódorog, és valami cimbora után
                        néz, mert kutyának való a gazdagság, ha nincs valaki, akivel közösen lehet
                        elverni a pénzt.</p>
				<p>Ki legyen azonban a kiválasztott? Körülnézett a kikötőben.</p>
				<p>A parton egy csomaghordó külsejű egyén vonta magára a figyelmét.</p>
				<p>A csomaghordó külsejű egyén barna zakókabátban és fekete fürdőnadrágban
                        álldogált a kikötőmunkások gyülekezőhelyén, ahol már minden várakozót
                        elvittek valamerre dolgozni, csak őt nem. Az tette különössé, hogy csíptetőt
                        viselt az orrán, és úgy helyettesítette az ingét, hogy egy sárga,
                        úgynevezett frottírtörülközőt hordott a vállára borítva, és rojtos két végét
                        az úszónadrágjába gyűrte. A fürdőruha kissé szokatlanul pongyola viseletét
                        azzal ellensúlyozta, hogy egy aránylag jó állapotban levő szalmakalapot tett
                        a fejére, fél számmal talán kisebbet a kelleténél, de úgyszólván teljesen ép
                        karimájút. Vastag, fekete angol bajusza körül megvető és szomorú ráncok
                        húzódtak össze egy grimaszba. Ez az ember olyan rosszkedvű volt, hogy szinte
                        sírt, és közben a fogát piszkálta. Talán azért, hogy az étkezést legalább
                        ezzel a valószerű illúzióval helyettesítse. Már úgy látszott, hogy nem
                        helyezkedik el aznap, de egy munkavezető később mégis megszólította.</p>
				<p>- Halló! Jöjjön az ötös bazenhez, ládákat kell felrakni.</p>
				<p>- Nehezek azok a ládák?</p>
				<p>A munkavezető szeme megállt, mintha kővé válna. Ilyet még nem kérdezett
                        kikötőmunkás!</p>
				<p>- No jó - magyarázta kissé idegesen és türelmetlenül a barna zakós úr -, azt
                        nekem tudni kell, kérem, mert öt év előtt sérvem volt.</p>
				<p>A patron azt mondta, hogy “marha”, és továbbment.</p>
				<p>- Finom ember, mondhatom... - dünnyögte utána mély megvetéssel Gorcsev, aki
                        közelről hallgatta a társalgást, nyomban megérezte, hogy ez az ő embere, és
                        odalépett:</p>
				<p>- Mondja! Maga dolgozni akar?</p>
				<p>- Nem is vagyok naplopó!</p>
				<p>- Ez baj, de mindegy. Ha tetszik, dolgozzon. Mi szeretne maga lenni a
                        legszívesebben?</p>
				<p>A kérdezett végignézett magán, cingár lábain, komikus úszónadrágján és kerek
                        szélű, barna zakóján, azután vállat vont:</p>
				<p>- Hogy lehet ilyet kérdezni? Titkár szeretnék lenni.</p>
				<p>- Kész szerencséje, hogy erre jöttem. Alkalmazom! Ön nálam titkár. Fizetése
                        havi kétezer frank. Hogy hívják?</p>
				<p>- Vanek.</p>
				<p>- Jó név. Tessék, itt van egyhavi fizetése, háromezer frank.</p>
				<p>- Azt mondta, kettő.</p>
				<p>- Javítást adtam, mert rövid idő alatt meglepő előmenetelt tanúsított.
                        Tessék...</p>
				<p>- Természetesen - mondta Vanek úr, miközben kissé idegesen, mint akit
                        ostobaságokkal terhelnek, szivarzsebébe gyűrte a pénzt - tudnom kell, hogy
                        mi a dolgom.</p>
				<p>- Igen sok dolga lesz. Hogy micsoda, azt nem tudom még. De nem is fontos. Ne
                        féljen semmit, megcsinálta a szerencséjét, öregem...</p>
				<p>- Mint említettem, a nevem Vanek - felelte hűvös nyomatékkal, visszautasítva
                        minden konfidenciát.</p>
				<p>- Bocsánat, tehát: Vanek úr. Maga kitűnő akvizíció - tette hozzá elégedetten,
                        mert szerette az önérzetes embereket, akik pillanatnyi előnyök kedvéért sem
                        feledkeznek meg arról, hogy mivel tartoznak önmaguknak.</p>
				<p>- Ha érdekli, elmondhatom hogy süllyedtem ide...</p>
				<p>- Nem érdekel, de elmondhatja. Ha ezt mégsem tenné, lekötelezne.</p>
				<p>- Kérem... Nem tolakszom. Most mi a teendőm?</p>
				<p>- Még nem tudom, majd kitalálunk valamit. Most körülnézek Nizzában, és ha
                        szükségem lesz önre, értesítem, kedves barátom...</p>
				<p>- Nevem Vanek.</p>
				<p>- Vanek úr... Bocsánat. Tetszik nekem az, hogy érzékeny lelkű. Különben sem
                        szeretem a normális embereket. Hát akkor itt találkozunk rövidesen!</p>
				<p>- Itt álljak?</p>
				<p>- Ha akar, menjen el!</p>
				<p>- De akkor nem talál meg!</p>
				<p>- Nem baj. Jó napot! - És vidáman elsietett.</p>
				<p>Nagyon örült, hogy Vanek úrnak sok pénzt adhatott, bár bizonyára elmegy a
                        háromezer frankkal valamerre, mert fél, hogy megjelennek Gorcsev ápolói, és
                        ragaszkodnak majd hozzá, hogy visszaadja az elmebeteg meggondolatlan
                        ajándékát. Gorcsev egyenesen Nizza csodálatos parti sétánya felé tartott,
                        amit úgy hívnak, hogy plage és gyönyörű pálmafái mentén a Riviéra
                        legelőkelőbb hotelei sorakoznak a tengerparton. Itt beül a Méditerranée
                        nevű, megkülönböztetetten főúri szálló éttermébe. Az unottan sütkérező
                        vendégek szinte rémülten nézik a suhancképű fiatalembert, aki vitathatóan
                        fehér vászonnadrágot visel, kék matrózblúzt és valamilyen érthetetlen okból
                        kifolyólag az angol haditengerészet számára készült fehér, kerek sapkát.</p>
				<p>Egy piros ruhás leány a szomszédos asztalnál elneveti magát. Az ifjú
                        barátságos mosollyal megemeli az angol haditengerészet számára készült
                        sapkáját, azután néhányszor nagyot üt az asztalra:</p>
				<p>- Garcon! Egy sört!</p>
				<p>A pincér sápadtan odasiet:</p>
				<p>- Hallja! Ez nem matrózkocsma!</p>
				<p>- Érdekes... Pedig esküdni mertem volna, hogy ez itt a Fel, Vidám
                        Orvgyilkosok nevű étterem, ahol ötórai bicskázásra jön össze az úri
                        közönség... No de most már mindegy. Jó lesz itt is. Hozzon egy korsó
                        sört.</p>
				<p>- Nem szolgálunk fel csapolt sört!</p>
				<p>- Hát akkor hozzon egy fél kiló kaviárt, egy üveg francia pezsgőt és száz
                        szál La France rózsát!</p>
				<p>A pincér erre elkövette azt a hibát, hogy a távozást sürgetve hozzáért
                        Gorcsev Iván karjához.</p>
				<p>És ezt nem kellett volna tennie...</p>
				<p>Az érintést követő másodpercben a pincér előtt elsötétedett minden, és csak
                        nagy sokára tért magához arra, hogy többen támogatják, és egy vizes ruhával
                        mossák az arcát. Holott mindössze egy pofont kapott. Az idegen pedig végre
                        megsértődött, felállt, megemelte az angol haditengerészet számára készült
                        sapkáját, azután tudja az ördög, honnan, előszedett egy fekete keretes
                        monoklit, a szemébe csíptette délcegen, amitől tisztára hülyének tűnt, és
                        míg a személyzet a távoli asztalok alatt elgurult pincért keresgélte,
                        távozott. A piros ruhás hölgy ismét elnevette magát, és Gorcsev hökkenten
                        megfordult egy percre. Hű, de szép!...</p>
				<p>Egyenesen Vanek úrhoz sietett a kikötőbe, bár nem bízott benne, hogy
                        megtalálja. Azonban legnagyobb meglepetésére titkárja még most is ugyanazon
                        a helyen állt, ugyanabban a pózban, sőt ugyanabban a fürdőnadrágban, csak a
                        fogpiszkáló változott a szájában. Azóta körülbelül az ötödiknél tartott.</p>
				<p>- Vanek úr! Örülök, hogy itt találtam! Elérkezett az ön órája is!</p>
				<p>- Meg fogja hallgatni, hogy honnan süllyedtem én ilyen mélyre? - kérdezte
                        nyomban és mohón.</p>
				<p>- Ennyire még nincs itt az órája. Az eset mindenesetre érdekel, és alkalmilag
                        majd közli velem.</p>
				<p>- Uram! Én levelező voltam, az egyik elsőrangú...</p>
				<p>- Ezzel első látásra tisztában voltam. Ön most akcióba lép. El kell mennie
                        valahová, hogy egy csomagot hozzon...</p>
				<p>- Nem az a kifejezett titkári teendő.</p>
				<p>- Napóleon is lent kezdte...</p>
				<p>- De nem magánál. Azonban mindegy, de tudnom kell, milyen nehéz a csomag. Azt
                        hiszem, említettem már, hogy annak idején sérvem volt...</p>
				<p>- Tudok róla. A csomag nem nehéz.</p>
				<p>- És napon nem szabad járnom. Magas vérnyomásom van.</p>
				<p>- Erről sem kell leszoknia. Vesz majd egy esernyőt valahol és kifeszíti!</p>
				<p>- Uram, háromezer frank fizetésből nem telik esernyőre.</p>
				<p>- Az esernyőt fizetem. Továbbá vesz egy nadrágot, arra is a vendégem. Ez a
                        fürdőruha, dacára a frottírtörülközőnek és a szalmakalapnak, nem megfelelő
                        egy önérzetes, komoly titkár külső megjelenése számára. Tehát előre,
                        öregem.</p>
				<p>- Vanek a nevem, ha nem veszi rossz néven...</p>
				<p>- Tehát akkor, előre, Vanek úr!</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>...A Méditerranée vendégei már régen elfeledték a bolondos matróz ügyét,
                        amikor megjelent egy csomaghordó külsejű egyén, vadonatúj lódennadrágban,
                        amely kápráztatóan zöld volt, mint a háztartásokban használt rovarpor, és
                        térdben végződött, gombolható szárral. A térdnadrág érthetetlen ötlettől
                        áthatott feltalálója bizonyára nem ilyennek álmodta e viselet ideális
                        férfitípusát, mint amilyen Vanek úr volt, vékony lábszárainak látszólag
                        ondolált, lágy hullámaival. Nyomban a főpincérhez sietett és szigorú,
                        rejtélyes arccal, mintha titkos vészhírt közölne, mondta:</p>
				<p>- Engem Cservonec herceg őexcellenciája küldött...</p>
				<p>- Parancsoljon!</p>
				<p>- Megrendelést kell feladnom, élelmiszercikkeket illetően, és azonnal
                        magammal viszem.</p>
				<p>- Mit óhajt őexcellenciája?</p>
				<p>- Hideg löncsöt, becsomagolva, rákot, pisztrángot, ananászt, két üveg
                        pezsgőt, továbbá szarvasgomba pástétomot és sült csirkét.</p>
				<p>- Igenis!</p>
				<p>- Gyorsan!</p>
				<p>Vanek úr kijött csomagjaival a szállóból, és a terasz előtt, egy padnál
                        megállt. Váratlanul odalépett hozzá valahonnan Gorcsev.</p>
				<p>- Köszönöm, öregem.</p>
				<p>- Nevem Vanek.</p>
				<p>- Köszönöm, Vanek úr.</p>
				<p>Kabátja zsebéből elővett egy hihetetlen köteg ezres bankjegyet, a csomaghordó
                        külsejűnek átnyújtott kettőt, néhány megbízást adott még és leült pontosan a
                        Méditerranée szállóval szemben egy padra.</p>
				<p>A csomaghordó külsejű elment, és a matróz kirakta maga elé a kaviárt, sült
                        csirkét, pezsgőt, tortát, különböző kocsonyázott halakat és hozzálátott
                        jóízűen. A pezsgőspalack fejét egyszerűen a pad széléhez csapta, hogy a
                        csonka üvegből hosszú, habfehér sugár freccsent szét.</p>
				<p>Egyhajtásra kiitta az egészet. A terasz közönsége felé így szólt
                        mosolyogva:</p>
				<p>- Egészségükre.</p>
				<p>A piros ruhás lány hangosan nevetett. Gorcsev a tetszésnyilvánítást hálásan
                        vette tudomásul, és egy másodpercre ismét megállt a szeme a nőn.</p>
				<p>- Hűha! Csinos!...</p>
				<p>Később újra megjelent Vanek és valahonnan hetven szál La France rózsát
                        hozott. Ekkor már néhány száz főből álló kíváncsi bámészkodott a Nobel-díj
                        nyertes ifjú körül.</p>
				<p>- Nem volt több - mondta lihegve, és átvette az újabb ezer frankot, azután
                        hozzátette -, jól fizet, de dolgozni kell.</p>
				<p>Ismét elsietett.</p>
				<p>A hotel titkára izgalomtól remegve, fojtott hangon korholta a lábadozó
                        pincért, akinek bal szeme szinte nyom nélkül eltűnt egy violakék
                        daganatban.</p>
				<p>- Szerencsétlen fráter! Nem ismeri fel az inkognitóban utazó turistákat. Egy
                        pincérnek legyen szeme!</p>
				<p>- Hogy kiüssék? - mondta nyöszörögve. - Tudhattam, hogy a vendég bolond?</p>
				<p>- Mikor jön rá végre, hogy épelméjű üdülővendégekre nem lehet
                        világfürdőhelyeket bazírozni!</p>
				<p>A rendőrposzt, úgy látszik, tudta ezt, mert igen udvariasan állt meg Gorcsev
                        Iván előtt. Még tisztelgett is.</p>
				<p>- Jó napot, uram.</p>
				<p>- Van szerencsém. Akar csirkét?</p>
				<p>- Köszönöm, nem kérek.</p>
				<p>- Gyümölcs, konyak?</p>
				<p>- Nem, nem...</p>
				<p>- Hát akkor fogadja el legalább ezt a pár szál rózsát!...</p>
				<p>- Ó, ön nagyon kedves, de szolgálatban tilos gumibot helyett virággal járni
                        az őrszemnek.</p>
				<p>- Ugyan! Vörösbort sem szabad inni, és mégis abból a bisztróból jött, onnan a
                        túlsó oldalról...</p>
				<p>- Alázatosan érdeklődöm, hogy miért méltóztatik jóízű villásreggelijét
                        szabadtéri előadás keretében elfogyasztani?</p>
				<p>Gorcsev Iván felnézett. Úgy látszik, bizonytalan valamiben.</p>
				<p>- Mondja, kérem, ez a város a francia köztársasághoz tartozik?</p>
				<p>- Igen.</p>
				<p>- Akkor rendben van - mondja, és beleharap a csirkébe. - Mert valahol azt
                        hallottam, hogy itt bizonyos emberi jogokat hirdettek ki egy forradalom
                        alkalmából.</p>
				<p>És lenyelt egy fél csirkecombot. A rendőr megvakarta a fejét. Eszébe jutott,
                        hogy két év előtt egy svéd parafa-nagyiparos cowboynak öltözve cukorkát
                        árult a Promenade des Anglaise-en. A rendőrt, aki az őrszobán kissé markáns
                        szemrehányásokkal illette a nagyiparost, később a halászkikötő
                        világítótornyához vezényelték posztolni. Azóta nem is szolgált
                        belterületen.</p>
				<p>- Nem lenne kellemesebb odabenn?</p>
				<p>- Kidobtak.</p>
				<p>Az autók mindenfelé dudáltak, mert közben majdnem ezer főre szaporodott a
                        kíváncsiskodók száma. De a csomaghordó átverekedte magát rajtuk. Egy gomba
                        alakú, sárga kerti ernyővel tért vissza, amit igen ügyesen lerögzített a pad
                        mellé.</p>
				<p>- Ez nagyon nehéz volt - mondta lihegve.</p>
				<p>- Köszönöm, Vanek úr - felelte az abnormális idegen, és hanyag mozdulattal
                        átnyújtott egy újabb ezerfrankost.</p>
				<p>- Higgye el, megérdemlem. Ilyen hőségben cipelni - siránkozott a csomaghordó
                        egyén, és mert hevesen tűzött a nap, kinyitotta az esernyőjét, amitől a
                        látvány komikusból ijesztővé vált.</p>
				<p>- Marvieux vagyok... A szálló titkára - susogta mellettük egy bátortalan
                        hang...</p>
				<p>- Nem jelentették be nekem - szólt hanyagul Gorcsev és feltette monokliját,
                        amely voltaképpen csak keret volt. - Különben is reggelizem...</p>
				<p>A titkár Vanek úrhoz fordult, aki éppen kiköpött egy fogpiszkálót.</p>
				<p>- Kérem, jelentsen be.</p>
				<p>- Hogy hívják magát és milyen ügyben akar bejutni a padhoz? - kérdezte Vanek
                        úr egy túlságosan igénybe vett titkár rövid módján. Gorcsev közben evett, és
                        másfelé nézett.</p>
				<p>- Mondja, hogy Marvieux vagyok, a titkár.</p>
				<p>- Téved. A titkár én vagyok. No, mindegy, nincs kihallgatáshoz öltözve, de
                        megkísérlem, bár a vezérigazgató főúr sokat ad az etikettre.</p>
				<p>Odament Gorcsevhez és megfogta a vállát.</p>
				<p>- Ide hallgasson. Valami Marvieux nevű van itt.</p>
				<p>- Hadd jöjjön.</p>
				<p>Körülbelül ezer főre szaporodott közben a nézők száma, és a rendőr sorba
                        állította őket, hogy az autók azért közlekedhessenek.</p>
				<p>- Mit óhajt, kedves Marvieux?</p>
				<p>- Bocsánatot kérek a szálló nevében és tisztelettel felajánlom, hogy
                        kegyeskedjék a vendégek között helyet foglalni...</p>
				<p>- Nem bánom - és felállt. - Vanek úr, maga velünk jön.</p>
				<p>- Jó - mondta legyintve, mintha súlyos áldozatot hozna, és elindult
                        ruházatának sokféle színében, esernyőjét magasra tartva, mint egy rosszkedvű
                        néger uralkodónő.</p>
				<p>A titkár kissé meghökkent ettől.</p>
				<p>- Vanek úr a magántitkárom és az unokaöcsém... - szólt Gorcsev -, talán
                        kifogása van ellene?</p>
				<p>- Ó, dehogy, dehogy...</p>
				<p>És bevonultak a teraszra. Gorcsev a piros ruhás hölgyre mosolygott és
                        üdvözölte, de az elfordult.</p>
				<p>Leültek a legnagyobb asztalhoz, és jött a pincér.</p>
				<p>- Mi lelte a szemét? - kérdezte Vanek úr, és Gorcsev is részvéttel fordult
                        feléje, de azután büszkén rendelt:</p>
				<p>- Nekem sört hozzanak! Maga mit iszik, Vanek úr?</p>
				<p>- Inkább ennék valamit ezen a héten, ha már ötezer frankom van.</p>
				<p>Gorcsev helyeslően bólintott, és Vanek úr hosszasan rendelt.</p>
				<p>Rövidesen behozták a barna sört, ivott, és kezdődött az ételek felvonulása,
                        ijesztően hosszú sorban. Vanek, a rögtönzött titkár és valóságos belső
                        titkos unokaöcs, először családias érzelmű polgárok módján nyakába kötötte
                        az asztalkendőt, hogy tarkója mentén mint hegyes pótfül messze kimeredtek a
                        fehér csücskök, azután szemlét tartott a felvonuló ételek felett, mint egy
                        hadvezér.</p>
				<p>- Ön milyen ügyben tartózkodik Nizzában? - kérdezte Gorcsev.</p>
				<p>- Nem tudom.</p>
				<p>- Úgy látszik, egy dologban járunk. Bevallom, ön tetszik nekem, mert
                        szegénysége dacára megőrzi polgári méltóságát.</p>
				<p>- Uram - szólt Vanek úr és búsan körülnézett a nizzai hotelterasz főúri
                        vendégein. - Ön bizonyára nem érti, hogy süllyedhettem én ide.</p>
				<p>- Pedig, sajnos, ennél előkelőbb hotelbe nem vihetem...</p>
				<p>Vanek úr nem szólt többet. Megevett néhány sültlibát, egy-két tortát, azután
                        elveszítette eszméletét.</p>
				<p>- Személyzet! - kiáltotta Gorcsev. Felvonultak a pincérek. Élen a titkár.</p>
				<p>- Parancsol?</p>
				<p>- Van ebben a szállóban úgynevezett fejedelmi lakosztály?</p>
				<p>- Természetesen. Tizenkét szobás appartement.</p>
				<p>- Vanek urat helyezzék el nyomban mind a tizenkét szobában. Ha felépül,
                        jöjjön utánam.</p>
				<p>- Hol találja Önt?</p>
				<p>- Nem tudom.</p>
				<p>És távozott.</p>
				<p>- Látja - mondta a titkár a sérült szemű pincért oktatva. - Az ilyen
                        vendégekre lehet világfürdőhelyet bazírozni, amíg a nagybácsi közbe nem lép.
                        A legjobb fürdővendégeket a nagybácsik juttatják bolondházba.</p>
				<p>Egyenesen a Boulevard Victoire-ra sietett, jókedvűen fütyörészve. A sarkon
                        összeverekedett néhány sofőrrel, azután a borbélyhoz ment, ahol aludt egyet,
                        amíg fésülték és borotválták, de előbb átküldött néhány doboz bonbont a
                        szemközti bisztró pincérnőjének.</p>
				<p>Bolond ember volt ez, veszett csikó, a vak is láthatta.</p>
				<p>Azután felkereste a Lafayette áruházat, hogy legsürgősebb bevásárlásait
                        elintézze. Elsősorban sok mikiegeret vett, néhány teniszlabdát, több tucat
                        töltőtollat és négy tábla csokoládét. Azután felöltözött tetőtől talpig.
                        Szmoking, kemény ing, ragyogó mellgomb, selyemzsebkendő, fehér krizantém van
                        a gomblyukban, ahogy öreg hírlapírók és operaházi bennfentesek járnak.
                        Ezután még vesz egy üveg parfőmöt, a fejére szalmakalap kerül, és olyan
                        kesztyűt húz fel, amely sárgalázban elhunyt kínai kulik arcszínére
                        emlékeztet. Most már csak egy bambuszbot a hóna alá, szemébe az a remek,
                        rettenetes, fekete keretes monokli, és végül felcsapja hetykén, kissé rézsút
                        a szalmakalapot, azután öntelten néz a tükörbe.</p>
				<p>Az áruház teljes személyzete, valamint a vásárlóközönség egy része
                        gyönyörködve körülállja, és amikor az ifjú elkap szájával egy feldobott
                        cigarettát, lelkesen tapsolnak. Ezek után Gorcsev hálás mosollyal
                        töltőtollakat és teniszlabdákat osztogat nagyérdemű közönségének, majd
                        távozik.</p>
				<p>Öt perc múlva visszajön, és kedvesen odaszól az egyik altisztnek:</p>
				<p>- Minden pénzem a másik ruhámban maradt, amit levetettem az imént.</p>
				<p>- Igenis, azonnal!</p>
				<p>A visszatérő szolga falfehéren, remegő térdekkel, hatalmas ezerfrankos
                        kötegeket hoz.</p>
				<p>- Tudtam, hogy megvan. Jó pénz nem vész el! - kiáltja Gorcsev, és egy ezrest
                        ad a szolgának. A többit begyűri különböző zsebeibe. Az utolsó gumiszalagos
                        ezerfrankos hengert, miután nem fér máshová, a kalapja alá teszi, és most
                        már végleg távozik. Az áruház előtt felugrik egy arra haladó taxi
                        deszkájára.</p>
				<p>- Nem kell fékezni. Gyerünk valamelyik bankhoz!</p>
				<p>Kinyitja az ajtót, és beül a vezető mellé. Az autó továbbhalad. Előhúz néhány
                        gyűrött ezrest és átadja a sofőrnek.</p>
				<p>- Váltsa be, öregem, százasokra. Ez itt körülbelül nyolcezer frank. Az is
                        lehet, hogy több, lehet, hogy kevesebb...</p>
				<p>A sofőr ettől kissé cikcakkban vezet, és végül különös fuvarjával fékez egy
                        bank előtt.</p>
				<p>Ha Gorcsevnek nem jut eszébe pénzt beváltani, vagy máshová viteti magát,
                        akkor minden másként történik. De Gorcsev ide autózott a bankhoz és ezzel
                        már beszállt a sors rendkívüli expresszvonatába, hogy rakétasebességgel
                        induljon különös, félelmes és valószínűtlen kalandok felé.</p>
				<p>- Én itt megvárom a kocsiban. Siessen - mondta a taxisnak.</p>
				<p>Az idegen ottmaradt a sofőrülésen. A sofőr bement a pénzintézetbe. A pénztár
                        előtt megolvasta a bankjegyeket.</p>
				<p>- Huszonnyolcezer frank!</p>
				<p>Részeg a fuvar vagy őrült? Nem lehet tudni. Esetleg mindkettő. Amikor ismét
                        kiér a bank elé, meglepetten látja, hogy az ismeretlen eltűnt a
                        kocsijával.</p>
				<p>Tanácstalanul áll, kezében a halom pénzzel.</p>
				<p>Annyi történt mindössze, hogy Gorcsev megpillantotta a sportkocsi kormánya
                        mellett azt a piros ruhás hölgyet, aki a szálló teraszán rámosolygott.</p>
				<p>Most is mosolyog, amíg elsuhan a közelben, a kikötő irányába, és egy könnyű
                        porfellegen túl eltűnik.</p>
				<p>Hahó!</p>
				<p>Gorcsev vad harci kiáltást hallatva, beletapos a gázpedálba és eszeveszett
                        tempóban iramodik a sportkocsi után...</p>
				<milestone n="3" unit="endSubChapter"/>
			</div>
			<div type="chapter">
				<head>II. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>A Monte-Carló felé vezető országúton a sors különös kegye óvta ezen a napon a
                        járműveket egy veszettnek látszó taxitól. Gorcsev Iván vezette ezt a taxit,
                        óránként ötvenezer kilométernek megfelelő halálveszéllyel.</p>
				<p>Bizonyos emberek azonban már azzal a sorssal születnek, hogy mindenféle
                        veszélyből ép bőrrel meneküljenek. És ezek közé tartozott regényünk
                        könnyelmű, meggondolatlan hőse is.</p>
				<p>Közben a leány megfordul, és észreveszi az ámokfutó taxit, amint zöttyenve,
                        rázódva, billenve, farolva, félőrült sebességgel követi. Nyomban rákapcsol,
                        és a fekete sportkocsi egy ugrással nekirohan az útnak. A kompresszor
                        elefántszerű búgással felbőg, a kocsi hajmeresztő szögben megdől a forduló
                        peremén, és mint egy mesebeli óriás csipkekendője, szürkén tóduló, hatalmas
                        benzinfelleg lengedez csúfondárosan a taxi felé, ott ahol az imént még a
                        piros ruhás leány autója látszott...</p>
				<p>Így értek Monacóba. A város utcáin élénk feltűnést keltett a szmokingos
                        taxisofőr, keretes monoklijával és hetyke szalmakalapjával. De Monaco
                        forgalmi rendőrei is jól tudják, hogy világfürdőhelyek forgalmát ritkán
                        bazírozzák épelméjű turisták látogatására, tehát hagyták a taxit
                        bomolni.</p>
				<p>Pedig Gorcsev Ivánnál merészebben és rosszabbul kevesen vezettek még autót
                        ezen a világon. És mégis elkerüli a katasztrófa. Ne értsék félre: nem ő
                        kerüli el a katasztrófát. Nem, kérem, ő belehajt mindenáron! A katasztrófa
                        kerüli el őt. Ez a helyzet. Most például átrohan a vörös jelzésű forgalmi
                        lámpa alatt!</p>
				<p>Fékek csikorognak mellette.</p>
				<p>Sofőrök káromkodnak.</p>
				<p>Egy cseléd az ablakpárkányon sikolt, és eltakarja szemeit a
                        törlőronggyal...</p>
				<p>És a taxi rohan tovább!</p>
				<p>Hahó!</p>
				<p>Ez az ember a szerencse fia... Már azon a szerpentinúton robognak, amely a
                        monte-carlói kaszinóhoz vezet, és a fiú nevetve integet a
                        szalmakalappal.</p>
				<p>A vörös ruhás hölgy kocsija lestoppol a Hôtel de Paris előtt. A taxi egy
                        ötletszerű fordulat után a tér közepét díszítő, gyönyörű angolkerten
                        keresztül, némi számítási hibával, de hozzávetőlegesen pontos fékezéssel
                        megáll.</p>
				<p>...Csak épp a hűtő egy része siet be a szálló kapuja alá, de ez igazán
                        előfordulhat bárkivel.</p>
				<p>Az őrült nyugodtan kiszáll, és átad a rémült portásnak egy ezerfrankost.
                        Kisebb címletet, úgy látszik, nem használ. A portás hajlong és nyomban
                        intézkedik, hogy letolassák a taxit a járda mellé.</p>
				<p>Gorcsev diadalmas mosollyal a riadtan álló leányhoz siet. De most az egyszer
                        nem kerüli el a karambolt.</p>
				<p>Valahonnan előkerül egy széles vállú, szigorú arcú, kitűnően öltözött, szürke
                        óriás. Meglátja Gorcsevet, és végigméri fagyos pillantással.</p>
				<p>- Ismeri ezt az urat, Anette? - kérdi a leányt.</p>
				<p>- Nem! És éppen e tarthatatlan állapoton akartam változtatni - feleli vidáman
                        a Nobel-díjas matróz.</p>
				<p>- Ez tolakodás.</p>
				<p>- Uram, ön, úgy látszik, nem ért az úri divathoz. Az ilyen kétsoros, gyönyörű
                        zakóhoz ma már senki sem visel rossz modort.</p>
				<p>- Hajlandó ezért a sértésért elégtételt adni?</p>
				<p>- Természetesen - biztatja derűsen Gorcsev -, azonban hosszas eljárásra nincs
                        időm. Ha komolyan ragaszkodik harcias ötletéhez, megverekedhetünk, de csak
                        expressz ajánlva.</p>
				<p>- Kérem! Báró Lingeström vagyok.</p>
				<p>A másik kissé habozott.</p>
				<p>- Részemről Cservonec herceg - feleli ezután -, gárdafőhadnagy, cári emigráns
                        és más efféle... Hol legyen az ütközet, bátyuska?</p>
				<p>A leány dermedten állt.</p>
				<p>- A monacói tisztikaszinóban, azt hiszem, ismeretlenül is rendelkezésünkre
                        állnak az urak. Ott várom önt - mondta Lingeström, és beszállt egy várakozó
                        taxiba.</p>
				<p>A legnagyobb megrökönyödésére Cservonec herceg ül a sofőr helyére, és
                        lecsapja a kilométeróra zászlaját.</p>
				<p>- A taxi a sajátom, kedves Párbajovics bárócska - szól hátra, aztán begyújtja
                        a motort, és a taxi elzúg félbolond vezetőjével, valamint a megdöbbent
                        Lingeströmmel.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>Anette Laboux szomorúan állt a szálló előtt. A nevető arcú ugyan
                        tagadhatatlanul szemtelen kissé, de kedves arcú és tréfás ember. Lingeström,
                        ez a kolosszus, aki csak a sportnak él, és bizonyára vívóbajnok is,
                        összeszabdalja a szeles, kelekótya, de aranyos őrültet? Végre is, milyen
                        jogon verekszik érte ez a Lingeström? - kérdezte önmagát utólagos
                        felháborodással. Nem a vőlegénye!</p>
				<p>Nem is szereti a bárót. Egyáltalában kicsoda a báró? Fél éve, hogy váratlanul
                        megjelent a házuknál, és sokat tárgyalt az apjával, de mindig csak
                        négyszemközt. Azóta nagy igyekvést fejt ki, hogy a lány rokonszenvesnek
                        találja. Igyekvése idáig nem járt eredménnyel.</p>
				<p>Leült a szálló előtti uzsonnázóasztalok egyikéhez. Itt nagy búsan egy
                        málnaszörpöt szivogatott...</p>
				<p>Jó másfél óra múltán, szötyökölő zúgással egy autó érkezett. Taxi volt az
                        illető jármű, és kormányánál az őrült idegen ült szalmakalapban.
                        Monoklival!</p>
				<p>Az autó most elég ügyesen állt meg, a járda mellett. Csak épp hogy érinti
                        némi csörgéssel az egyik vesztegelő jármű lökhárítóját.</p>
				<p>De olyan csekélységekkel, mint egy elgörbült lökhárító, az idegen nem
                        törődik. Summa summárum, egész jó manőverrel stoppolt. Egyenesen a leányhoz
                        siet, és leül.</p>
				<p>- Remélem, nem unatkozott?</p>
				<p>- Maga... - hebegi Anette... - báró Lingeströmmel együtt ment el. Mi van a
                        báróval?</p>
				<p>A fiatalember lesütötte a szemét, és elfogódottan forgatta
                        szalmakalapját.</p>
				<p>- Feleljen!</p>
				<p>- Levágtam neki az egyik fülét - ismerte be szemérmesen. - Baj?</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>- Lingeström megsebesült??!</p>
				<p>- Na... egy kis emléket kapott, de végre is az ilyen füldolog... különösen,
                        ha visszavarrják...</p>
				<p>- Szóval... a füle sérült meg?</p>
				<p>- És... a fején...</p>
				<p>- A fején is?...</p>
				<p>Gorcsev bűnbánóan bólintott.</p>
				<p>- Nem nagy vágás, az egész tizenkét centiméter, ha sokat mondok... csak kissé
                        mélyen ült. Nem tehetek róla. Amikor az arcát és a mellét megvágtam, az
                        orvos azt ajánlotta, hogy szüntessük be a párbajt. De ez a Ligenström
                        szorgalmas ember, és mindenáron tovább vívott, pedig már hosszában is
                        keresztben teleragasztották tapasszal, és olyan volt, mint egy dühös
                        hirdetőoszlop.</p>
				<p>- Magát be kellene csukni a bolondházba! Nem szégyelli herceg létére, amit
                        tett?</p>
				<p>- Ki mondta, hogy én herceg vagyok?</p>
				<p>- Maga.</p>
				<p>- Szó sincs róla! Nevem Gorcsev és nem vagyok herceg.</p>
				<p>- Akkor miért mondta?! Ön szokott hazudni?</p>
				<p>- Igen ritkán és olyankor is csak életbevágóan fontos ügyekben...</p>
				<p>- Miért mondta, hogy herceg?</p>
				<p>- Szégyellem, hogy nem vagyok az. Egy orosz emigráns, aki nem herceg, az
                        manapság bújjon el a föld színéről.</p>
				<p>- Megint ostobaságokat fecseg.</p>
				<p>- Ezt ön nem érti!... Szörnyű tragédia: Gorcsev vagyok, orosz és sem herceg,
                        sem gárdatiszt - sóhajtott. - Európában minden orosz gyanús, ha nem herceg.
                        Szüleim a világháború előtt költöztek Párizsba. Én már ott születtem. Atyám,
                        a könnyelmű atya, ifjúkorában nem keresett kapcsolatokat a gárdával,
                        egyszerűen nyomorgott és kivándorolt.</p>
				<p>Ezt olyan siralmas arccal mondta, hogy Anette ismét nevetett.</p>
				<p>- Ezen kacag? Tudja, milyen keserves sors, ha az ember nem herceg, és semmi
                        köze nincs a gárdához? - Úgy mondta, mint aki nyomban sírva fakad. - Egy
                        orosz háztulajdonos, cím és rang nélkül, kevesebb Párizsban a halaskofánál,
                        mert csarnoki körben ismernek egy Nazosztyin grófot, aki balalajkázik. Mit
                        szóljanak hozzám, akinek az atyja háztulajdonos volt, de semmi köze a
                        testőrséghez, és még csak Raszputyint sem ölte meg? Kérem, hogy ezt ne
                        terjessze, mert nagyon restellem...</p>
				<p>- Maga profán ember! Mindenből tréfát csinál - felelte Anette, de
                        nevetett.</p>
				<p>- Igen? Hát akkor tudja meg, hogy oroszul sem tudok! Érti ezt a tragédiát?
                        Szüleim mindig franciául beszéltek, hogy begyakorolják a nyelvet. Az első
                        szerelmem örökre elhagyott, amikor egy varietében megkért, hogy fordítsam le
                        a kozák népdalénekes Volga-dalát, és miután lefordítottam, kiderült, hogy az
                        illető görög filmszínész, aki a Víg özvegy című operettből énekelt
                        betétszámokat... Ne kacagjon a tragédián, amely bosszúért kiált az égre az
                        amerikai filmgyártás és a francia filmirodalom mételye ellen. Oroszul annyit
                        tudok, hogy atyuska, bátyuska és öcsüke. Esetleg nénuska. Ez minden.</p>
				<p>Később a leány, maga sem tudta, hogyan, de együtt sétált a fiatalemberrel
                        azon a keskeny, lejtős ösvényen, amely a kaszinótól a pályaudvarhoz vezet,
                        és egy kedves kis bodega is meglapul a fák között. Ebbe a bodegába
                        betértek.</p>
				<p>- Uram - mondta Anette -, ha az apám megtudja, hogy botrányt okozott a
                        személyem körül, akkor majd felelősségre vonja.</p>
				<p>- Ez esetben nyomban megkérném a kezét!... Nem is rossz ötlet. Akar a
                        feleségem lenni?!</p>
				<p>Anette ijedten nézte a fiút. Sajnos nagyon tetszett neki Gorcsev. De hát
                        bolond ez, hiába!...</p>
				<p>- Azt gondolta most, hogy bolond vagyok? Téved! Lehet, hogy komolyságom tán
                        némi kívánnivalót hagy maga után, de bolond nem vagyok. Nyugodtan “igent”
                        mondhat!</p>
				<p>- De én nem is ismerem magát!</p>
				<p>- Épp azért!</p>
				<p>- Mondja kérem... Ne vegye kíváncsiskodásnak a kérdést: mit csinált ön
                        eddig?</p>
				<p>- Sok mindent. Párizsban születtem, és könnyelmű atyám, akiről már
                        említettem, hogy elmulasztott ifjúkorában kapcsolatokat teremteni a
                        gárdával, vagy legalább megölni Raszputint, e felületesség miatt kénytelen
                        volt kiskereskedést folytatni Párizsban.</p>
				<p>- Miféle kiskereskedést?</p>
				<p>- Olyan kiskereskedést, hogy gyalog vihette a nyakába akasztva. Édességeket
                        árult az utcán. Én is hamar kenyérkereső lettem. Tizenhatéves koromban már
                        segédoktatónak alkalmaztak egy sportiskolában.</p>
				<p>- Innen a vívási tudomány?</p>
				<p>- Igen. De én mindenhez értek. Voltam zongorista, matróz, tenisztréner,
                        remekül vezetek autót, és kitűnően tőzsdézek...</p>
				<p>Úgy érezte, hogy hívebb képet ad önmagáról, ha közben felteszi a monoklit.
                        Rossznéven vette, hogy a leány ezért kineveti.</p>
				<p>...Azután este lett. Sok mindent beszéltek még, és kint sétáltak a nagy
                        teraszon, a kaszinó mögött. Azt hiszem, közben meg is csókolták egymást, de
                        ez nem bizonyos. Annyi mindenesetre kétségtelen, hogy nagy szerelem lett az
                        ügyből.</p>
				<p>Ilyesmi előfordul két fiatal lény között. Még tengerparton is.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4</p>
				<p>Miután Gorcsev elbúcsúzott a leánytól, a játékkaszinóba sietett. Elhatározta,
                        hogy végez az intézménnyel: felrobbantja a bankot. Érthetetlen oknál fogva ő
                        sem a robbantás sokszor bevált módját választotta: egy ekrazit- vagy
                        dinamitbomba útján, hanem a rulett nevű szerencsejátéknál próbálkozott, a
                        bank képletes értelemben vett felrobbantásával.</p>
				<p>Egy órán belül kétszázezer frankot nyert.</p>
				<p>Újabb egy órán belül úgy állt ott a kaszinóban, ahogy a Rangoon teherhajón
                        elhagyta az állását: egyetlen fillér nélkül. Halkan fütyörészett.</p>
				<p>Most mi lesz? Sajnos Anette-et csakugyan szereti. Hogy vegye el a lányt egy
                        fillér nélkül? Lakberendezés és megfelelő életmód helyett nem ajánlhatja fel
                        a romantika sokszor bevált, pótló hatását...</p>
				<p>Kisétált a teraszra, ahol, ki tudja, miért, híres zeneszerzők és klasszikusok
                        mellszobrait helyezték el, mintha ezeknek valami közük lenne a
                        szerencsejátékhoz.</p>
				<p>Váratlanul egy kísértetiesen ismerős embert pillantott meg. Régi, bő frakkban
                        közeledett a kísérteties illető, fehér csokornyakkendőt viselt, és a
                        nadrágja alázatos megrogyással borult a cipőjére, ahogy általában egy túl
                        hosszú nadrág teszi az ilyesmit.</p>
				<p>A frakk-kabát egészen bő volt, két szárnya hátul a kísértet sarkát verdeste.
                        A film őskorában a vásznon szereplő diplomaták hordtak ilyen estélyi
                        öltözéket.</p>
				<p>Uram atyám! Ez Vanek!</p>
				<p>- Halló! Mi van magával!</p>
				<p>- Jó napot! - mondta a titkár bosszúsan.</p>
				<p>- Szép kis dolog. Szerencsét próbáltam.</p>
				<p>- És?</p>
				<p>- Elúszott minden. Adjon kérem ezer frankot. - Nincs egy vasam sem,
                        öregem.</p>
				<p>- Vanek vagyok.</p>
				<p>- Akkor hát: leégtünk, Vanek úr.</p>
				<p>- De hiszen, ön milliomos.</p>
				<p>- Ugyan! Majd épp egy milliomos hagyja, hogy ön jóllakjék. Felmentem a
                        szolgálat alól.</p>
				<p>- Hogy képzeli? A havi fizetésemet megkaptam.</p>
				<p>- De egy koldus nem tarthat titkárt.</p>
				<p>- Ha megfizeti?</p>
				<p>Kimentek a térre, a kaszinó elé. Vanek úr heves szemrehányásokkal illeti
                        Gorcsevet.</p>
				<p>- Ön könnyelmű ember!</p>
				<p>- De Vanek úr!</p>
				<p>- Csend! Nem volt joga hozzá, hogy eljátssza a jövő havi fizetésemet. A saját
                        jövőjével könnyelműsködhet uram, más emberével nem!</p>
				<p>- Igaza van. Most azt mondja meg, hogy honnan vette ezt a frakkot?</p>
				<p>- Ha éppen tudni akarja, egy csónakmestertől kölcsönöztem. Tizennyolc év
                        előtt ebben esküdött és azóta is nagyon kíméli...</p>
				<p>- Nem látszik a ruhán...</p>
				<p>Odaértek az Hôtel de Paris-hoz, ahol Gorcsev a taxit hagyta. Legnagyobb
                        meglepetésére az autó kormányánál ott ült a sofőr, aki bement egy percre a
                        bankba, hogy pénzt váltson. Most megbékélten, édesdeden szunnyadt a
                        megkerült jármű kormánya mellett.</p>
				<p>Valami csodálatos telepátia révén felébredt, amikor Gorcsev a közelébe ért és
                        nagyot kiáltott:</p>
				<p>- Uram!</p>
				<p>- Mit üvölt?</p>
				<p>- Ön a teljes napi bérösszeggel adósom! És ezenfelül tartozik nekem egy
                        sárhányóval.</p>
				<p>- Minek kellett magának egy sárhányó? - kérdezte Vanek szemrehányóan.</p>
				<p>- A sárhányót nem vettem magamhoz. Behorpadt.</p>
				<p>- Ez összesen négyszáz frank - folytatta a sofőr. - Itt van a
                        huszonhétezer-hatszáz, és a jövőre nézve, kikérem magamnak, hogy
                        önhatalmúlag igénybe vegye a taximat.</p>
				<p>És dühösen átadott egy csomó ezres meg százas bankjegyet Gorcsevnek. Ez volt
                        az összeg, amit a bankban beváltott délelőtt.</p>
				<p>Hallottak ilyet? Úgy álltak ott, mintha főbe sújtották volna őket. Vanek úr
                        csuklani kezdett. Közben a goromba sofőr már begyújtott.</p>
				<p>- Itt van ezer frank - mondta végül Gorcsev - Ez a jutalma.</p>
				<p>- Köszönöm - felelte a sofőr, és elautózott. Vanek úr felháborodva fordult a
                        fiatalemberhez:</p>
				<p>- Még most is dobálódzik az ezresekkel? Szégyellje magát! Okulhatott volna a
                        történtekből!</p>
				<p>És csúnyán szidta Gorcsevet...</p>
				<p>- De Vanek úr, egy tisztességes megtalálónak csak jár ennyi jutalom?</p>
				<p>- A jövőben tartózkodjék az ilyen adományoktól, még indokolt esetben is, amíg
                        megfelelő tartalékkal nem rendelkezik.</p>
				<p>- Rendben van. Pedig szerettem volna, ha megengedi, hogy két hónapi fizetését
                        kiadjam, mert biztosítani akartam értékes szolgálatait; de ha azt hiszi,
                        hogy ne dobálóddzak a pénzzel...</p>
				<p>- Mi? - Vanek úr idegesen forgatta a fejét, azután engedékenyen legyintett. -
                        Na jó. Hát ezt kivételesen nem bánom.</p>
				<p>- Köszönöm - felelte hálásan Gorcsev, és átadott nyolcezer frankot.</p>
				<p>- Kérem... - mondta morózusan és zsebrevágta a pénzt. - Remélem, ezután nem
                        lesz oka megbánni, hogy alkalmazott. Most pedig menjünk vacsorázni...</p>
				<p>- Már kiheverte a déli menüt?</p>
				<p>- Ugyan kérem. Semmi bajom sem volt! - mondta fölényesen, és fehér mellényét
                        lehúzta a torka tájékáról. Az alattomos, kemény ingmell, úgy látszik, csak
                        erre várt, mert nyomban felszökkent és az arcára tapadt, mintha Vanek úr
                        feje egy doboz volna, amelyre visszahelyezték a fedelet. A frakk és
                        tartozékai időnként úgy viselkedtek, mint fékezhetetlen bestiák, ha
                        megrohanják a szelídítőjüket. Rövid, de izgalmas közelharc után azonban
                        Vanek úr rendezte megdühödött ruhadarabjait, kivéve egy rosszindulatú,
                        vérszomjas mellgombot, amely szívósan marcangolta, mivel, úgy látszik,
                        feltette magában, hogy éjfélre eljut a mellcsonttól a lapockáig, ahol majd
                        kiesik szépen a titkár hátából.</p>
				<p>Gorcsev egyre jobban örült annak, hogy beszerezte Vanek urat. Nagy élvezettel
                        nézte, ahogy ott állt, szomorú frakkjában, mint egy óbudai nyári vendéglő
                        tulajdonosa, akinél estére asztalt rendelt a walesi herceg és kísérete.
                        Kézelői nagyobb kaliberűek voltak a kelleténél, ezért a kabátujjakat
                        kályhacsőszerűen gömbölyű állapotba rögzítették, és csokornyakkendője lassú
                        vándorútján elérte a fültő tájékát, ahol jelenleg megpihent. Az elszáradt
                        lakkcipők orra félkörben felkunkorodott, deres, ritkult, de hosszú haja
                        zilált volt a sok izgalomtól. Tömpe, széles orra, furcsa bajusza, csíptetője
                        és sanyarú arca tökéletes összhangban alkalmazkodott a ruházatához. Azért,
                        úgy látszott, örül az ünnepi külsőnek, mert megelégedett pillantással nézett
                        végig önmagán:</p>
				<p>- Mondaná még valaki, hogy ma reggel még teherhordó voltam?</p>
				<p>- Aki így látja, az megesküszik rá, hogy ön egy kikapós panoptikumőr, aki
                        éjszaka Bismarck viaszmásának frakkjában szórakozik, és hajnalban ismét
                        felöltözteti a nagy államférfit.</p>
				<p>- A frakk jó - intette le a titkár röviden és határozottan. - Ön nem mérvadó
                        az úridivatot illetően. Menjünk vacsorázni.</p>
				<p>- Foglaljon le egy asztalt. Azonnal jövök.</p>
				<p>Az étteremben is megkülönböztetett figyelemben részesítették a panoptikumi
                        frakkot, különösen, amikor Vanek úr a szemüvegét is előhúzta a felső
                        zsebéből, hogy az étlapot kellő elmélyüléssel tanulmányozza. Alapos ember
                        volt. Előételtől a tésztáig, bortól az ásványvízig mindent megbeszélt.</p>
				<p>- És előzőleg hozzon egy pohár vízben két teljes kifacsart citromot, mert
                        savhiányban szenvedek.</p>
				<p>- Rendben van.</p>
				<p>- Nincs rendben, de itt nem tudtam gyógykezeltetni magamat.</p>
				<p>Mielőtt a vacsorát tálalták, visszatért Gorcsev.</p>
				<p>- Nyomban másképp érzem magamat, ha százezer frankom van - mondta. - Az
                        ilyesmi fokozza a jó közérzetet.</p>
				<p>- Honnan vett annyi pénzt?</p>
				<p>- Gondoltam, amíg ön rendel, bemegyek rulettezni és feldobom a vagyonomat a
                        rouge-ra. Véletlenül nyertem. Az ilyesmit jó jelnek tartom, úgyhogy rajta
                        hagytam az egészet.</p>
				<p>- Könnyelmű ember! Hát hiába prédikálok önnek?!</p>
				<p>- Belátom, hogy helytelenül cselekedtem és nem teszem többé. De azért
                        jelenleg örülök a pénznek, mert most már biztosítani tudom az ön
                        szolgálatait, kis híján októberig.</p>
				<p>- Még ez sem menti könnyelműségét.</p>
				<p>Közben megkezdték az ételek felszolgálását, és Vanek úr hosszú időre
                        elnémult.</p>
				<p>Gorcsev néhány üveg sört ivott. Szokott jó hangulata, a nyereség dacára,
                        mintha cserbenhagyta volna.</p>
				<p>Nagyon tetszett neki Anette Laboux kedves, gyerekes mosolyú arca, a hosszú,
                        szépen ívelt szemöldökkel.</p>
				<p>Szerelmes volt. Éspedig alaposan.</p>
				<p>Vanek úr viszont evett. Ha ugyan evésnek lehet nevezni, amikor valaki a fogai
                        teljes mellőzésével egészben nyeli le a táplálékot. Most éppen nekilát egy
                        teljes pulykának, elszánt sóhajjal, mint ahogy egykor Dávid vethette magát
                        újra a küzdelembe, egyetlen szamár-állkapoccsal, a megmaradt filiszteusok
                        ellen.</p>
				<p>A titkár ugyan saját állkapcsára volt utalva e tusában, de azért keményen
                        állta a sarat.</p>
				<p>- Mi a teendő, Vanek úr, ha ön nyomban elájul? - kérdezte Gorcsev
                        óvatosan.</p>
				<p>A titkár előbb lenyelte szájából a fél pulykát, azután röviden közölte a
                        legsürgősebb tennivalókat:</p>
				<p>- Inget, gallért kigombolni, néhány percig szabad levegőn fektetni, esetleg
                        mesterséges légzés, és tizenhat csepp koffein vagy kámfor.</p>
				<p>Gorcsev feljegyezte a használati utasítást és tovább ivott. Amikor Vanek úr
                        az asztal alá esett, csak odanyújtotta a cédulát a pincérnek:</p>
				<p>- Ezt végigcsinálni, azután Nizzába vele, Méditerranée-szálló.</p>
				<p>Fizetett és ment.</p>
				<milestone n="4" unit="endSubChapter"/>
			</div>
			<div type="chapter">
				<head>III. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>Hová?... Megkeresi Anette-et! Autót bérelt, és elindult vissza Nizzába. Maga
                        sem tudta, hogy mit akar, miért szaladgál voltaképpen.</p>
				<p>Jóval elmúlt éjfél, amikor végre meglátta... Messziről. Az egyik szálló
                        étterméből magas, ősz, sovány ember jött ki, napbarnított arccal, és
                        mellette Anette! Harmadiknak egy tábornok jött velük. Hatalmas, kéken
                        lakkozott Alfa Romeóba szálltak. A kocsit egy néger sofőr vezette.</p>
				<p>Még sohasem látott ilyen gyönyörű túrakocsit, mint amilyen ez az Alfa Romeo
                        volt. Nem tartozott a szériagyártmányok közé. Különleges modellje lehetett a
                        gyárnak, a legfényűzőbb nagyurak számára. A hatalmas túraautó, rendkívüli
                        méretei dacára, szinte kecsesen szép volt. A különös fényű, kéken
                        zománcozott karosszéria méltóságteljesen kiszélesedő öblével, makulátlanul
                        sima csillogásával, hatalmas motorházával úgy hatott, mintha az autók
                        királyának gőgjét is belevitte volna a tervező ebbe a korszerű
                        gépszörnyetegbe.</p>
				<p>A mesteri rugózás és a tökéletes technikával beépített motor összhangjával
                        szinte nesztelenül, könnyedén elsiklott a dölyfös autó. Ez az indulás arra a
                        határozott, de mégis puha járásra emlékeztetett, amellyel nagyon finom,
                        visszavonultan élő mágnások ódon kastélytermük súlyos szőnyegein lépegetnek
                        magányos éjszakákon.</p>
				<p>Megérezte-e Gorcsev ösztönösen, hogy ez az autó, amely annyi ember, sőt egy
                        kis ország életében végzetesen jelentős szerepet játszik, az ő jövőjét is
                        irányítani fogja, ijesztően és kérlelhetetlenül, mintha maga a Gonosz ülne a
                        kormánya mellett?</p>
				<p>Lehetséges. Mert kissé hökkenten nézett a távozó, csodás Alfa-Romeóra.</p>
				<p>- Ki volt ez a két úr, a hölggyel? - kérdezte a portást, miután az Alfa-Romeo
                        nyomában a szálló elé gördült, és egy csomó pénzt nyomott a Mikulásszakállú,
                        formaruhás Kerberosz kezébe.</p>
				<p>- Az ősz, sovány férfi Gustave Laboux meghatalmazott miniszter, a hölgy a
                        leánya, és a tábornok neve Auguste de Bertin.</p>
				<p>Gorcsev ismét bankjegyet keresgélt.</p>
				<p>- Boulevard Victor Hugo 72. - mondta a Mikulás szakállú kapuőr, és átvette a
                        pénzt. A fiatalember ámultan nézett rá.</p>
				<p>- Hallja! Maga igazán nem buta ember.</p>
				<p>- Az én mesterségem három fő kelléke az ész, a pszichológia és a jól ápolt
                        szakáll. De kell még ezenfelül...</p>
				<p>...Hogy az elmondottakon felül még mi kell a portás hivatásához, ezt Gorcsev
                        sohasem tudta meg. Bár az is lehet, hogy érdekelte volna. De jobban
                        érdekelte Anette, tehát egyszerűen elrobogott, hogy életveszélyesen
                        dilettáns módján a Bd. Victor Hugo felé siessen.</p>
				<p>Pedig talán helyesebben cselekszik, ha tovább társalog az ősz portással, és
                        nincs kizárva, hogy ezt tette volna, amennyiben előre látja azt, ami ezen az
                        éjszakán történni fog.</p>
				<p>De hol élt már ezen a földön olyan huszonegy éves aranyifjú, aki bármit is
                        előre meglátott a jövőjéből, szerelmes állapotban? Ha a fiatalemberek
                        képesek volnának ilyen előrelátásra, mi lenne a társadalomból? Milyen
                        horribilis számóceánná gyűlne hirtelen a felbontott eljegyzéseknek,
                        benyújtott válópereknek a száma?</p>
				<p>Szerencsére, a természet bölcs elrendezése folytán, az ember korlátozott
                        képességei alkalmatlanok a jövőbe látásra, és Gorcsev elindult autóján a
                        végzetes útra, ama látszólag kézenfekvő feltevés alapján, hogy jobb, ha egy
                        szép fiatal leány után siet, mintha meghallgatja egy ősz szakállú, vén
                        portás eszmefuttatásait.</p>
				<p>Pedig mennyire nincs így!</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>A fiatalember ott állt a fák árnyékában, és a nyaralót nézte. Miért
                        leskelődik? Minek ácsorog itt? Maga se tudta...</p>
				<p>Talán félórát állt ott, igen lehangoltan, idegesen, amikor két férfi
                        közeledett. A sarki lámpa fényénél egy pillanatra láthatta őket, amíg a
                        világosság vetülésében elhaladtak. Az egyik csavargó külsejű, rossz arcú
                        alak volt, a másik egy köpcös, kevésbé elhanyagoltan öltözött férfi.</p>
				<p>Gorcsev közelében álltak meg, de nem sejtették, hogy a fa mögött áll
                        valaki.</p>
				<p>- Egyszerűen bemegyek, és beszélek Laboux-val.</p>
				<p>- Szó sincs róla, akkor elrontod az üzletet.</p>
				<p>- Az ördögbe is, vagy megismer, vagy kést kap a bordájába. Nom du nom!</p>
				<p>- Pszt!</p>
				<p>Nyílt a kertajtó. A tábornok, úgy látszik, csak elkísérte Anette-éket, és
                        most hazatérőben volt.</p>
				<p>Az út sűrű fái között nem jutott keresztül a közeli lámpák fénye. A csavargó
                        külsejű hirtelen a tábornok elé állt...</p>
				<p>- Ne siessen, de Bertin! Megismer még? Én Portenif vagyok.</p>
				<p>- Mit óhajt?</p>
				<p>- Tábornok úr - szólt egy érdes hang, nyilván a köpcös -, jelöljön ki egy
                        helyet, ahol hajlandó tárgyalni velünk.</p>
				<p>- Nincs magukkal semmi tárgyalnivalóm, és...</p>
				<p>Portenif sújtott valamivel. A tábornok hátraugrott, és kardot rántott, de a
                        köpcös megragadta a csuklóját, és Portenif újabb csapása talált.</p>
				<p>Ekkor azonban közbevetette magát Gorcsev. A két útonálló nem is sejtette,
                        hogy valaki tartózkodik a közelben. Az ellentámadás váratlan volt.</p>
				<p>Portenifet valahonnan egy erőteljes ökölcsapás érte a száján, hogy elöntötte
                        a vér, és kizuhant az útra, a köpcös egy alattomos rúgástól a kerítésnek
                        repült...</p>
				<p>- Segítség! - kiáltja egy női hang a villából, bizonyára Anette.</p>
				<p>- Rendőr! - kiáltja a tábornok, a villa falához szédelegve...</p>
				<p>- Gazember... - hörögte a köpcös, és valamivel ismét a támadó felé suhintott,
                        de az illető részéről akkora pofon előzte meg, hogy elsötétedett előtte
                        minden.</p>
				<p>Egy rendőr futó léptei kopogtak az aszfalton. A köpcös és Portenif
                        elsuhantak. Egy másodpercre sem látták Gorcsevet a sötétben.</p>
				<p>- Eszméletén van? - kérdezte egy kellemes férfihang a tábornokot.</p>
				<p>- Igen... De vér folyik a szememre...</p>
				<p>Egy hosszú árny tűnt fel a villa kapujában. Pisztollyal a kezében. Laboux
                        volt.</p>
				<p>- Mi történt?</p>
				<p>- Megtámadták a tábornok urat, éppen, amikor ideértem.</p>
				<p>- De Bertin vagyok. Köszönöm ezt a hatásos közbelépést - szólt a tábornok
                        Gorcsevhez. Azután a rendőrt intézte el, aki szintén odaért közben.</p>
				<p>- Mindenesetre hazakísérem a tábornok urat...</p>
				<p>Miután de Bertin elment, Laboux Gorcsevhez fordult:</p>
				<p>- Ön kitűnő ember! Két támadó ellen segítségére sietett a tábornoknak...</p>
				<p>- Két ember? Nem létszám. A sanghaji Vi-Sung téren egyszer tizenkét sofőrt
                        inzultáltam.</p>
				<p>- És a saját lábán távozott?</p>
				<p>- Kénytelen voltam vele, mert fuvarképes autóvezető nem maradt a
                        környéken.</p>
				<p>Laboux jóízűen, harsányan nevetett.</p>
				<p>- Maga egy egészen elsőrangú pofa! Meghívnám a házamba, ha nem lenne ilyen
                        késő éjszaka... Remélem, valamelyik nap lesz szerencsém...</p>
				<p>- Bizonyára már holnap. Ugyanis az a tervem, hogy megkérem a kedves leánya
                        kezét.</p>
				<p>Laboux nagy szemeket meresztett.</p>
				<p>- Mi?... Mit mond?...</p>
				<p>- A délután folyamán sétálgattunk...</p>
				<p>- Tehát ön az, aki Lingeströmöt összevagdalta? - kiáltotta az apa. - Nézze
                        fiatalember, ön néhány perc előtt úgy viselkedett, hogy most nem mondhatok
                        mást: távozzék.</p>
				<p>- De...</p>
				<p>- Most súlyos leckében lenne része, amiért kompromittálta a leányomat.
                        Sajnos, azonban nem tehetek semmit önnel, mert egy vendégemet megvédte, és
                        ezzel lekötelezett.</p>
				<p>Gorcsev rövid tűnődés után szomorúan így szólt:</p>
				<p>- Mondja uram... egy kérdésem volna: ha teszem azt, valaki szereti a leányát,
                        és az illető különben jó férje lenne, megtagadná tőlük atyai áldását csak
                        azért, mert a vőlegény önt megverte valamikor? Persze alapos verésre
                        gondolok.</p>
				<p>Laboux egészen eléje állt, és harsányan nevetett.</p>
				<p>- Úgy érti, hogy maga megverne engem, de azért nem teszi?... Hát ide
                        hallgasson! Maga ugyan sohasem lesz a vejem, mert léha, kétes egyén.</p>
				<p>- Erre majd visszatérünk...</p>
				<p>- Hogyne - hagyta rá csillogó szemmel Laboux, és különös, lázas öröm
                        kifejezése ült az arcán. - Azt azonban megnyugtatására közlöm, hogy
                        amennyiben mégis vejemmé fogadnám, csak előnyére szolgálna az említett
                        affér!</p>
				<p>- Ez esetben verekedjünk. Jó? - ajánlotta az ifjú, és az ő szeme is
                        csillogott.</p>
				<p>- Figyelmeztetem - mondta Laboux, és megnyalta az ajkait, mint aki régen
                        nélkülözött ínyencfalathoz jut. - Jobb, ha eltisztul innen!</p>
				<p>- Társalogni akar, vagy verekedni?</p>
				<p>- Verekedni! - mondta a napbarnított, őszes úr, lelkesen.</p>
				<p>- Helyes. Kezdjem?</p>
				<p>- Várjon, ne itt... Legyen szerencsém a villámban. Parancsoljon.</p>
				<p>Csupa mosoly és udvariasság volt a két ember. Miután beléptek a villa
                        kertjébe, Laboux-nak eszébe jutott valami!</p>
				<p>- Bemegyek egy percre a házba, hogy a leányomat megnyugtassam, addig
                        szíveskedjék helyet foglalni itt a kertben.</p>
				<p>Igazán csodálatosan szép és jószagú rivériai éjszaka volt. Gorcsev leült a
                        pompás virágok között egy kőpadra, és cigarettázva álmodozott, egyrészt
                        Anette-ről, akibe szerelmes volt, másrészt Labouxról, akit majd megver, ha
                        visszatér.</p>
				<p>Nem kellett soká várakozni. Rövidesen jött a házigazda. Egy üveg brandyt
                        hozott két pohárral és töltött.</p>
				<p>- Egészségére!</p>
				<p>Kiitták, és egymásra mosolyogtak közben, mint régi jó barátok.</p>
				<p>- Kezdhetjük?</p>
				<p>- Várjon - mondta Gorcsev. Levette a kabátját, és egy fára akasztotta, azután
                        kibontotta a nyakkendőjét és a gallérját.</p>
				<p>- Mi az?! - türelmetlenkedett Laboux. - Verekedni jött ide, vagy fürdeni?</p>
				<p>- Kora hajnalban nehéz a szakadt ruhadarabokat pótolni - felelte, és Laboux
                        kénytelen volt ezt az érvet elfogadni.</p>
				<p>- Ne csodálja, hogy türelmetlen vagyok - mentegetőzött -, de tizenöt éve nem
                        verekedtem - mondta réveteg meghatottsággal, mint egy idősebb hölgy, aki
                        feledhetetlen velencei nászútra emlékezik.</p>
				<p>- Nem lenne jó, ha gyakorolna előbb kissé? Tizenöt év nagy idő.</p>
				<p>- Ha a cipőjét nem kívánja levetni, fogjunk hozzá! - üvöltötte az atya
                        harciasan.</p>
				<p>- Tessék, és...</p>
				<p>Gorcsev nem folytathatta, mert Laboux a szavába vágott. De a szó szoros
                        értelmében és olyan erővel, hogy a fiatalember egy festői ívben belerepült a
                        szökőkút medencéjébe. Úgy bukott fel, álmélkodva és szédelegve, mint valami
                        bősz Neptunus az egyik antik tárgyú festményen.</p>
				<p>Ez a pofon klasszikus volt a maga nemében. Zúgó aggyal csodálkozott és
                        megrázta néhányszor a fejét.</p>
				<p>- No?! - ordított türelmetlenül Laboux. - Maga állandóan fürdeni akar?</p>
				<p>Gorcsev kimászott a vízből. Ekkor kapta a második pofont, hogy visszahullott,
                        és elmerült egy időre mint a búvár, ha teleszívott tüdővel az óceán fenekére
                        ereszkedik.</p>
				<p>Mielőtt a harmadik pofon elérhette volna, kiugrott a medencéből. A hold
                        előbukkant, és megvilágította a két férfit. Gorcsev vigyorgott.</p>
				<p>- Gratulálok. Egész jól üt. De hát ez még nem az igazi.</p>
				<p>- És mit szól például ehhez?</p>
				<p>...Laboux csodálatosan gyors ütéseinek egyike elindult, de nem ért célt.
                        Gorcsev elkapta a csuklóját és könnyedén megcsavarta, úgyhogy szívélyes
                        házigazdája egy keringőszerű forgást végzett a válltengelye körül, majd egy
                        balegyenes telitalálattól belezuhant a szökőkútba. Innen Gorcsev kiemelte,
                        de csak azért, hogy kétszer pofon üsse, és miután ezzel megvolt, ismét
                        visszanyomta az atyát. E műveletet többször megismételte, fehérneműt paskoló
                        falusi nők módján, átlag két pofon után egy visszanyomással, addig, amíg a
                        lebuktatott Laboux helyett valami bravúros módon egy hosszú láb emelkedett
                        ki talppal a vízből, és a meglepett Gorcsev arcát precíz rúgás érte, hogy
                        feldöntött egy fonott garnitúrát. Rövid kézitusa után birkózva gurultak a
                        földön, néhány kerti bútor romjai között.</p>
				<p>André, a lakáj, aki oldalszakállával és modorával úgy hatott, mint egy
                        hírneves színművész kabinetalakítása, felébredt a zajra, és elhatározta,
                        hogy lesiet a kertbe. Gyorsan felöltözött, mert semmiféle esemény nem
                        kényszeríthette arra, hogy hiányos öltözékben mutatkozzék a szobáján
                        kívül.</p>
				<p>Odalent, az éjszakai kertben teljes sötétségben tombolt a harc. A hold egy
                        nagy felleg mögé bújt időközben. Mind a két küzdő megállapította, hogy a
                        másikban emberére akadt. Egymás torkát fogva gurultak, és a széttöredező La
                        France rózsák mintha közeli végét sejtenék a verekedőknek, behintették őket
                        szirmaikkal.</p>
				<p>Gorcsev egy kézzel a torkát fogta Laboux-nak, a másikkal két ökölcsapást
                        irányított részint az orr és száj közé, az áll irányába, részint a bal
                        szemre. A harmadik ütés fültőre került volna, de Laboux most felrántotta a
                        térdét, és ettől Gorcsev elrepült, egy kis műtó dús lótuszai közé, nyakig a
                        hínárba...</p>
				<p>De máris kint volt a medencéből, és a pázsiton feléje siető árnyat pontosan
                        gyomorba rúgta, majd amikor ez felkiáltva előrehajolt, alulról felcsapott az
                        öklével, hogy ellenfele hangtalanul zuhant egy csoport festőien szép harlemi
                        tulipán közé...</p>
				<p>- Nem volt helyes eljárás öntől - szólalt meg mellette Laboux -, hogy
                        ártalmatlanná tette a lakájomat.</p>
				<p>- Az ördög vigye el!</p>
				<p>André, aki alkalmatlan időben érkezett a verekedés színhelyére, most ájultan
                        feküdt a harlemi tulipánok között. Lassan megmozdult, de látszott, hogy
                        nehéz minden tagja.</p>
				<p>- Azt hiszem elég volt - mondta Gorcsev.</p>
				<p>Lihegve nézték egymást. Virradt. Lassú, nagy cseppekben hullott róluk a
                        víz.</p>
				<p>Gorcsev felvette a kabátját, feltette a szalmakalapját és a fekete keretes
                        monoklit. Ezzel most olyan volt, mintha egy pápaszem lenne rajta, mert a
                        másik szemén is volt egy kidudorodó, fekete karika, Laboux öklétől.</p>
				<p>- Igazán élvezet magával verekedni.</p>
				<p>- Ha a veje lennék, annyit verekedhetnénk, amennyit akar - kérlelte a
                        toprongyossá vert atyát.</p>
				<p>- Eszem ágában sincs a leányomat valami elszánt tacskóhoz adni.</p>
				<p>- Az én koromban ön sem lehetett öregebb nálam.</p>
				<p>- De kijártam az élet akadémiáját... Én a légióban hősködtem, nem a
                        Riviérán.</p>
				<p>- Azt hiszi, ez olyan nagy dolog?</p>
				<p>- Tudja mit? - mondta gúnyosan Laboux - lépjen be a francia idegenlégióba, és
                        ha leszerelt, nem lesz semmi akadálya annak, hogy elvegye a leányomat.</p>
				<p>Gorcsev egy másodpercig némán állt.</p>
				<p>- Na, ugye? - mondta gúnyosan Laboux. - Ez kissé erős volt?</p>
				<p>- Csodálkoztam - mondta Gorcsev -, hogy csak ezt kívánja. Igazán semmiség,
                        még ma jelentkezem.</p>
				<p>- Csak próbálja meg! Maga hencegő.</p>
				<p>- Maga nagyképű fráter - mondta Gorcsev, és dühödten elindult a kapu
                        felé.</p>
				<p>A fordulónál, a vak sötétségben egy vödör mészbe botlott, ami végképp
                        fölingerelte.</p>
				<p>- Hencegő alak! - kiáltotta utána dühösen Laboux.</p>
				<p>- Mit mondott?</p>
				<p>- Hencegő, ostoba fajankó!</p>
				<p>Gorcsev dühödten megragadta a vödörből kiálló meszelőt, és ahogy csak a
                        sötétségben lehetett, rohant a kacskaringós úton visszafelé. Amikor meglátta
                        a másik férfi árnyát, habozás nélkül belenyomta a hatalmas pamacsot az
                        arcába, hogy eltűnt a mészragacsba az egész fej, azután odacsapott az ecset
                        fakorongjával:</p>
				<p>- Fajankó vagyok?... Mi?... - Az ecset jobbról-balról csattogva lesújtott,
                        majd egy utolsó, hatalmas ütéssel betaszította ellenfelét a szökőkútba, de
                        még ott is fejbevágta néhányszor, amikor hörögve felbukkant a vízből. -
                        Fajankó vagyok?... Felelj!... Ki vagyok én... mi? Fajankó?</p>
				<p>- Ne faggassa tovább - mondta mellette Laboux. - A lakáj nem tudja, hogy ön
                        kicsoda.</p>
				<p>André úgy függött aléltan a földre, kétrét hajolva a szökőkút kávájáról, mint
                        egy bábszínházi viaszszereplő az előadás szünetében.</p>
				<p>- Ez mindig rosszkor jelenik meg - dünnyögte Gorcsev.</p>
				<p>- Most már menjen haza, barátom, mert lassan felébred a háznép.</p>
				<p>- Nem megyek haza! A légióba megyek.</p>
				<p>- Mit blöfföl? Azt hiszi, ilyesmi hatással van rám? Mehet a légióba is, ha
                        tetszik!</p>
				<p>És könnyedén a vállára dobva Andrét, otthagyta a fiatalembert. Gorcsev
                        dühösen és szélvész gyorsasággal kisietett.</p>
				<p>Most megy és nyomban belép a légióba!</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>Mint az őrült, rohant autóján a legelső kaszárnyához. A kapu előtt megállt és
                        feldöntött egy faköpenyeget, majd visszafelé farolva, a hátsó sárhányóval
                        elkapta az egyik posztot. Már úgy volt, hogy alarmot fújnak, mert az őrség
                        azt hitte, hogy egy gépesített civil megtámadta a laktanyát, mire nagy
                        nehezen megállt az autó.</p>
				<p>Gorcsev csuromvizesen, szmokingban, azonnal jelentkezett a laktanya
                        toborzóirodájában. Egy álmos ügyeletes tiszt elé vezették.</p>
				<p>- Neve? - kérdezte az álmos ügyeletes.</p>
				<p>- Gorcsev Iván.</p>
				<p>- Fel akarja vétetni magát a légióba?</p>
				<p>- Igen.</p>
				<p>- Vagyona van?</p>
				<p>- Valami százezer frank lehet a zsebemben. Kissé elázott ma egy éjjeli
                        testgyakorlás alkalmával.</p>
				<p>A hadnagy figyelmesen megnézte az összevert, gyűrött, de még így is jóképű
                        ifjút.</p>
				<p>- Mi készteti arra, hogy százezer frank birtokában felvétesse magát a
                        légióhoz?</p>
				<p>- Szerelem.</p>
				<p>A tiszt jelentősen bólintott. Franciaország hagyományai megóvják e szó
                        pátoszát és tekintélyét a korunkban oly divatos gúnyolódástól.</p>
				<p>Amikor aláírta a szerződést, elvették valamennyi okmányát, és a tiszt egy
                        utalványt adott át.</p>
				<p>- Ez a vasútjegye és egyben személyazonossági igazolványa, amivel
                        Marseille-ben jelentkezik. Ön most már katona, parancsa úgy szól, hogy az
                        első vonattal Marseille-be utazik, ahol jelentkeznie kell Fort-St.-Jeanban.
                        Országos körözést bocsátanak ki maga ellen, és elfogatása esetén súlyosan
                        megbüntetik, ha a délutáni vonattal nem érkezik Marseille-be. Az indulásnál
                        ellenőrzik, tehát a pályaudvaron ezt az utalványt köteles felmutatni.
                        Megértette?</p>
				<p>- Értem, hadnagy úr.</p>
				<p>- Ön e szerződés aláírásával a francia gyarmati hadsereg közlegénye lett.
                        Jogilag a hadbíróság vonja felelősségre, amely halálbüntetést is kiszabhat.
                        A dicsőségéről világhírű légionárius zászlót fogja szolgálni. Tegye ezt
                        férfihoz méltóan. Sok szerencsét barátom.</p>
				<p>A tiszt kezet nyújtott, és két perc múlva Gorcsev ismét a kapu előtt volt,
                        ahol fordulóhoz manőverezett a kocsival. Oldalra csavarta a kormányt és
                        indított, de elfelejtette levenni a hátrakapcsolást, tehát letarolt egy
                        reklámtáblát. Miután sikerült az előrekapcsolás, sebes fordulattal
                        felszaladt a szemközti járdára, ahonnan végül is elindult, és a tengerpart
                        felé robogott...</p>
				<milestone n="3" unit="endSubChapter"/>
			</div>
			<div type="chapter">
				<head>IV. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>Igen tisztelt Uram!</p>
				<p>Horogütései után ítélve, ön gentleman, amiben különben sem kételkedtem.
                        Tegnap éjszakai heves eszmecserénk végeztével megígérte, hogyha belépek a
                        légióba és visszatérek, úgy a leszerelés után nem tagadja meg tőlem leánya
                        kezét.</p>
				<p>Van szerencsém tisztelettel közölni, hogy a mai napon felvétettem magamat a
                        légióba, amit a birtokomban lévő A. 1172/27 1936 iktatószámmal ellátott
                        utalvány bizonyít, és mire e sorokat kézhez veszi, már jelentkeztem katonai
                        beosztásomért a marseille-i Fort-St.-Jeanban.</p>
				<p>Mivel nemcsak a horogütései, hanem a jobbkezes lengőszvingjei is többszörösen
                        meggyőztek arról, hogy ön úriember, szerintem nincs többé abban a
                        helyzetben, hogy leányát máshoz adja nőül mindaddig, amíg obsitommal nem
                        jelentkezem, vagy esetleges elhalálozásom (amire csak igen kis eséllyel
                        biztathatom) nem menti fel ígérete alól.</p>
				<p>Kérem megállapodásunkat Anette leányával közölni, és abban a reményben, hogy
                        André nevű lakája rövidesen felépül, zárom soraimat.</p>
				<p>Igaz tisztelője:</p>
				<p>Gorcsev Iván</p>
				<p>A tábornok homlokán még ott volt a fekete kötés. Gondterhelt arccal hallgatta
                        végig Laboux-t, ki hangosan olvasta a levelet. Mindez Laboux nyaralójában
                        történt, az eseménydús éjszakára virradó reggelen.</p>
				<p>- Csakugyan azt mondtad neki, hogy hozzáadod Anette-t, ha belép a légióba? -
                        kérdezte a tábornok.</p>
				<p>- És ha mondtam? Csak nem képzeled, hogy Anette-t egy ilyen jöttment,
                        szélhámos menyasszonyának tekintem, mert félreértett egy tréfát?!</p>
				<p>- Mi a legsúlyosabb kifogásod a fiú ellen? Amit eddig felhoztál, alig
                        terheli.</p>
				<p>- Te... véded?</p>
				<p>- Egyelőre csak ő védett engem. Két csavargóval szemben.</p>
				<p>A tábornok töprengve járkált fel és alá a szobában. Nem szólt semmit. Ez a
                        hallgatás idegesítette Laboux-t.</p>
				<p>- Mondd ki őszintén, kérlek, mi a véleményed az ügyről?</p>
				<p>- Gustave! Mi húsz éve vagyunk jó barátok... Szeretném, ha nem kívánnád, hogy
                        véleményt mondjak...</p>
				<p>- Megkövetelem, hogy nyíltan beszélj.</p>
				<p>- Az más. Tehát: egy fiatalember, aki életvidám, egészséges és nem is
                        szegény, jelentkezett ma éjjel légionáriusnak. Miattad.</p>
				<p>- Tudhattam, hogy ez az ember őrült?</p>
				<p>- Tudhattad, hogy mi a légió!</p>
				<p>- Eh - kiáltotta sápadtan, tettetett közönnyel Laboux - te nagyon is
                        érzelmesen fogod fel az ügyet! - csengetett és idegesen szólt a belépő
                        lakájhoz: - André! Hozzon konyakot.</p>
				<p>A lakáj szeme alatt ibolyaszínű véraláfutás látszott, és a szája feldagadt.
                        Olyan volt most, mint egy híres színművész sikerült kabinetalakítása a Notre
                        Dame-i toronyőr-ben.</p>
				<p>Betöltött, majd az igazi lakájnak azzal a jellegzetes arckifejezésével
                        távozott, amelyben mindig van némi megvetés, bizonyos fokú sértett önérzet
                        és egy kevés drámai gőg a gazdájával szemben.</p>
				<p>- Egészségedre - mondta Laboux, de a tábornok nem koccintott.</p>
				<p>- Ismernem kell az álláspontodat, Gustave. Félek, hogy ebben az ügyben nagyon
                        eltér a véleményünk az adott szóról.</p>
				<p>Laboux felugrott.</p>
				<p>- Hé! André! Parker álljon elő a kocsival.</p>
				<p>- Mit akarsz?</p>
				<p>- Megkeressük azt az embert. Te is velem jössz. Talán még nem késő!</p>
				<p>- Egy úr várakozik a hallban - jelentette André.</p>
				<p>- Senkit sem fogadok... Nem is vagyok itthon... Gyere! A melléklépcsőn
                        lemegyünk.</p>
				<p>És elsiettek a tábornokkal, hogy előkerítsék Gorcsevet. Akár a föld alól
                        is!</p>
				<p>André visszatért a hallba, ahol a vendég várakozott.</p>
				<p>- Monsieur Laboux nem tartózkodik itthon - jelentette a látogatónak. - Mit
                        mondjak, ha visszatér, ki kereste?</p>
				<p>- Gorcsev Iván vagyok.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>- Monsieur Laboux bizonyára sajnálja majd, hogy nem tartózkodik itthon.</p>
				<p>- Kedves André bátyuska - felelte Gorcsev -, az ember saját otthonában nem
                        tartózkodik, hanem lakik.</p>
				<p>- Monsieur Laboux-nak nincs kifogása a beszédmódom ellen.</p>
				<p>- De. Csak nem mondta magának. Most jelentsen be Laboux kisasszonynak - szólt
                        könnyedén, majd leharapta egy szivar végét, és úgy köpte el André feje
                        mellett, hogy a lakáj összerezzent.</p>
				<p>- A mademoiselle ilyenkor nem fogad - felelte konsternáltan.</p>
				<p>- Ide hallgass, te André! Én nem szeretek várni, nem ismerek ellentmondást,
                        eredj, atyuska, és tedd, amit mondok, mert ha megharagítasz,
                        felpofozlak.</p>
				<p>- Nem vehet rá kötelességmulasztásra!</p>
				<p>Erre egyszerűen félretolta a lakájt, és szépen felment a lépcsőn.</p>
				<p>Az emeletre érve sorba benyitott a szobákba. Néhány meglepetés is érte.
                        Például a fürdőszobában, ahol a zongoratanárnő tartózkodott pillanatnyilag
                        a kádban, továbbá egy kisebb fülkénél, amelyből egy védőoltástól gyengélkedő
                        kutya rohant ki üvöltve. Ez később megmarta a hisztériásan futkosó
                        zongoratanárnőt, és azt is beoltották veszettség ellen.</p>
				<p>De végre az egyik szobánál, ez a huszadik lehetett, Anette hangját
                        hallotta:</p>
				<p>- Mondja meg, kérem annak az úrnak, hogy bízhat bennem, ott leszek.</p>
				<p>Valakivel beszélgetett a leány.</p>
				<p>- Az ön érdeke kisasszony, hogy eljöjjön - felelte egy rekedt, borízű hang. -
                        Megnyugtatom, hogy senki sem akarja bántani.</p>
				<p>Gorcsev eléggé el nem ítélhető módon belesett a kulcslyukon. És attól, amit
                        látott, kis híján hanyatt esett.</p>
				<p>A szobában Anette-tel szemben ott állt a csavargó, aki megtámadta a
                        tábornokot!</p>
				<p>A Portenif nevű.</p>
				<p>- Szóval nem felejti el, kisasszony? Toulon, Texas vendéglő. Különben a város
                        első benzinkútjánál amúgyis megvárom, hogy ne kelljen érdeklődnie.</p>
				<p>A borízű hang tulajdonosa az ablakhoz ment, és mintha ez a legtermészetesebb
                        módja lenne a távozásnak, köszönt, kilépett a párkányra, és eltűnt.</p>
				<p>Kétségtelen, hogy Anette látogatója azonos volt a tábornok egyik támadójával.
                        A verekedés ugyan vaksötétben folyt le, de előzőleg Gorcsev a fa mögül látta
                        a két embert, amikor azok a sarki lámpánál elhaladtak. Annyi előnyt ez most
                        mindenesetre jelent, hogy a két briganti nem ismeri őt fel, ha találkoznak,
                        viszont ő jól megjegyezte az arcvonásaikat. Elhatározta, hogy nem lesz
                        fogadatlan prókátor a leány ügyében és nem említi a hallgatódzást, csak ha
                        Anette a saját elhatározásából beavatja ügyébe.</p>
				<p>Valaki megérintette a vállát. André állt mögötte villogó szemekkel.</p>
				<p>- Uram! Ez az eljárás...</p>
				<p>Gyorsan leütötte a lakájt, és a rekamié alá tolta, azután kopogott.</p>
				<p>- Ki az?</p>
				<p>- Gorcsev Iván.</p>
				<p>A leány csodálkozva nyitotta ki az ajtót.</p>
				<p>- Hogy jött idáig?...</p>
				<p>- A lépcsőn... Drága.</p>
				<p>- Hol van André?</p>
				<p>- A kedves öreg lakájhoz látogatóba érkezett egy vidéki rokona, és most
                        megmutatja neki a várost...</p>
				<p>- Mit akar?</p>
				<p>- Az éjjel megkértem a kezét.</p>
				<p>- Tréfál...</p>
				<p>- Az egyetlen ügy, amivel sohasem tréfálnék. Megkértem a kezét, és az
                        édesapja beleegyezését adta házasságunkhoz.</p>
				<p>- Ez... igaz? - kérdezte Anette, és a szeme felragyogott.</p>
				<p>- Annyira, hogy megcsókolom.</p>
				<p>Magához rántotta a leányt, és többször is megcsókolta. Anette
                        ellenkezett.</p>
				<p>- Ezenkívül búcsúzni jöttem, mert az édesapja ahhoz a feltételhez kötötte a
                        beleegyezését, hogy lépjek be a légióba.</p>
				<p>- Micsoda?... Erről szó sem lehet!</p>
				<p>- Ugyan! Ilyen csekélységen nem akadhat fenn az ügy! Természetesen azonnal
                        jelentkeztem a kaszárnyában.</p>
				<p>- Maga őrült! Nem fog beállni a légióba... - kiáltotta ijedten.</p>
				<p>- Már megtörtént...</p>
				<p>- Átviszem a kocsimon Ventimigliánál a határon!</p>
				<p>- Ne fáradjon, Anette. - Nevetve veregette a leány arcát. - Én vagyok a világ
                        legcsökönyösebb embere. És azt hiszem, igaza volt az apjának. Nem árt, ha
                        megkomolyodom kissé. Az egész história olyan őrült és olyan szép, hogy nem
                        szabad elrontani. Magáért fogok szolgálni, Anette.</p>
				<p>- Kérem... Gondolja meg... Ez őrültség!</p>
				<p>- Az élet csak úgy szép, ha őrült is egy kissé...</p>
				<p>- Ha valami baja lesz, Iván... tudja meg: én nem megyek máshoz feleségül.</p>
				<p>- Nagyon kérem, hogy ilyent ne is mondjon. Csak egészen hülye férfiak
                        szeretik, ha hölgyük besavanyítja magát bánatában. Amennyiben elhalálozásom
                        miatt nem térnék vissza, úgy azt kívánom tiszta szívből, hogy találjon
                        másvalakit, akivel jókat nevet, és nagyszerű házaséletet él... Isten áldja,
                        Anette...!</p>
				<p>Egy utolsó csók, és elsietett. A délutáni vonattal Marseille-be kell utaznia!
                        A hallban André lépett eléje dölyfös, szigorú, kissé dagadt arccal.</p>
				<p>- Egy lépést sem! Rendőrért küldtem, és...</p>
				<p>Gorcsev sietve leütötte, és a zongora alá tolta a lakájt. Azután elment.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>Ezalatt Laboux és a tábornok megkezdték a hajszát Gorcsev kézre kerítésére.
                        Elsősorban a Méditerranée szálló-ban érdeklődtek. Gorcsevet nem ismerték a
                        portán, de egy hibbant oroszról mintha hallottak volna. A fejedelmi
                        lakosztályban hallottak róla utoljára, revolverlövések formájában, mert
                        pontos találatokkal oltotta el hat falikar körtéjét. Ezután Vanek úrral
                        beszéltek, a fejedelmi lakosztály gardróbszekrényében. A titkár ugyanis
                        tériszonyban szenvedett, és nem bírta a sok tágas, előkelő szobát. Az a
                        falba épített, hatalmas szekrény, amelyben mindössze a derék úr tartalék
                        poggyásza, egy keménykalap, egy úszónadrág és az esernyő tartózkodott, még
                        mindig kétszer akkora volt, mint utóbbi szállása, ahonnan néhány hónappal
                        ezelőtt kiköltözött.</p>
				<p>A titkár álmából ébredt, tehát kissé morózusan fogadta az érdeklődőket.</p>
				<p>- Egy urat keresünk! - mondta Laboux.</p>
				<p>- No és? Csak rajta. Vagy zavarom ebben önöket?</p>
				<p>- Nem tudja, hol lehet most?</p>
				<p>- Kicsoda?</p>
				<p>- Gorcsev Iván.</p>
				<p>- Az a féleszű orosz? Igazán nem tudom - mondta töprengve. Laboux
                        felsóhajtott, és a tábornokra nézett.</p>
				<p>- Szokott Monte-Carlóba járni?</p>
				<p>- Tegnap ott voltam.</p>
				<p>- Gorcsev felől érdeklődöm, uram!</p>
				<p>- Ő bizonyára eljár a kaszinóba - sürgette a választ de Bertin.</p>
				<p>- Kedves uraim - felelte Vanek úr eltűnődve. - Ha már megtiszteltek nagybecsű
                        látogatásukkal, mondják meg nekem: ki ez a Gorcsev?</p>
				<p>- De hiszen maga a titkára?!</p>
				<p>- Ez nem zárja ki, hogy tudjak róla valamit. Őszintén szólva, nekem gyanús ez
                        az ember. Szeretem, de gyanús. Meglátják, itt még kiderül valami, egy
                        külföldi rovancsolás kapcsán.</p>
				<p>A tábornok elhúzta ujjait a homloka előtt, hogy népiesen jelezzen egy szomorú
                        elmegyógyászati diagnózist, és azt mondta Laboux-nak:</p>
				<p>- Gyere, Gustave.</p>
				<p>Laboux kezdte belátni, hogy ostobaságot követett el. Tűvé tették Nizzát, a
                        környékét, hiába: Gorcsev sehol sem volt. Este kilenckor holt fáradtan
                        hazatértek, André fogadta őket a hallban. A lakáj elég megviseltnek
                        látszott. Az egyik szájaszéle például berepedt valamitől időközben.</p>
				<p>- André! Egy Gorcsev Iván nevű embert keresek. Menj a rendőrségre...</p>
				<p>- Gorcsev úr ügyében már voltam a rendőrségen, de ő sajnos közben elment.</p>
				<p>- Hogyan?!... Mikor ment el?</p>
				<p>- Nem láttam.</p>
				<p>- Hol voltál közben?!</p>
				<p>- A zongora alatt...</p>
				<p>- Előzőleg hol voltál?!</p>
				<p>- A rekamié alatt... Ugyanis Gorcsev úr a reggeli órákban rajtaütéssel
                        megszállta a lakást, azután behatolt a kisasszony szobájába, és engem több
                        alkalommal ártalmatlanná tett. Ilyenkor azt az eljárást alkalmazta, hogy
                        alélt állapotban egy bútor alá helyezett el.</p>
				<p>Felrohantak a tábornokkal, négyesével ugrálva a lépcsőkön. Anette-t a
                        szobájában találták. Keservesen sírt.</p>
				<p>- Hallom, Anette - kezdte bátortalanul az atya -, hogy Gorcsev itt
                        volt...</p>
				<p>- Ehegy... ohórája elutazott - zokogta a leány. - Te küldted a sivatagba!
                        Tudd meg, hogy a menyasszonya vagyok, és ha meghal, én is utána
                        pusztulok.</p>
				<p>- Anette... ne beszélj így... Én megbántam már... De hát mit csináljak...
                        Talán csak van esze, és megszökik mégis...</p>
				<p>- Neki nincs esze és nem szökik! - sírta Anette.</p>
				<p>A két férfi némán állt, és a leány könnyei sűrű, nagy cseppekben hullottak,
                        egyre hullottak... Borzasztóan elkeserítette a fiatalember
                        pályaválasztása.</p>
				<p>André jött be és jelentette:</p>
				<p>- Azt hiszem, valaki Gorcsev úr felől hoz hírt!</p>
				<p>Lingeström lépett a szobába, felkötött karral, bepólyált fejjel és
                        tapaszoktól tarka arccal...</p>
				<milestone n="3" unit="endSubChapter"/>
			</div>
			<div type="chapter">
				<head>V. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>Rövid, kínos szünet után Laboux bizonytalanul megszólalt:</p>
				<p>- Igen szomorú voltam... amikor Anette közölte, hogy az az őrült
                        fiatalember...</p>
				<p>- Ezt senki se merje mondani! - kiáltotta villámló szemekkel a leány. -
                        Gorcsev Iván eleget tett egy kihívásnak gentleman módján!</p>
				<p>- Mademoiselle Anette védelmében történt az összeütközés - jegyezte meg a
                        báró.</p>
				<p>- Nem kértem a védelmét! És tudtommal a kapcsolatunk nem kötelezte
                        ilyesmire!</p>
				<p>- Ezért kerestem fel, Anette. Ugyanis... Kérem! Miért nevet?!</p>
				<p>- Bocsánat... haha...</p>
				<p>És kiszaladt. A tábornok és Laboux összenéztek. Bolond ez a lány. Hát ha még
                        látták volna, hogy a másik szobában leül a szőnyegre, és folytatja a
                        kacagást. Mert eszébe jutott Gorcsev, amint a kalapját forgatta zavartan, és
                        így szólt lesütött szemmel: “Levágtam a fülét... baj?”... Haha!</p>
				<p>Azután minden átmenet nélkül bőgött. Most a légióban van már... Ez a
                        kedves... kedves őrült. Már odaért. Hat óra...</p>
				<p>Szent Isten! Hat óra!... Neki Toulonban kell lenni!... A benzinkútnál
                        várják!</p>
				<p>Sietve magára kapkod köpenyt, kalapot és elrohan...</p>
				<p>...Az urakat kissé fagyos hangulatban hagyta hátra a szalonban. Először báró
                        Lingeström szólalt meg:</p>
				<p>- Úgy vettem észre Anette magatartásából, hogy reményeimet illetően nincs
                        okom optimizmusra.</p>
				<p>- Én is azt hiszem... - felelte őszintén Laboux. - Mit csináljak? Ez a
                        veszett fiatalember felborította a számításainkat.</p>
				<p>- Azt tudja - kérdezte Lingeström de Bertint -, hogy Portenif Nizzában
                        van?</p>
				<p>- Már találkoztam vele - felelte a tábornok, és megigazította a homlokán a
                        fekete kendőt, mintegy alátámasztva az állítását.</p>
				<p>- Ön talán érintkezésbe lépett azzal az alakkal? - kérdezte a házigazda.</p>
				<p>A báró habozott.</p>
				<p>- Amióta úgy láttam, hogy Anette iránti érzelmeim viszonzatlanok, azóta csak
                        egy szempont maradt számomra ügyemben, hogy az előnyösebb megoldást
                        válasszam.</p>
				<p>- Értem. Anette keze lett volna a módja annak, hogy a báró úr habozás nélkül
                        velünk legyen.</p>
				<p>- És ha így van?</p>
				<p>Laboux egy vizespohár konyakot töltött, kiitta, és nevetve nézett Lingeström
                        báróra.</p>
				<p>- Őszinte legyek?</p>
				<p>- Kérem...</p>
				<p>- Szívből örülök, hogy a leányom nem önt választotta férjéül, báró úr.</p>
				<p>- Hogy érti ezt?!</p>
				<p>- Én, kérem, úriember voltam mindig, de mielőtt milliomos lettem,
                        leszolgáltam a Szahara poklában néhány esztendőt... Azóta, nom du nom!
                        szeretem az élet komoly pillanataiban a kacskaringós szalonnyelv helyett a
                        légionárius egyszerűséget...</p>
				<p>- Tudom, hogy a légióban volt. És azt is említették, hogy nagy híve az
                        egyszerűsített eljárásoknak...</p>
				<p>- A pokolba is... Ez valami irodalmi ízű malícia akar lenni?! Hallja, velem
                        ne fölényeskedjék, mert többet tanultam életemben, mint maga. Azonban
                        Shelley versein kívül elsajátítottam a klasszikus horogütést is...</p>
				<p>- Gustave - szólt közbe a tábornok.</p>
				<p>- Csak hagyja, tábornok úr. Engem érdekelnek a házigazda eredeti provinciális
                        megnyilvánulásai...</p>
				<p>- Ön megsebesült és a vendégem is. Ha bocsánatot kérek, csak azért teszem -
                        mondta Laboux, és még egy pohárral ivott az erős szeszből, mintha víz lenne.
                        - Lássa be, hogy furcsa volt, amikor szerelmi vereségét összefüggésbe hozta
                        egy másik üggyel, amely nem tartozik Anette-re!</p>
				<p>- Gorcsev úr megjelenése kissé megrendítette a bizalmat a mi összeköttetésünk
                        szilárdságában...</p>
				<p>- Ide hallgasson! - förmedt rá durván. - Az én szavamnál szilárdabb alap egy
                        összeköttetéshez nem kell! Ezt tessék megjegyezni... Ami Gorcsev urat
                        illeti, az az ember sültbolond, és le kéne lőni azonnal, mert különben Isten
                        tudja, hogy mit fog még csinálni, de igazi férfi, és olyan lengőütései
                        vannak, hogy kalapot le. Mert különben lerepül. És... hm... Vívni is tud,
                        amint látom - tette hozzá. A bepólyált báró pulykavörös lett.</p>
				<p>- Mint időközben megtudtam, ez a Gorcsev agent provocateur! - kiáltotta.</p>
				<p>- Ezt bizonyítani is tudja?</p>
				<p>- Tizenhat éves korában sporttréner volt, tehát hivatásos vívó!</p>
				<p>- Én boxtréner voltam a katonaságnál - szólt közbe Laboux -, és külön zsoldot
                        húztam a tanórákért, azért, remélem, gentlemannek tart!</p>
				<p>- Tizenhét éves korában matróz lett - folytatta Lingeström az adatait. -
                        Tokióban egy hónapot ült a börtönben orvhalászatért. A görög kikötőkből
                        kitiltották késelésért, és később harmonikás volt Port-Szuez hírhedt
                        Vitorla Bob nevű kocsmájában...</p>
				<p>- De hisz ez remek fickó! - kiáltotta izgatottan Laboux - és én már
                        szégyelltem, hogy eltörte egy fogamat.</p>
				<p>- Most már nem csodálkozom azon, hogy bennem nem lát megfelelő családtagot -
                        felelte Lingeström égő arccal, és felemelkedett.</p>
				<p>Igen rövid, hűvös biccentésekkel búcsúztak az urak.</p>
				<p>- Te azt hiszed, hogy Lingeström ellenünk fordul? - kérdezte Laboux, amikor
                        ketten maradtak.</p>
				<p>- Miért, gondolod, hogy eddig velünk volt?... - felelte nyugtalanul de
                        Bertin. - Elárultad neki az autó ügyét?</p>
				<p>Laboux zavartan pislogott.</p>
				<p>- Beszélj! Mondtál valamit az aranyról?!</p>
				<p>- Hát... kifejezetten nem, csak... annyit említettem tréfásan, hogy az én kék
                        Alfa Romeóm most legalább tízmillió fontot ér...</p>
				<p>- Őrült!</p>
				<p>- Miért félsz úgy. Az autó itt áll a ház előtt, és éjszaka a néger Parker
                        őrzi a garázsban... Belátom, hogy túl korán bíztam ebben a Lingeströmben, de
                        hát az apja olyan rendes ember volt...</p>
				<p>- A te apád is rendes ember volt - dühöngött de Bertin.</p>
				<p>- Ez igaz - felelte szomorúan Laboux, és csengetett.</p>
				<p>Jött André... Az egyik szeme nem volt nagyobb, mint egy mogyoró.</p>
				<p>- Küldd be a sofőrt.</p>
				<p>- Parker nincs abban a helyzetben, hogy jelentkezzék.</p>
				<p>- Hol van?</p>
				<p>- A lépcsőházban ül és sír, mert valaki ellopta a monsieur autóját.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>Amikor Anette otthagyta az összevagdalt Lingeströmöt és az apját, az autó még
                        ott állt a kapu előtt. A leány hiába kereste Parkert. Mit tegyen?... Beült a
                        kocsiba, és elindította... Pedig jól tudta, hogy engedélyt kellett volna
                        kérni az apjától. Laboux sokat ad a jólneveltség kötelező szabályaira.</p>
				<p>Eh! Az öreg nagyon kényes a kocsira, de végre is bizonyára megengedné, hogy
                        egy rövid túrára vigye a gyönyörű Alfa Rómeót...</p>
				<p>A Riviéra mesés pálmái és virágágyai között nesztelenül siklik a hófehér,
                        sima műúton. Az enyhén halszagú, langyos, dús növényi párák Côte d’Azur-i
                        bódulatában, szerelmesen, boldogtalanul és mégis a fiatalság bánat ellen
                        impregnált, elpusztíthatatlan hitével ül a volánnál: Gorcsev egészen
                        biztosan visszatér!...</p>
				<p>A valószínűtlenül sima tenger felületén két keringélő reflektor feje
                        pásztázik forogva a világítótornyok tetejéről. A fehér és vörös nyalábok
                        felváltva végigvágnak vékony szálú fénykorbácsaikkal a víz sötét hátán.</p>
				<p>Gorcsev...</p>
				<p>Elfutja szemét a könny, és határozottan kontúrokra bomlik előtte ház,
                        országút, pálma, úgyhogy lassítania kell.</p>
				<p>Mi ez? A leány autós ösztöne érzi, hogy a különben kitűnő olajfék mintha
                        gyenge lenne az autóhoz... Nem fogja eléggé. Mindegy... Gyerünk! Itt az
                        apjával kapcsolatban egy ügyet akarnak tisztázni... Ez a toprongyos ember
                        valamiféle levelet is mutatott, amely Laboux-t megrágalmazza...</p>
				<p>Hatvan kilométer... Hetven... A sebességmutató lüktetve halad a skálán... A
                        széles országúton egy kocavezető is nyugodtan futhat versenytempóban...</p>
				<p>Ez meg mi? Nem bírja nyolcvan fölé fokozni a sebességet! Mi a csoda van evvel
                        a kocsival? Azután még hány meglepetés: az olaj és a benzin, amint az óra
                        mutatja, aránytalanul erősebben fogy, mint amennyit a kocsi és a megtett út
                        indokol...</p>
				<p>Nem ér rá gondolkozni a túrakocsi furcsaságain. Feltűnik Toulon, és sietni
                        kell, különben elkésik. Beledől egész súllyal a pedálba, és még gázt ad, de
                        nem képes nyolcvannál többet kihozni a kocsiból... Mintha szokványos rossz
                        álom lenne: az ember menekülni akar, és a lábai a beidegzett futás helyett
                        vontatottan nagyokat lépnek. Ezt érzi, amikor gázt ad egyre, de bármit
                        csinál, az autó nem megy sebesebben nyolcvannál. Akármilyen apró Fiat vagy
                        Topolino könnyedén lefőzheti a túrakocsik fejedelmét.</p>
				<p>Toulon!!... Ott a benzinkút. Stoppol!</p>
				<p>A csodás olajfék parancsa ellenére a kocsi még vagy húsz métert csúszik
                        sikoltva, mint valami rozzant, vén Ford kocsi, amelynek elkopott a fékje...
                        Érthetetlen!</p>
				<p>A toprongyos ember kinyitja az ajtót, beugrik melléje, és halkan odaszól:</p>
				<p>- Gyorsan előre! A második utcánál jobbra!</p>
				<p>A leány ösztönösen szót fogad, indít és rohannak...</p>
				<p>- Messzire megyünk?</p>
				<p>- Egy perc... Ott, a téren forduljon jobbra. Tudja valaki, hogy eljött?</p>
				<p>- Megígértem, tehát nem tudja senki. Kié az a levél, amit mutatott?</p>
				<p>- Majd megismeri. Fékezzen a kék-piros lámpák előtt a sarkon.</p>
				<p>Citeraszó hallatszott és harmonika. Egy nő énekelt hozzá pálinkától kimart
                        hangon. Kocsma előtt voltak. A helyiség felett egy tábla függött:</p>
				<p>TEXAS VENDÉGLŐ</p>
				<p>- Az udvar felől megyünk be... - mondta Portenif.</p>
				<p>Anette szó nélkül követte. Áthaladtak egy sötét telken. A ház túlsó oldalán a
                        vezetője benyitott valahová, Anette-et előrebocsátotta, de nem ment utána,
                        hanem becsukta mögötte az ajtót.</p>
				<p>A leány egy kis szobában állt, és szemben vele két férfi. Az egyik kis köpcös
                        alakú, a másik széles vállú, magas, ősz ember.</p>
				<p>- Jöjjön beljebb, kérem - mondta a széles vállú. Ennek értelmes arca volt és
                        magas homloka, de ijesztő nyugalmától és határozottságától Anette
                        megborzongott...</p>
				<p>- Azért jöttem ide, mert egy levelet mutattak, amely bizonyára tévedés, vagy
                        tudatos hazugság. Nem hiszek el semmi rosszat az apámról...</p>
				<p>- Ha így van, miért jött ide? - kérdezte rekedt, gúnyos hangon a köpcös, aki
                        kültelki eleganciáját rikító nyakkendőjével és hamis ékszerekkel tette
                        teljessé...</p>
				<p>- Azért jöttem, mert a gyanúnak még az árnyékát is távol akarom
                        tartani...</p>
				<p>Zajt hallott... Mintha egy motor begyújtásával vesződnének valahol!</p>
				<p>- Az autómat őrizetlenül hagytam...</p>
				<p>Mielőtt az ajtóhoz léphetett volna, az ősz ember eléje állt.</p>
				<p>- Itt marad!</p>
				<p>Nem vette észre, hogy a köpcös megkerüli. Váratlanul egy patikaszagú kendő
                        csavarodott a fejére, ebbe elfullad a sikoltása... Még érezte, hogy
                        lefogják, azután elkábult...</p>
				<p>...Egy őrszobán tért magához. Este volt... Az asztalnál az őrszobaparancsnok
                        nagy bajuszú őrmestere teát ivott. Amikor Anette felült, megfordult:</p>
				<p>- Jobban van?</p>
				<p>- Igen... Csak a fejem fáj és zúg... Telefonáljon Nizzába...</p>
				<p>Az őrmester nagyot nézett:</p>
				<p>- Hiszen ott van!</p>
				<p>Ezer harang zúgott a lány agyában. Úgy látszik, most érzi a kábítószer
                        utóhatását.</p>
				<p>- Kérem... haza akarok menni... - mondta bágyadtan - hozasson egy
                        taxit...</p>
				<p>- Nizzában leállították a jármű közlekedést - felelte a rendőr, és amikor
                        látta, hogy a leány értelmetlenül néz rá, még hozzátette: - valami
                        rettenetesen fontos, kék színű, hatalmas Alfa nevű Romeo kocsi eltűnt. A
                        126-513 DK. rendszámú. Hej! Mi az? Kisasszony?!... Vizet!...</p>
				<p>Anette ájultan esett vissza a padlóra.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>Körülbelül Anette-tel egy időben indult útnak Toulon felé Gorcsev is. A
                        titokzatos autó elkezdte játékát a gyanútlan áldozatokkal. Amikor Andrét
                        elhelyezte a zongora alatt, Gorcsev sietve beült a kölcsönzött kiskocsijába,
                        Laboux villája előtt, hogy sietve Marseille-be érjen az ötórás vonattal,
                        mert parancs, az parancs.</p>
				<p>No és körözés, az körözés.</p>
				<p>Az autója kissé megviselt állapotban volt. Különösen az egyik ajtó hiánya
                        tűnt fel. Ez bizonyára Monacóban kinyílt, amikor kocsijával a vágóhídnál
                        várakozó ökrök közé futott. A lépcsődeszkát egy villamos horzsolta le a
                        fordulóban, ez rendben van, erre emlékezett. De hol a csudába horpadt így be
                        a motorház, és hol maradt az országúti fényszóró? No, mindegy...</p>
				<p>Először is, gyerünk aperitifezni!</p>
				<p>Ügyesen és óvatosan stoppolt egy bisztró előtt. Most végre simán ment!
                        Gyönyörűen fékezett, és nem ütközött bele vesztegelő járműbe.</p>
				<p>Részint azért, mert Gorcsev kissé belejött a vezetésbe, de részint azért is,
                        mert a bisztró előtt egyetlen jármű sem vesztegelt. Ugyanis itt nem szabad
                        gépjárműnek megállni, kivéve az autóbuszt. Egy póznára erősített táblán
                        látható a nemzetközi jelzés: vörös körben, fehér alapon, áthúzott “P” betű.
                        Parkírozni tilos!</p>
				<p>Gorcsev azonban nem foglalkozott soha jelzésekkel, örült, hogy szépen
                        megállt, ha nem is pont a bisztró előtt, hanem kissé feljebb, egy
                        mozinál...</p>
				<p>- Abszintet, kedves igazgató bátyuska - rendelt odabenn sietve Gorcsev és
                        ledobott egy pénzdarabot.</p>
				<p>De az ital kis híján a torkán akadt.</p>
				<p>Egy eldugott páholyban, a bisztró hátterében megpillantotta a tábornok
                        támadóját, a sokféle módon bekötözött Lingeström társaságában.</p>
				<p>A két derék férfi elmélyülten tárgyalt. Gorcsev a falhoz húzódott, hogy
                        egyvonalba kerüljön a páholy függönyével. Így Lingeström nem láthatta. A
                        Portenif nevűtől nem tartott, az nem ismeri őt.</p>
				<p>- A leányhoz legyenek kedvesek, Portenif. Fő az autó! Mikor beszél a
                        Mesterrel?</p>
				<p>- Jó másfél óra, amíg beérek Toulonba. A Texas vendéglő-ben találkozom
                        velük.</p>
				<p>- Szóval nem kell megijeszteni a leányt. Fő, hogy az autót ellopják. Cannes
                        mellett, a park felé vezető úton várom, hogy elhozza... Fizetni!</p>
				<p>Hohó!... Hát ilyesmiben sántikál! Két hosszú lépés és Gorcsev kint volt a
                        bisztró előtt.</p>
				<p>Itt igen nagy csődület fogadta. Az utca járműforgalmát lezárták, mert az
                        autóbuszok csak úgy tudtak közlekedni, hogy az ellenkező menetirányba
                        megkerülték Gorcsev kocsiját.</p>
				<p>Több rendőr bement a moziba, hogy az autó tulajdonosát keressék, és félbe
                        kellett szakítani a vetítést. A mellékutcába terelt autóforgalom
                        kilátástalan helyzetben megrekedt. Most legalább száz kocsi tülkölt, dudált
                        egymás hegyén-hátán, és a központból kivonult a riadókészültség, hogy
                        fenntartsa a rendet.</p>
				<p>Gorcsev nem tudta, mi történhetett, de sietett, hát nem is érdekelte, hanem
                        beült a kocsijába.</p>
				<p>Nyomban vagy húsz rendőr szólította meg:</p>
				<p>- Öné a kocsi?</p>
				<p>- Nem látta a jelzést?!</p>
				<p>- Hogy mert itt megállni?!</p>
				<p>Gorcsev a gyújtóval babrált, és gázt adott.</p>
				<p>- Csak két szakasz rendőr beszéljen egyszerre - mondta fel sem nézve. - Mi
                        van?</p>
				<p>- Ön nem jól állt meg.</p>
				<p>- Most? Mit szólt volna, ha délelőtt lát a cukrászdában?</p>
				<p>- Ez az áthúzott “P” a jelzőtáblán azt jelenti, hogy itt tilos megállni!</p>
				<p>- De uraim, én csak vezetni tudok, a képrejtvényekhez nem értek! Írják ki,
                        hogy mit kívánnak.</p>
				<p>A rendőr közölte, hogy kétszáz frankjába kerül az ügy, ha azt szeretné, hogy
                        ne tűzzenek ki rendőrbírói tárgyalást. Miután Gorcsev ezt szerette volna,
                        átnyújtotta a kívánt összeget, és ment. Mindössze a mozi előzetes jelentését
                        döntötte rá egy cukorkaárus polcára, ami összevissza nyolcvan frankjába
                        került.</p>
				<p>Alkalmi vétel!</p>
				<p>A szállóig gyönyörűen haladt, és végül egy hetvenfrankos tricikli árán
                        szerencsésen fékezett. A kocsiját nyomban körülállták a kíváncsi járókelők,
                        mert mindenki azt hitte, hogy megérkezett autóján a görög versenyző, aki
                        Athénből igyekezett a Monte-Carló-i csillagtúrára, hegyen, völgyön, hóban,
                        sárban, úttalan utakon, megállás nélkül.</p>
				<p>De látszik is a kocsin!</p>
				<p>Gorcsev azonnal felkereste a fejedelmi lakosztályt, és egyenesen a szekrénybe
                        sietett. Vanek úr éppen befejezte a borotválkozást.</p>
				<p>- Jó napot - üdvözölte a gazdáját -, két úr kereste.</p>
				<p>- Kik voltak?</p>
				<p>- Nem tudom.</p>
				<p>- Mit akartak?</p>
				<p>- Nem tudom.</p>
				<p>- Megmondta, ki vagyok?</p>
				<p>- Hát tudom?</p>
				<p>- Legalább írja le a külsejüket.</p>
				<p>- Az egyik valami magas rangú katona lehetett, a másik sovány, őszülő, barna
                        arcú polgári egyén, kék szemmel.</p>
				<p>- Laboux?</p>
				<p>- Lehetséges, de ez nem látszott rajta.</p>
				<p>- Micsoda balszerencse... Eh, mindegy...</p>
				<p>Gorcsev leült egy fotelbe. - Ide hallgasson, öregem...</p>
				<p>- Vanek a nevem...</p>
				<p>- Vanek úr... most végre bebizonyíthatja, hogy mit tud. Annyira bízom önben,
                        hogy személyesen fog helyettesíteni a közeljövőben!</p>
				<p>- Nyugodt lehet, uram...</p>
				<p>- Ha elvállalja a helyettesítést egy napra, akkor ezer frankot kap külön
                        jutalmul!</p>
				<p>- Parancsoljon velem.</p>
				<p>- Beléptem a légióba!</p>
				<p>- Értem. Nyugodt lehet, amíg ön katonáskodik, addig én kifogástalanul ellátom
                        a munkakörét.</p>
				<p>- Fordítva. Önnek kell ma este jelentkezni a Fort-St.-Jean-ban, hogy
                        helyettesítsen a katonaságnál!</p>
				<p>Vanek úr felugrott, és ámult vigyorral mondta:</p>
				<p>- Uram! Akkor eldobhatják a légiót.</p>
				<p>- Nem akarom én, hogy ön katonáskodjék. Nekem este fontos dolgom van. De nem
                        tudtam előre, amikor beléptem a légióba. Azonban, ha nem jelentkezem, úgy
                        huszonnégy órán belül az egész országban köröznek.</p>
				<p>- Mi volna tehát az én teendőm? - kérdezte Vanek úr, és kihúzta a szekrény
                        oldalába elhelyezett nyakkendő fiókot, azután a cipődobozt.</p>
				<p>- Mit keres?</p>
				<p>- Egy uzsonnát tettem valahová... Ahá!</p>
				<p>A süllyesztett öltözőkészlet rekeszéből egyetlen gombnyomásra fésű, ruhakefe,
                        borotválkozótükör és egy csésze tea jelent meg, néhány pirítós kenyér, húsz
                        deka szalámi és két sámfa környezetében. - Tehát?</p>
				<p>- Tehát, ön ma este elindul az én névre szóló jegyemmel Marseille-be,
                        jelentkezik az erődben, holnapig helyettesít, hogy ne körözzenek a
                        távollétem miatt, és én délután leváltom önt.</p>
				<p>- Mi történik, ha önhibáján kívül nem jöhet?</p>
				<p>- Mivel ön a hadsereggel nincs szerződéses viszonyban, tehát nem tarthatják
                        ott.</p>
				<p>- De nem is veszik szó nélkül tudomásul, hogy becsaptam őket!</p>
				<p>- Ön polgári személy, és illetékes bírája elől senki sem vonható el, tehát a
                        katonai hatóságok nem bánthatják hivatalos úton.</p>
				<p>- Kérem, ezt vállalom.</p>
				<p>- Itt van a névreszóló jegy és kétezer frank előleg, mert úriembernek ismerem
                        önt.</p>
				<p>- Én ugyan egyáltalán nem ismerem önt, ennek ellenére elfogadom a pénzt, mert
                        úgy érzem, hogy nem fogok csalódni.</p>
				<p>- Köszönöm a bizalmát. Nem kell félnie attól, hogy szórakozott leszek és
                        ottfelejtem.</p>
				<p>- Nagyon elítélem a szórakozottságot, mert minden emberi hibák között a
                        legcsúnyább, legmegvetendőbb - mondta Vanek úr, és elegánsan kavargatta a
                        teáját, történetesen egy cipőgombolóval. Talán ha sejti, hogy mi zúdult rá
                        ezzel a megbízatással, akkor esze nélkül elfut... De még csak nem is
                        sejtette...</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4</p>
				<p>Ha meg akarjuk érteni de Bertin és Laboux lelkiállapotát, amelyben az autó
                        eltűnése után fel és alá jártak a szobában, akkor előbb tudnunk kell egy
                        titkot:</p>
				<p>Laboux úr Alfa Romeója kétharmad részben tizennégy karátos aranyból volt.</p>
				<p>A nikkellel befuttatott fényszórók, a sebességváltó, a lökhárító, az alváz
                        abroncsa, a hamutartók és kilincsek színaranyból készültek. A legkitűnőbb
                        motort építették be, de nagy súlya miatt még így is gyengének bizonyult a
                        fék, és csak lecsökkent sebességre volt képes.</p>
				<p>Ezt a fantasztikus kincset most ellopták.</p>
				<p>Amikor André jelentette az autó eltűnését, a tábornok, mintha ez a hír
                        csillapítólag hatna rá, hirtelen nyugodt lett.</p>
				<p>- Mikor láttad utoljára az autót?</p>
				<p>- Félórája sincsen, uram.</p>
				<p>De Bertin telefonált.</p>
				<p>- A központi ügyeletet kérem... De Bertin vagyok. André Laboux 126-513 DK
                        rendszámú, kéken zománcozott, Alfa Romeo gyártmányú túrakocsiját ismeretlen
                        tettes ellopta. A kézrekerítő vagy nyomravezető 50.000 frank jutalomban
                        részesül. A körözést rádión, valamennyi rendőr- és csendőrállomásnak adják
                        ki. Fontos katonai iratok voltak az autóban...</p>
				<p>Félóra múlva autón, motorkerékpáron és gyalogosan, Dél-Franciaország minden
                        útvonalán a 126-513 DK rendszámú autót üldözte a rendőrség, és állandó
                        jelentések futottak be a Laboux-nyaralóba.</p>
				<p>Este 7 óra: egy kék Alfa Romeót délután láttak Cannes felé az országúton, a
                        rendszám ismeretlen... Este 8. Megállapították, hogy a 126-513 DK jelzésű
                        kocsi Toulon előtt tankolt, pont 7-kor.</p>
				<p>Azonnal lezárták a Toulonból elágazó autóutakat, és száz meg száz közeg
                        kutatta a város utcáit és garázsait.</p>
				<p>Laboux és a tábornok csak egy-egy szót váltottak. Egymást kerülve, hosszában,
                        keresztben fel és alá jártak szüntelenül.</p>
				<p>Este 9 óra. A kék Alfa Romeo, a körözött rendszámmal, már 8 órakor visszafelé
                        robogott Toulonból, Cannes-nál tankolt.</p>
				<p>Lezárták a Cannes felől elágazó utakat.</p>
				<p>Fél tízkor jött a szenzáció!</p>
				<p>Egy poszt jelenti: csak későn tudta meg a körözés hírét, mert a rádióadáskor
                        egy vendéglőben gyanús egyént vélt felfedezni, és a söntéspult előtt
                        álldogált igen sokáig, hogy megfigyelje az illetőt. Látszólag vörös bort
                        ivott, de alapjában szemmel tartotta rendületlenül ezt a kétes alakot.
                        Később megállapította, hogy az egyén nem azonos a betörés gyanúsítottjával,
                        kilépett az utcára és meglátta a keresett rendszámú Alfa Romeót, a Bd.
                        Victoire-on, amint körülbelül hatvan kilométeres sebességgel halad a járdán.
                        Feljebb, az Avenue Magentán felborított egy burgonyasütőt, de megállás
                        nélkül továbbrobogott, és végül a Promenade des Anglaises díszkertjén
                        átvágva, befordult a plage-ra. Feltűnő ismertetőjel: az autó hűtőjén egy
                        nyugágy látható, amelyről selyem női kimonó függ. (Fekete alapon, aranyozott
                        keleti minta.)</p>
				<p>De Bertin pillantása lekalandozott a villa kapuja elé. Azután egy másodpercig
                        úgy érezte, hogy megőrült:</p>
				<p>A 126-513 DK rendszámú Alfa Romeo ott állt a kapuban! Hűtőjén a nyugágy és a
                        selyemkimonó. (Fekete alapon aranyszínű keleti minták.)</p>
				<milestone n="4" unit="endSubChapter"/>
			</div>
			<div type="chapter">
				<head>VI. FEJEZET</head>
				<milestone n="1" unit="startSubChapter"/>
				<p rend="head">1</p>
				<p>Gorcsev teljes sebességgel négy óra negyvenötkor nekivágott Toulonnak. Négy
                        óra negyvenhatkor karambol következtében leállt. Pontosan tizenhat métert
                        tett a nizza-touloni útból. Negyven frankban kiegyezett a gőzmosoda
                        sofőrjével, és szélsebesen továbbrobogott. Négy óra negyvenkilenckor
                        észrevette, hogy nincs benzinje. Gyorsan egy benzinkút elé fordult, de ezt
                        elsodorta a helyéről vagy nyolcméternyire, úgy, hogy tankolásról itt nem
                        lehetett szó. Háromszázhatvan frankot fizetett négyszáz helyett, mert
                        negyvenért beszámították az egyik fényszórót és a kézi dudát.</p>
				<p>Miután mégiscsak szerzett benzint, ismét nekivágott, és most aztán simán
                        kiért az országútra. Itt Gorcsev nekivadult. Százas tempóban rohant, pedig a
                        viharos idő nehezebbé tette a kormányzást, mert a szél belekapaszkodott az
                        első kerékbe, majd kiengedte, hogy később ismét a kormánnyal ellenkező
                        irányba nyomja. Az út egyik oldaláról a másikra perdült a kocsi.</p>
				<p>Egy utcaseprő keresztet vetett a cikcakkban száguldó autó láttán. De mégsem
                        lett volna baj, ha nem kap jobb első defektet. Egy puskalövésszerű
                        pattanás... a fék élesen csikorog, Gorcsev vadul forgatja a kormányt, de
                        hiába... a kerékabroncsra nehezedő kocsi nekifut egy fának, felborul,
                        kétszer átgördül az oldalán, és rémítő csörgés, csörömpölés, ropogás után az
                        autó és vezetője az árokba zuhannak... Vége!... Nem mozdul többé egyik sem.
                        Kiáltozó emberek futnak össze!</p>
				<p>- Telefonáljanak a mentőkért! - rendelkezik egy tőkepénzes.</p>
				<p>- Vigyázzanak... Óvatosan emeljék - vezényli Margó, a direktrisz.</p>
				<p>- A mentést meg kell szervezni!... - mondta egy körszakállas úr, aki a
                        leánylíceumban kézimunkatanár volt, és mellette egy világhírű író
                        intézkedett pizsamában...</p>
				<p>Ekkor az autó sofőrülése mögül megjelent egy láb, azután egy másik. Végül
                        fejjel lefelé, a felborult kocsi ablakából fokozatosan kibújt derékig a
                        szerencsétlenül járt vezető, és ebben az állapotban integetett a lábával,
                        bizonyára azért, hogy kihúzzák.</p>
				<p>- Szerintem, nem szabad hozzányúlni, csak ha az orvos jön - mondta a
                        kézimunkatanár. A láb erre dühösen rugdalt... De nemigen merték bolygatni az
                        úrvezetőt, aki mindössze derékig látszott, és felsőteste belógott az autó
                        ablakán a roncs belsejébe.</p>
				<p>Amikor ismét rúgott, a nadrágja kissé fesleni kezdett, és félő volt, hogy a
                        szövet további feszülése komoly bonyodalomra vezethet. Egy matróz és
                        világhírű író e célból lementek az árokba, hogy a közelgő katasztrófát
                        elhárítsák. A tőkepénzes azt indítványozta, hogy inkább takarják be az
                        illetőt egy felöltővel, amíg a mentő nem jön, de a saját átmeneti kabátját
                        nem ajánlotta fel a közérdekű célra, tehát a világhírű író és egy matróz
                        kiemelték a derékig látszó úrvezetőt veszélyes helyzetéből.</p>
				<p>Szakadtan, véresen, olajosan, piszkosan elősántikált az árokból. Az orvos
                        megnézte és megtapogatta.</p>
				<p>- Uram! Önnel csoda történt!</p>
				<p>- Az nálam természetes - felelte a rongyos úrvezető. - Most hol kapok egy
                        bérautót?</p>
				<p>- Csak nem akar tovább autózni?! Azonnal itt lesznek a mentők! Lehet, hogy
                        belső vérzése van.</p>
				<p>- Ha csak ennyire zavar, akkor nem törődöm vele... Van üres kocsija a
                        garázsban? - kiáltotta az egyik közeli benzinkutasnak.</p>
				<p>- Ilyen állapotban nem bérelhet autót! Olyan, mint a hulla.</p>
				<p>- Vigyázzon a szájára, atyuska! - horkant rá az orosz.</p>
				<p>Az idősebb benzinkutas odament.</p>
				<p>- Hallja az úr! Tán megijeszt?</p>
				<p>És megfogta Gorcsev karját. A katasztrófa áldozata erre nyomban úgy szájon
                        vágta, hogy berepült az árokba, és ájultan zuhant a kocsi roncsai közé.</p>
				<p>- Mégsem lehet belső vérzése - mondta az orvos egy háztulajdonosnak.</p>
				<p>Ekkor megérkeztek a mentők, rohantak az árokba, és természetesen ápolásra
                        átvették az ájult benzinkutast. Az emberek nem szóltak semmit, mert hiszen
                        az illető állapota mindenképpen indokolta, hogy elsősegélyben
                        részesítsék.</p>
				<p>Gorcsev közben egy fa mellett veszteglő, magára hagyott kocsiba ült, és
                        amilyen gyorsan csak tellett tőle, eliramodott az országúton.</p>
				<p>A mentők bekötözték ápoltjukat, és éppen a hordágyra tették, amikor egy
                        rémült asszony, a benzinkutas felesége megérkezett a helyszínre.</p>
				<p>- A férjem! - kiabálta kétségbeesetten. - Mi történt a férjemmel?</p>
				<p>- Legyen erős, asszonyom - felelte a mentőorvos drámai egyszerűséggel -,
                        közvetlen veszélytől nem kell tartani.</p>
				<p>A hordágyon fekvő benzinkutast betolták az autóba, és szirénázva
                        elrobogtak...</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">2</p>
				<p>Cannes-ban Gorcsev kiszállt az autóból, és vásárolt egy matrózruhát. Valahogy
                        jobban érezte magát nyomban. Azután, mert szerette a tisztesség útjait
                        járni, egy rozoga Chryslert bérelt, és nekivágott Toulonnak. Tíz perc múlva
                        besült a sebességváltója. A mindenségit! Öt óra 55-kor már egy gyönyörű
                        Mercedesen robogott, és pontban hat órakor a köztisztasági hivatal T.
                        106/91-es számú öntözőkocsiján befutott a touloni fiúárvaház
                        veteményeskertjébe.</p>
				<p>Most már rövid idő alatt elérte a kikötőt, ami könnyű feladat volt, hiszen
                        gyalog ment. Hogy valamelyest megőrizze az úri látszatot, feltette fekete
                        keretes monokliját, amelyről sajnálattal megállapította, hogy egy lencsényi
                        részen lepattogzott róla a celluloid, és a mezítelen drótváz látszik a
                        helyén.</p>
				<p>A kikötőnek egy külső rakodójához ért, ahol gyanús alakok tűntek fel sűrűn.
                        Egy árkád mélyén mozgó árnyat pillantott meg. Odalépett:</p>
				<p>- Van szerencsém, édes öregem! Nem mondaná meg, hol találom a Texas
                        vendéglőt?</p>
				<p>- Nem.</p>
				<p>- Micsoda?</p>
				<p>- Hallgasson rám, és menjen a Szilvakék Paradicsom-ba. Az is lebuj...</p>
				<p>- De...</p>
				<p>- Uram, hallgasson rám, és ne szóljon semmit.</p>
				<p>- De nekem a Texas vendéglő-be kell mennem!</p>
				<p>- Ne beszéljen sokat, a Szilvakék Paradicsom itt van a szénrakodótól jobbra,
                        menjen oda és kész!</p>
				<p>Ezzel otthagyta.</p>
				<p>- Marha! - kiabálta utána Gorcsev. Az illető visszajött. Alkonyodott. A sötét
                        kikötőben két árny állt szemben egymással, egy magas és egy alacsony.</p>
				<p>- Mondott valamit? - kérdezte a magas.</p>
				<p>- Mindössze megemlítettem, hogy ön egy marha.</p>
				<p>- Szívja vissza.</p>
				<p>- Nem tehetem - felelte az alacsony árny. - Rövid beszélgetésünk alatt ez a
                        benyomásom meggyőződéssé vált - és mintegy bocsánatkérően hozzátette: -
                        Marha, bátyuskám, mit csináljak? Nem tehetek róla...</p>
				<p>- Most feketére pofozom magát.</p>
				<p>- Ne mondja! Ennyire neheztel?</p>
				<p>- Igen.... nesze... Au!</p>
				<p>Ütésre lendülő karját a monoklis fiú elkapta, megcsavarta, és svungosat
                        rúgott a neheztelő, gyanús járókelőbe. Mire ez belezuhant fejjel egy kis
                        medence olajfestékbe, amellyel aznap mázolták a leggyorsabb touloni
                        motorcsónak kéményére a “helyiérdekű kék szalag”-ot.</p>
				<p>Gorcsev továbbsietett, és feljebb, a vámháznál megszólított egy kölyöknyi
                        angol haditengerészt.</p>
				<p>- Hallo boy!</p>
				<p>- What can I do for you?! - felelte vidáman a szeplős képű suhanc.</p>
				<p>- Kisapám, mondd meg nekem, hol van a Texas vendéglő?</p>
				<p>- Go in the hell! - felelte mérgesen a fiú, és otthagyta.</p>
				<p>...Ez szép. Úgy látszik, hogy a Texas vendéglő valami hírhedt hely lehet
                        errefelé. De mégis oda kell érnie, gyorsan.</p>
				<p>Megállított egy különös egyént, aki tökmagot evett a sapkájából, ujjatlan
                        csíkos ruhát viselt, és egy sarki lámpának dőlt. Széles nagy csontjai izmos
                        emberre vallottak. Roppant előreugró kacsaorra furcsán mozgott, miközben a
                        tökmagot rágta, és a héját olyan szép rutinos módon köpte ki, hogy néha
                        egészen távoli járókelőket is eltalált.</p>
				<p>- Van szerencsém - üdvözölte Gorcsev, és félrekapta a fejét egy tökmaglöveg
                        elől.</p>
				<p>Az ujjatlan trikójú egyáltalán nem köszönt vissza, ehelyett így szólt recsegő
                        bariton hangon.</p>
				<p>- Mit akar, maga mamlasz? Nyögje ki, vagy menjen a fenébe.</p>
				<p>- Nézze, galambocskám... Hoppla! - Elkerült egy újabb tökmagcsomót. - Ma
                        érkeztem a hajón Izlandból, és rosszul tájékozódom itt. Nem szeretnék a
                        Texas vendéglőbe vetődni, mert valaki óva intett...</p>
				<p>- Nem is való ilyen nyeszlettnek a Texas.</p>
				<p>- Hoppla! Ez gól volt... Ugyanis, kérem...</p>
				<p>Megtörölte a szemét. - Ismerőseim a Szilvakék Paradicsom-ot ajánlották. Ezért
                        szeretném tudni, hol a Texas vendéglő, nehogy odatévedjek véletlenségből.
                        Hopp!</p>
				<p>- Szerencséje van. Még véletlenül sem tévedhet arra, mert éppen a Szilvakék
                        Paradicsom-hoz megyek, és elvezetem magát erre a helyre, ha már ilyen
                        gyámoltalan.</p>
				<p>A fene egye meg! Máris elindul vele! Ilyen marhaság!</p>
				<p>- Merre van az a Texas vendéglő, hogy mégis elkerüljem? - nyögi újra
                        Gorcsev.</p>
				<p>- Csak ne féljen semmit és jöjjön. Ott a sarkon a Szilvakék Paradicsom.
                        Szolíd, polgári hely.</p>
				<p>Amikor a jelzett helyiséghez értek, némi tisztelet támadt benne a Texas
                        vendéglő iránt, amelyhez viszonyítva ez itt szolíd, sőt “polgári” hely. Mert
                        a Szilvakék Paradicsom előtt a riadókészültség autója vesztegelt,
                        üvegcsörömpölés, robaj és több lövés hallatszott, azután egy félig agyonvert
                        pincér rohant ordítva ki az utcára:</p>
				<p>- Mentők! Bigeur meghalt, és a másik kettő...</p>
				<p>Hogy mi történt a másik kettővel, ez már nem derült ki, mert egy padot dobtak
                        a pincér után, és fejbe találták, hogy elájult. Közben a rendőrök
                        elhurcoltak egy megbilincselt, feltűnően emberi formájú egyént.</p>
				<p>- Maga szereti a hagymásan főtt birkahúst? - kérdezte a kacsaorrú - mert azt
                        jól csinálják itt.</p>
				<p>- Nekem mindegy, hogy mit eszem.</p>
				<p>- Nono... Nekem nem. Szeretem a hagymás húst.</p>
				<p>Ezt felesleges volt közölni, mert Gorcsev beszélgetésük kezdetén tisztában
                        volt az idegen és a hagymás hús között fennálló nagyon meghitt, bensőséges
                        kapcsolattal. A pincér közben magához tért, vállára vette a padot, és
                        visszament a helyiségbe, ahol szerinte Bigeur meghalt, és a másik kettővel
                        is történt valami.</p>
				<p>- Na, jöjjön. Ilyenkor már kész a vacsora. És mert ilyen zöldfülű kölyök, hát
                        fizetem a magáét. Ha akarja, alhat is nálam.</p>
				<p>- Hol lakik?</p>
				<p>- Hajléktalan vagyok.</p>
				<p>- Akkor inkább háljon ön nálam. Nekem sincs lakásom.</p>
				<p>- Maga marha - kiabált rá a kacsaorrú. - Én Privát Elek vagyok! Ismerem a
                        kikötő legkényelmesebb vagonjait, és elsőrangú titkos ládákat tudok.</p>
				<p>Privát Elek, a vagonok és titkos ládák tudója előrement, és Gorcsev
                        követte.</p>
				<p>Egy szemüveges, sovány ember jött oda hozzájuk. Vizes, átvérzett kendőt
                        szorított a fejéhez, és mérsékelt lelkesedéssel fogadta vendégeit:</p>
				<p>- Csak üljenek le! - szólt rájuk gorombán. És utálattal Gorcsev felé bökött:
                        - Ki ez a pasas?</p>
				<p>- Nevem Cservonec.</p>
				<p>- Mondja már!... Én Bigeur vagyok. Történt valami?</p>
				<p>- Ön az, aki meghalt?!</p>
				<p>- Hülyeség! - förmedt rá a fiúra. - A csaposom neuraszténiás, és valahányszor
                        betörik a fejemet, az utcára rohan, hogy a mentőket hívja! Nap mint nap
                        megismétlődik ez a jelenet.</p>
				<p>- Küldjön nekünk fokhagymás birkát - szólt Privát Elek, a vagonok és titkos
                        ládák kiváló ismerője. - Főtt babot olajjal, ecettel, és egy üveg vörösbort
                        hozzá!</p>
				<p>Bigeur felvette a rendelést:</p>
				<p>- Mit meséli el mindig ezt a regényt? Tudják azt már itt, hogy miféle húst
                        esznek az ilyen alakok - felelte Bigeur, és bekiáltott a konyhába. - A
                        Privát Elek-féle birkából két porciót.</p>
				<p>- Mondja, maga volt már a Texas vendéglő-ben? - kérdezte a pártfogóját,
                        amikor ismét ketten maradtak.</p>
				<p>- Hogy a csudába ne? Elég sűrűn akad ott dolgom. De hát az más! A Privát Elek
                        fogalom itt. Az mehet akárhová nyugodtan.</p>
				<p>Közben tálaltak, és Gorcsev türelmetlensége dacára, végre egyszer jóízűen
                        evett babsalátát, kikötői módra: sok borssal és karikára vágott
                        vöröshagymával, azonfelül birkahúst és melléje vörösbort.</p>
				<p>- Magát hogy hívják? - kérdezte vacsora közben a szomszédjától, vagonok és
                        titkos ládák fogalommá lett ismerőjétől. - Nem tudom elhinni azt, hogy
                        Privát Elek. Bizonyára van emberi neve is.</p>
				<p>- Hát ahhoz mi köze? Bemutatkozni jött vagy vacsorázni?</p>
				<p>- Csak épp gondoltam, hogy ha már megbarátkoztunk...</p>
				<p>- Barátkozik a fene magával!</p>
				<p>Ez az ember egyre jobban tetszett Gorcsevnek. Bár égett a türelmetlenségtől
                        Anette miatt, mégis szeretett volna többet tudni a vagonok és titkos ládák
                        szakemberéről.</p>
				<p>- Mi a foglalkozása?</p>
				<p>- Rabló - felelte Privát Elek. - Miért nem iszik abból a borból?</p>
				<p>- Micsoda?</p>
				<p>- Tán süket? Néhány barátommal együtt bizományi útonállás-t folytatok. Egész
                        jó mesterség.</p>
				<p>Privát Elek, a bizományi rabló (mellékesen vagonok és titkos ládák nagy
                        ismerője), cuppantott egyet, elővette zsebkését, és az asztalnak könyökölve
                        hozzálátott a vacsora utáni fogpiszkáláshoz, bicskája hegyével.</p>
				<p>- A bizományi útonállás mint mesterség, nem veszélyes, de nem is nagyon
                        jövedelmező. Vannak igazi rablók, akik kisebb munkát bizományba adnak.
                        Mondjuk ha kirabolnak egy raktárat, mi elvisszük nekik teherautóval az árut.
                        Én bárkit leütök, és házhoz szállítom, azután mosom kezeimet.</p>
				<p>- Hm... Ilyen megbízása régen lehetett - mondta Gorcsev Iván, és Privát Elek
                        kezeire nézett.</p>
				<p>- Éppen ma! Elrabolunk egy csirkefogót, és kioltjuk a gyertyáját.</p>
				<p>- Valami gazdag örökhagyó? - kérdezte, és bort töltött magának.</p>
				<p>- Fenét! Csirkefogó az illető, és úgy hívják, hogy Gorcsev Iván... Na!
                        Megfulladsz egy kis bortól?! Köhögd ki!</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">3</p>
				<p>- Ki ez az izé... Gorcsev, ha jól értettem? - kérdezte, miután szóhoz
                        jutott.</p>
				<p>- Egy csirkefogó! Valami néger királynak kémkedik a Riviérán.</p>
				<p>- Igen?... - Ez meglepte. - A néger királyok rajtaütésre készülnek
                        Monte-Carlo ellen?</p>
				<p>- Egész más ügy van a háttérben. De ez nem fontos. Ujjat húzott néhány
                        elszánt fickóval, ravasz, vakmerő.</p>
				<p>- Milyen forma ember?</p>
				<p>- Nem olyan, mint te!</p>
				<p>- Az biztos.</p>
				<p>- De most már elég volt ebből. Inkább azt mondd meg, hogy mit keresel
                        erre?</p>
				<p>- Hajósinas vagyok.</p>
				<p>- Hogy lettél az?</p>
				<p>- Női szabóságot tanultam, de elszabtam egy szép tavaszi kosztümöt, és
                        kidobtak - mondta komoly arccal. Mint említettem, Gorcsevnek csúnya szokása
                        volt, hogy mindenféle bolondságot kimondott habozás nélkül, azonnal, ha
                        valaki kérdést intézett hozzá. - Először pincér akartam lenni - magyarázta
                        könnyedén -, de gyáva vagyok, és nehéz felfogású, hát gondoltam, jobb, ha a
                        kikötőben élek.</p>
				<p>- Hülye! - ordította a kacsaorrú, és olyat csapott az asztalra, hogy egy
                        négyfelé vágott húsdarab az ölébe esett. - Tán a kikötő az gyáva és ostoba
                        embernek való?</p>
				<p>- Hát... mindenesetre más, mint az étterem, ahol előfordulhat, hogy valami
                        részeg ember megveri a pincért.</p>
				<p>- És a kikötőben nincs részeg?</p>
				<p>- Van? - kérdezte ijedten. - Akkor jól nézek ki!... Erre nem gondoltam...</p>
				<p>- Maga bolond! Hiszen itt elveszett ember, evvel a lányos képével,
                        gyámoltalanságával! Mit csinál maga, ha valaki pofon üti?</p>
				<p>- Ne féljen, meg tudom védeni magam.</p>
				<p>- Hogyan?! Mi?!</p>
				<p>- Nyomban feljelentem az illetőt!</p>
				<p>- Azonnal menjen a fenébe - de amikor Gorcsev sietve felugrott, utánakiabált.
                        - Várjon, maga bolond...</p>
				<p>De az orosz úgy rohant, ahogy csak bírt, boldogan és idegesen, mert örült a
                        szökési lehetőségnek, és félt, hogy baj éri Anette-et!</p>
				<p>Privát Elek nagyon bánta, hogy elriasztotta a tehetetlen, félénk fiút. Egész
                        kedves, nyílt arcú kölyök, és nincs is senki, aki megvédje. Utána is
                        iramodott, de az orosz úgy futott, mint az őrült.</p>
				<p>- Álljon meg, maga marha! Nem bántom!... Álljon meg, mert összetöröm...</p>
				<p>De hiába csalogatta, Gorcsev futott, ahogy csak a lábától tellett.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">4</p>
				<p>Most mit tegyen?... Már este volt. Hol a Texas vendéglő? Hoppla!</p>
				<p>Elsőrangú idea!</p>
				<p>Gyorsan bement a telefonfülkébe, és felcsengette a tűzoltóságot. Majd a
                        sziréna nyomra vezeti, mert hogy itt a közelben van a vendéglő, az
                        biztos.</p>
				<p>- Tűzőrség - jelentkezett egy hang.</p>
				<p>- Azonnal jöjjenek! Ég a Texas vendéglő!</p>
				<p>- Hála Istennek.</p>
				<p>- Mi? Megőrült! Itt a tulajdonos beszél!</p>
				<p>- Maga az Raoul?... Minek gyújtották fel megint a kocsmát? Úgysem hiszik,
                        hogy a halott a tűz áldozata.</p>
				<p>- Pedig most igaz. Felrobbant mellette a gázkályha.</p>
				<p>- Hiszen magánál vályogkemence van!</p>
				<p>- De... bevezettük és... szóval jönnek?</p>
				<p>- Jó, jó... hát jövünk. Hogy van Emánuel?</p>
				<p>- Izé... már meggyógyult...</p>
				<p>- Hát beteg volt?!</p>
				<p>- No... nem egészen... a dohányzás... - hebegte Gorcsev.</p>
				<p>- Mi? Emánuel dohányzik?!</p>
				<p>- Izé... dehogy... Csak viccből rágyújtott egy csibukra...</p>
				<p>- Az öszvér?!</p>
				<p>Most dühbe jött.</p>
				<p>- Igen! Az öszvér! Pipázik és regényeket olvas, sőt beszél is!</p>
				<p>- Halló!! Mit mond?!</p>
				<p>- Hogy akassza fel magát!</p>
				<p>Lecsapta a kagylót. Hű, de kellemetlen.</p>
				<p>- Megvagy, gazember! - Egy rendőr fogta a torkát. - Szóval te szoktál innen
                        telefonálni a tűzoltóknak.</p>
				<p>- De kérem.</p>
				<p>- Csend! Egy hete figyelek minden fülkét. Te hívtad ki a bábát Lusson
                        tanácsos úr eljegyzésére, sürgősen!</p>
				<p>- Kérem, a tűzoltókat bevallom, de a bába nem igaz, és...</p>
				<p>- Gyere! Most aztán van bizonyíték!</p>
				<p>- De csakugyan ég a Texas vendéglő?</p>
				<p>- Majd ellátom a bajod! - üvöltött a rendőr. - Hol ég ez a vendéglő, mi?!</p>
				<p>És a szomszédos házra mutatott.</p>
				<p>Nagy, kivilágított tábla függött egy helyiség bejárata felett.</p>
				<p>TEXAS VENDÉGLŐ</p>
				<p>A goromba vendégek kilépti díjat fizetnek</p>
				<p>És a vendéglő előtt most megállt egy Alfa Romeo. Anette és Portenif
                        kiszálltak, azután gyorsan eltűntek a ház melletti udvar kapujában, amely az
                        üres telekre nyílt.</p>
				<milestone n="4" unit="endSubChapter"/>
				<div type="chapter">
					<head>VII. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>- Gyerünk! - mondta a rendőr, megragadta Gorcsev karját, és elindultak.</p>
					<p>- Esküszöm, a bábaügy méltatlan vád. A tűzoltót beismerem, és...</p>
					<p>Motorzúgást hallott... Hátranézett gyorsan. Jön az Alfa Romeo!</p>
					<p>A rendőr másnap úgy jelentette az esetet, hogy megcsúszott a pocsolyában, és
                        akkor menekült el a fogoly. A valóság az, hogy Gorcsev ügyesen elgáncsolta,
                        azután felugrott a mellette robogó Alfa Romeo poggyásztartójára.</p>
					<p>...Elhagyták Toulont. Portenif jól vezetett... Cannes-ba értek! “Itt lesz
                        valahol az a park” - gondolta Gorcsev. Egy ritkás facsoport közelében
                        fékezett a kocsi... Azután megállt. Csakugyan, egy parknál voltak, de
                        Lingeström báró még nem volt ott. A sofőrkabátos Portenif leszállt, becsapta
                        az ajtót, és körülnézett. Ekkor a sötétből valahonnan szájon vágták, hogy
                        elájult...</p>
					<p>Ez természetesen Gorcsev volt.</p>
					<p>Nyomban leült a kormányhoz, és elindult az Alfa Romeóval. Sejtelme sem volt
                        arról, hogy már egy félórája az egész ország üldözi, és szokott iramában
                        rohant Nizzába. Olyan gyerekségek, mint figyelmeztető lövés, integetés, nem
                        érdekelték túlságosan, és amikor egy rendőr tárt karral eléje ugrott, ezt
                        mormolta maga elé gúnyosan: “Hja, barátom, ha én ilyen távolságra fékezni
                        tudnék, akkor megnyertem volna a világbajnokságot.”</p>
					<p>Az “okosabb enged” elv alapján a rendőr félreugrott a kocsi elől, épp hogy
                        megmentve az életét. Csodálkozva látta, hogy az országosan körözött tolvaj
                        kihajol a kocsi ablakán, és fenyegetően rázza feléje a mutatóujját, súlyos
                        szitkokat kiáltva...</p>
					<p>Értik ezt? A körözött egyén fenyegeti a rendőrt.</p>
					<p>Nizza előtt az egyik kanyart az Európa szálló strandjának női napozóján
                        keresztül ügyesen “átvágta”, hatalmas robajjal legázolva a kerítést és az
                        elragadó pánikban visítozó hölgyek között magával hurcolta a nyugágyat,
                        amihez később a Perriér-mosoda teregetőjéről szerzett egy fekete
                        selyemkimonót, aranyozott japán mintákkal. És száguldott, mert hiszen ma
                        délután a titkárja beállt a nevében légionáriusnak, mint egy bizonyos
                        előzékeny úr Schiller drámai költeményében, aki helyettesíti néhány napra
                        barátját a siralomházban, amíg az elítélt részt vesz a húga eljegyzésén.</p>
					<p>Gorcsev Iván sietett Nizza felé. Hiszen hajnalra Marseille-ban akart lenni,
                        ami gyalog nem nagy út, de Gorcsev sajnos autóval közlekedett...</p>
					<p>Csodálatos, de így történt: az autó, amelyet mindenfelé köröztek, elérte
                        célját. Amíg Toulonban kutattak utána, addig az országúton volt. Nizzában
                        akkor kaptak hírt róla, amikor már megérkezett Laboux villája elé. Itt
                        azután nem kereste senki. És ez érthető. Kinek jut eszébe, hogy egy autó
                        tolvaja a károsult villája előtt parkírozzon a kocsival?</p>
					<p>Gorcsev elsősorban a Lafayette áruházhoz sietett, bevásárolni.</p>
					<p>- Küldjenek a Méditerranée fejedelmi lakosztályába néhány holmit a számomra -
                        mondta az elárusítónak. - Elsősorban, két-három vékony, ujjatlan trikót,
                        mindenfélét, amire egy gyarmati katonának szüksége van, és egy olyan
                        matrózruhát, amilyen ez volt újkorában.</p>
					<p>- Bocsánat - vetette közbe a segéd -, de erről a ruháról nem tudom
                        megállapítani, hogy milyen volt újkorában. Néhány év nagy idő.</p>
					<p>- Tegnap vettem újonnan! A ruha különben fehér.</p>
					<p>- Hm... Talán ez látszik rajta a legkevésbé. </p>
					<p>“Halló... Halló!”... - recsegte egy megafon.</p>
					<p>- Mi ez? - kérdezte Gorcsev, de máris megszólalt a szpíker, és minden vásárló
                        izgatottan figyelt.</p>
					<p>- “A kék színű 126-513 DK rendszámú Alfa Romeo autó országszerte körözött
                        tettesével, Nizza belterületén sikertelen kísérletet tesz, hogy
                        meneküljön... Elfogatása kétségtelen! A kézrekerítő vagy nyomravezető még
                        mindig 50.000 frank jutalomban részesül...”</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>- Mi volt ez? - kérdezte Gorcsev a segédet. - Én aludtam délután, nem tudok
                        semmit.</p>
					<p>- Eltűnt egy autó fontos katonai iratokkal. Lázban van az ország, és a
                        rendőrség üldözi a tettest, aki állítólag a lyoni családirtó, egy többszörös
                        rablógyilkos.</p>
					<p>- Ne mondja!</p>
					<p>- Az egyik vásárlónk látta is, amint kikanyarodott a plage-ra, vörös, nagy
                        szakálla van és valóságos óriás...</p>
					<p>- Ezt látta őnagysága? - ámuldozott Gorcsev.</p>
					<p>- Úgy van. A legtöbb gonosztevő ilyen megfigyelőnek köszönheti az
                        elfogatását.</p>
					<p>- De mennyire köszönheti az ilyennek!</p>
					<p>Kifizette a számlát, és ment. Ni... milyen kihalt az utca. Leállították a
                        forgalmat. De hát hülyék ezek? Hiszen megkerült az autó. Vagy éppen ott nem
                        keresik, ahol hagyta?</p>
					<p>Egy sarkon nagy csődületet pillantott meg.</p>
					<p>- Mi van ott? - kérdezte egy kifutótól.</p>
					<p>- Elfogták a tettest, és meglincselik! Ez rabolta el a Lindbergh-babyt is.
                        Álruhás cowboy, aki Al Capone cinkosa volt.</p>
					<p>Gorcsev lassan rájött egy általános érvényű axiómára: az emberiség zöme
                        filmírónak született!</p>
					<p>A csődület egy 709-846 CsU jelzésű Bugattit tartóztatott fel, amelyben egy
                        Beromünsterből érkezett állatorvos ült a feleségével és a kisfiával.</p>
					<p>- Ez az!</p>
					<p>- Átfestette az autót! Még nedves!</p>
					<p>- Hol rabolta a gyereket?!</p>
					<p>A saját gyerekét! Az asszony visított, a gyerek bőgött, az állatorvos
                        rikácsolt, és valaki leverte a kalapját. A fenyegető hangulatnak egy szakasz
                        rendőr vetett véget, akik visszaszorították a tömeget, és közölték az
                        emberekkel, hogy az autó megkerült. Közben gumibottal verték őket.</p>
					<p>A beromünsteri állatorvosnak az izgalmak következtében kiújult az arczsábája,
                        és mert egyszer már hazaeresztették, mint véglegesen gyógyultat Lourdes-ból,
                        most Monte-Carlo helyett a csodák városába ment, hogy bírói úton
                        visszakövetelje a pénzét!</p>
					<p>Gorcsev elgyalogolt a Méditerranée-hez. Poros, gyűrött ruhájában fütyörészve
                        ment át a fényes hallon.</p>
					<p>A szálló portása utánaszólt:</p>
					<p>- Hová tetszik?</p>
					<p>- Az első emeletre. Vanek úr mikor utazott el?</p>
					<p>A portás vállat vont.</p>
					<p>- Azt sem tudtam, hogy megérkezett.</p>
					<p>- A fejedelmi lakosztályt bérelte.</p>
					<p>Megnézte a könyvben, azután ismét vállat vont.</p>
					<p>- Ott egyáltalán nem lakik Vanek. Valami Gorcsev nevű bolond portugál
                        bérli.</p>
					<p>- Kérem - mondta Gorcsev -, engem ez a portugál úr küldött, hogy rendezzem a
                        számláját, és megengedte, hogy átöltözzem nála.</p>
					<p>- Mondja, fiam - kérdezte bizalmasan a portás -, valami gyáros ez a
                        Gorcsev?</p>
					<p>- Természetesen. Terepszínű női arcfesték szabadalma van, de főként alpakka
                        díszműtárgyakat készít. Átköltözik innen a Villa D’Aragonba.</p>
					<p>- Maga ott fűtő?</p>
					<p>- Nem. Konyhakertész vagyok. Az épület Gorcsev úr különváltan élő feleségéé.
                        A gyáros ma kibékült őnagyságával, és visszatérnek együtt Portugáliába, ahol
                        hátralevő éveiket az alpakkagyártásnak szentelik...</p>
					<p>Felsietett a lakosztályba, és gyorsan átöltözött a tiszta matrózruhába, amit
                        több holmijával együtt egy sárga bőröndben elküldtek az áruházból. Szerette
                        a tiszta matrózruhát a gömbölyű sapkával, és jól illett neki, mert kedves
                        képe volt és ritmikus könnyed járása, mint bizonyos táncos fiúknak, akik boy
                        névre hallgatnak a színpadon. Ha mégis megszólalnak, akkor legalább öt
                        beszél egyszerre.</p>
					<p>Még borotválkozni is akart. Az ember ne álljon be akárhogy a légióba.
                        Törülközőt kötött a nyakába és kinyitotta a mindennel felszerelt, hatalmas
                        gardróbszekrényt.</p>
					<p>Ám ekkor legnagyobb csodálkozására az alsó polcról Vanek úr esett ki a
                        padlóra.</p>
					<milestone n="2" unit="endSubChapter"/>
				</div>
				<div type="chapter">
					<head>VIII. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>- Uram! Miért nem kopog az ajtón, ha benyit valahová!</p>
					<p>- Ezt a lakosztályt én bérlem!</p>
					<p>- De a szekrény az én magánlakom! My house is my castle!</p>
					<p>- Vanek úr! Én a mennyekből hullottam alá.</p>
					<p>- Mégis én ütöttem meg magamat!</p>
					<p>- Önnek jelentkeznie kellett volna Marseille-ben a légiónál. Felvette az ezer
                        frankot, és ennek dacára itt van. Becsapott!</p>
					<p>- Hazudik!</p>
					<p>Vanek úrnak rendkívüli erőt adott az igazságában hívő, önérzetes polgár
                        fenséges gőgje.</p>
					<p>Gorcsev viszont nem bírt ránézni a nevetés ingere nélkül Vanek úr cvikkeres
                        arcára, tömött, fekete bajuszára.</p>
					<p>De az eset súlyos volt, és Gorcsev minden igyekezetét megfeszítve komoly, sőt
                        fenyegető maradt.</p>
					<p>- Ugyebár - mondta Vanek úr kitörésére -, tisztában van azzal, hogy én most
                        leütöm önt.</p>
					<p>- Ebben egy percig sem kételkedtem... De úgy állok itt, mint Galilei. Üssön
                        meg! Törjön össze! Égessen el!... És mégis mozog a föld!</p>
					<p>- Önnek nem áll jogában tisztességes csillagászokhoz hasonlítani magát,
                        miután becsapott.</p>
					<p>- Ez alantas rágalom.</p>
					<p>- Ha nyomban nem magyarázza meg az esetet, akkor begyömöszölöm önt a sámfák
                        közé, és a szekrényhez tolom a nagy tölgyfa asztalt, hogy bennrekedjen!</p>
					<p>- Egy Galilei az ilyen eljárást is emelt fővel viselte volna el.</p>
					<p>- Magyarázatot követelek!</p>
					<p>- Megkért, hogy helyettesítsem egy napra a légióban, és ezért ezer frankot
                        ad. Így van?</p>
					<p>- Így.</p>
					<p>- Azért intéztem el más módon a helyettesítést, hogy ön ne maradjon titkár
                        nélkül - és a mellére csapott. - Mert talán szerénytelenség nélkül
                        állíthatom, hogy úgyszólván nélkülözhetetlenné tettem magam. Odaálltam hát a
                        laktanya elé, és megszólítottam az első szomorú külsejű urat, aki szemmel
                        láthatólag újoncnak akarta felvétetni magát. Könnyen rábírtam, hogy vállalja
                        az ön helyettesítését, és adtam neki 500 frankot. Így körülnézhet veszély
                        nélkül a légióban, és ha meggondolja magát, holnap visszaléphet, amikor ön
                        leváltja őt, Goliczer úr.</p>
					<p>Gorcsev nem javította ki.</p>
					<p>- Most tehát mi a helyzet, Vanek úr?</p>
					<p>- Hogy önnek van a légióban egy helyettese, nem veszítette el a titkárját
                        sem, és nekem maradt ötszáz frankom. Illetve, a titkárját azt elveszítette,
                        mert megsértett, és azonnali hatállyal távozom de - fejezte be emelt fővel -
                        mégis mozog a föld! Ezt jegyezze meg jól, uram!</p>
					<p>És kihúzta a szekrényfiókot, hogy magával vigye régi kabátját, fürdőruháját,
                        esernyőjét és egy fényezett borjúszegyet, némi uborkasalátával.</p>
					<p>- Szeretném jóvátenni, ha megbántottam - mondta Gorcsev bűnbánóan.</p>
					<p>“Talán még nem késő” - tűnődött Vanek úr, és a salátát gyorsan visszatette,
                        mert kiloccsant a cipőjére.</p>
					<p>- Én megkövetem önt!</p>
					<p>- Hát nem bánom. Még ez egyszer maradok. De jegyezze meg: én még sohasem
                        hazudtam.</p>
					<p>- És mégsem mozog a föld - mondta szomorúan Gorcsev -, mert akkor megnyílna
                        most ön alatt.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Másnap délelőtt:</p>
					<p>- Petrovics úr!</p>
					<p>Gorcsev felébredt. Titkára állt az ágya mellett, talpig ágyterítőben.</p>
					<p>Ezt pizsama helyett hordta éjszaka a szekrényben, és így, ha átborította jobb
                        derekáról a bal válláig, olyan volt, mint Julius Caesar megszemélyesítője
                        egy amerikai burleszkben.</p>
					<p>- Keljen fel - ismételte türelmesen. - Önnek jelentkeznie kell a légióban ama
                        bizonyos Cortot helyett! Felkelni!</p>
					<p>- Mondja maga pióca...</p>
					<p>- Vanek úr vagyok...</p>
					<p>- Mondja, Vanek, maga pióca úr, mit törődik velem?!</p>
					<p>- Nem szeretem, ha régi, meghitt barátságunk vége az lenne, hogy csalódom
                        önben, Zwillinger úr!</p>
					<p>Gorcsev úgy ugrott fel az ágyból, mintha meggyulladt volna alatta.</p>
					<p>- Ember! Mindent megértek, de azonnal magyarázza meg, hogy a Zwillingert
                        honnan vette, mert idegrohamot kapok.</p>
					<p>- Nem erről van szó! Én saját személyemben garantáltam önért Cortot úrnak,
                        aki helyettesíti.</p>
					<p>- Rendben van. De honnan vette a Zwillingert?</p>
					<p>- Tréfa volt, jól tudom, hogy ön alapjában véve Petrovics.</p>
					<p>- És ki ez a Cortot? Miért állt a légióba?</p>
					<p>- Hazaszeretetből. Örökre kitiltották Franciaországból, bűnözésért. Most
                        titokban visszatért, és beáll a légióba.</p>
					<p>- Imponáló!</p>
					<p>Gorcsev gyorsan felöltözött. Még elérték a vonatot és a déli harangszó előtt
                        Marseille-ben voltak.</p>
					<p>A Fort-St.-Jeanhoz vezető úton Gorcsev kezet nyújtott Vanek úrnak.</p>
					<p>- Köszönöm mindazt, amit értem tett.</p>
					<p>- Nincs mit. Csak a kötelességemet teljesítettem, Petrovics úr. Ettől
                        függetlenül közölje velem megbízatásait.</p>
					<p>- Nem hiszem, hogy a légió szolgálati szabályzata akár csak egy titkárt is
                        engedélyezne a közlegények számára.</p>
					<p>- Én azonban polgári személy vagyok, akire a szolgálati szabályzat nem
                        vonatkozik.</p>
					<p>- Igazán meghat a ragaszkodása. Most jut eszembe, hogy mégis megkérném
                        valamire, Vanek úr!</p>
					<p>- Parancsoljon.</p>
					<p>- Hívja fel interurbán Marseille-t.</p>
					<p>- Ezt megtehetem - felelte, és elindult.</p>
					<p>- Vanek úr! Álljon meg! Hiszen azt sem tudja, hogy mit kell tennie!</p>
					<p>- Felhívom interurbán Marseille-t. Nem ezt kérte?</p>
					<p>- De miért hívja fel Marseille-t?</p>
					<p>- Egy jó titkár nem érdeklődik a gazdája magánügyei után.</p>
					<p>- Ön Marseille-ben Laboux lakására telefonál... Könyörgöm, ne induljon el...
                        Megkérdezi, hogy otthon van-e Anette kisasszony, és ha igen, akkor ezt közli
                        velem valahogy. Anette Laboux.</p>
					<p>- Mi köze van önnek a hölgyhöz?</p>
					<p>- Ez magánügy, Vanek úr.</p>
					<p>- Aha! - és hunyorgott. - Biztos egy színésznő! Vigyázni kell a művésznőkkel,
                        mert a szerelem...</p>
					<p>- Viszontlátásra!</p>
					<p>Gorcsev egyenesen az erődhöz ment. Az őr szó nélkül továbbengedte. Innen csak
                        kijönni nehéz. Végigment az udvaron, a századiroda irányába. Mindenfelé
                        hemzsegtek a katonák. Hol van a helyettes Cortot, aki nem tud élni
                        Franciaország nélkül? Egy óra keresgélés után megtalálta. Alacsony homlokú,
                        rossz arcú, kissé terheltnek látszó egyén. Már egyenruhában volt.</p>
					<p>- Maga az az alak, az a Gorcsev? - kérdezte a buta emberek vastag színezetű,
                        vontatott hangján.</p>
					<p>- Én vagyok, atyuska. Nagyon köszönöm a szívességedet, és most cseréljünk
                        vissza!</p>
					<p>- Nem cserélünk! És ma délután Afrikába utazom.</p>
					<p>- Hogy a fenébe? Én vagyok Gorcsev Iván, és adja vissza a
                        személyazonosságomat!</p>
					<p>- Kitartás! Én itten találtam egy őrmestert, akivel jobb időkben Párizsban
                        együtt dolgoztunk, a Peugeot-műveknél. Hector Potiou a neve. Véletlenül
                        hozzá kerültem... Ha mostan visszaadom a maga belépését, és újra kell
                        jelentkezni, ki tudja, milyen őrmester osztagába kerülök... Így a cimborám
                        az őrmester. Nagy szó! Nézze!</p>
					<p>- De én szolgálni akarok.</p>
					<p>- Jelentkezzen maga most újra. Mit törődnek itt avval, hogy hány Gorcsev
                        szolgál egyszerre? - mondta Cortot, a leánykereskedő, aki különben alig állt
                        a lábán, olyan részeg volt.</p>
					<p>- Hm... És maga fogja viselni a Gorcsev nevet?</p>
					<p>- Ne féljen. Nem használom el.</p>
					<p>- Hát jól van, öregem... Akkor én most beállok a légióba, és maga menjen el
                        nyugodtan az őrmesterével.</p>
					<p>Újabb egy óra múlva Gorcsev nyugodtan leül a padra, arcát az ég felé
                        fordítja, és amennyire e helyen lehetséges, hevenyészett napkúrát tart. De
                        az események most már nem adtak időt arra, hogy nyugodt dolgokat
                        műveljen.</p>
					<p>Később újra látta Cortot-t. Igen részegen támolygott egy őrmester
                        társaságában, akinek vörös bajsza volt. Ez lesz Hector Potiou. Azután
                        sorakozót és névsorolvasást tartottak. Minden újonc Hector Potiou osztagából
                        odaállt a cókmókjával. Cortot egy közepes nagyságú, madzaggal átkötött
                        szivardobozban őrizte a holmiját. A dobozra gyerekes, nagy betűkkel ráírta:
                        Gorcsev Iván. Nem árt, gondolta, ha az ember feljegyzi valahová a nevét,
                        hátha elfelejti.</p>
					<p>A dobozt szépen leteszi maga mellé.</p>
					<p>Azután trombitaszó hallatszott, a kis csapat elindult az erőd kapuján át,
                        hogy a kikötőben hajóra szálljon. Helyettük egy újabb altiszt jelenik meg az
                        udvar közepén, bizonyos sergeant Verdier, és nagyot kiált:</p>
					<p>- Akik ma délelőtt jelentkeztek felvételre, azok sorakozzanak az épület jobb
                        oldali kapuja előtt.</p>
					<p>Ez Gorcsevre is vonatkozott. Verdier őrmestert az Oroszlánnak hívták
                        közlegényi körökben, mert a szája és orra körüli ráncok, a szemének furcsa
                        összehúzódása emlékeztettek erre a ragadozóra. De ordításban messze
                        felülmúlta a félelmetes fenevadat. Jobb szemét állandóan összehúzta kissé,
                        ami örök gyanakvást fejezett ki, fogai állítólag két centi hosszúak voltak.
                        Lehet hogy ez túlzás, annyi azonban bizonyos, hogy ekkora négyszögletes
                        fogazat még nem fordult elő emberi állkapocsban.</p>
					<p>Pillanatnyilag a jólelkű, nyájas altiszt benyomását szerette volna kelteni.
                        Viszont a pártoló és jóindulatú arckifejezése egy áldozatát megnyugtató
                        hóhér és egy kéjes vízión merengő elmebeteg vonásait egyesítette, valami
                        diabolikus derűben.</p>
					<p>- Maguk beléptek a légióba - mondotta az újoncoknak. - Ez nagy szerencse és
                        megtiszteltetés, aminek állandóan tudatában legyenek. Csak ezért rimánkodom
                        magukhoz. Ha így lesz, akkor úri életüket biztosították. Kényelmes,
                        gondtalan helyre jöttek. Én vagyok ugyanis a legjobb ember a világon. Egy
                        időben a legénység atyjának neveztek. Csak azt nem szeretem, ha packáznak
                        velem. Aki ilyesmivel próbálkozik, az később megbánja. Sajnos tanúkkal nem
                        igazolhatom állításomat, mert szóbanforgók közül ma már egy sem él. Maguk
                        csak jegyezzék meg, a többi az én dolgom. Elfelejteni nem fogják. De aki nem
                        packázik, az úgy élhet majd a századnál, mint Alizka meseországban, mert én
                        vagyok a világ legjobb embere. Mars, disznók, látni sem akarom magukat.
                        Banda! Banda!</p>
					<p>Ezt úgy mondta el hangsúlytalanul és gyorsan, mint egy hivatalos vőfély a
                        betanult felköszöntőt, azután elcsörgött, kardjának, rendjeleinek és
                        sarokvasának vészjósló zenei aláfestésével. Egy álmos hangú, utálkozó arcú
                        káplár lépett a helyére, bizonyos Gent, aki “civilfóbiában” szenvedett. A
                        betegség nevét egy bohém ezredorvos találta ki itt, az erődben.</p>
					<p>A gyógyíthatatlan kór fő tünete: heves émelygés, továbbá kínzó dühroham
                        polgári személyek közelségétől.</p>
					<p>Enyhe álmosságnak tűnő, rosszkedvű undorral az arcán odaállott eléjük, két
                        hüvelykujját derékszíjába akasztotta, lábait szétterpesztette és köpött.</p>
					<p>Uram atyám! Mennyi civil! Mennyi imbolygó felsőtest és bizonytalan fejtartás!
                        Körmöt rágnak, a cipőjüket nézik, unatkozva ácsorognak itt, és olyan görbe a
                        sor arcvonala, mint valami elhajított spárga.</p>
					<p>És ezeknek kell majd úgy állni egy közönséges reggeli sorakozónál a
                        Szaharában, mintha díszszemlén lennének!</p>
					<p>- Én caporal Gent vagyok - kezdi dallamosan, szinte lágyan. - Maguk a piszok
                        “bleu”-k. - Ez a név onnan származik, hogy Napóleon idején a rávarrott
                        gallérzsinór szorította az újoncok nyakát, amitől kilógott a nyelvük és
                        elkékültek. Azóta minden hülye csordát “les bleus”-nek mondanak. - Jöjjenek
                        utánam, de álljanak valahogy sorba, nem bánom, akárhogy, mert sírógörcsöt
                        kapok, ha magukra nézek.</p>
					<p>Követték a káplárt.</p>
					<p>- Húgocskám, ez kissé közvetlen stílusú hely - mondta Gorcsev egy ijedt arcú,
                        bazedovos szemű, óriási hentesnek, aki szórakozottságának áldozata volt.
                        Biztosítási csalást akart elkövetni, és ezért felgyújtotta a házát, miután
                        lezárt gondosan minden ajtót. Csak a tűzvész után jutott eszébe, hogy
                        elfeledkezett a feleségéről, aki benn aludt a hálóban, és elfelejtette
                        figyelmeztetni. Ezért menekült a légióba. A szórakozottság átka nem először
                        okozott bajt.</p>
					<p>- Boisson vagyok - felelte Gorcsevnek a hentes. - Önt hogy hívják?</p>
					<p>Gorcsev nem szerette az ilyen kérdéseket.</p>
					<p>- Nevem Tintoretto - felelte szokás szerint nyomban és ostobán.</p>
					<p>- Hm... mintha már hallottam volna magáról.</p>
					<p>- Festő vagyok.</p>
					<p>- Igen, emlékszem! Honnan is való ön?</p>
					<p>- Cinquecentóból.</p>
					<p>- Az valahol Savoiában van?</p>
					<p>- Kis község. Avignon és Toulon között.</p>
					<p>- Tudom... tudom... egy rokonom lakott ott... illetve a közelben... Van ott
                        egy hasonló helység, nem?</p>
					<p>- De igen. Quattrocento.</p>
					<p>- Igen, olyasmi. Rendezőpályaudvara van. Itt élt egy rokonom, sovány ember,
                        írnok volt.</p>
					<p>- Aha! Ismerem!! A Petrarca?</p>
					<p>- B-vel kezdődik a neve...</p>
					<p>- Botticelli.</p>
					<p>- Azt hiszem...</p>
					<p>- Persze! Sandro Botticelli! Mit csinál most az öreg?</p>
					<p>- Tajtékpipákat...</p>
					<p>- Ő az! Jó barátom!</p>
					<p>- Pofa be!</p>
					<p>Ezt a káplár jegyezte meg mellettük, bágyadtan a “civilofóbiától”. Közben
                        elérték a legénységi termet. Nagy tülekedés, ordítozás, lökdösődés kezdődött
                        a félhomályos helyiségben, polcokért, ágyakért... Gent káplár felvett egy
                        szivardobozt az asztalról, amit az udvaron talált egy újonc. Ezt a részeg
                        Cortot veszítette el.</p>
					<p>- Gorcsev Iván - kiáltotta a zajongó, tolongó csoportnak a dobozra írt nevet
                        Gent káplár.</p>
					<p>Gorcsev valahonnan hátulról kiáltott:</p>
					<p>- Itt vagyok, húgocskám!</p>
					<p>- Húgocskája a körösztanyja - felelte a káplár, és a távoli sötét sarokban
                        mozgolódó alakok között szerette volna látni a pimaszt. De csak
                        hallotta:</p>
					<p>- Tévedés, caporal Gent! Az egyház szabályai szerint a húgom nem lehet a
                        körösztanyám. De fizikailag sem valószínű, miután rendes családokban a húg
                        az később születik az idősebb fivérnél.</p>
					<p>- Ezt majd megbeszéljük alkalmilag, kedves Gorcsev! - kiáltotta vészes
                        biztatással a káplár, és szerette volna látni az illetőt, de ez a csürhe úgy
                        tülekszik itt, hogy elkábul. - Ha befejezték ezt a baromi zsibvásárt, akkor
                        menjenek a törzsépület főkapuja mellett a kettes depóhoz, ott kapnak
                        egyenruhát. Öltözzenek át.</p>
					<p>És távozott.</p>
					<p>Gorcsev odament az asztalhoz, és megnézte a spárgával bekötött fadobozt. Ez
                        persze Cortot‑é. Meg kell tudni, hogy merre vitték a bűnöző honfiút.</p>
					<p>Elküldi utána. Az alterego holmiját feltette a polcra. Saját jól felszerelt
                        sárga bőröndje már ott volt. A hentes épp mellette szemelte ki
                        fekvőhelyét.</p>
					<p>- Itt jó lesz, kedves Tintoretto úr... közel vagyunk az ablakhoz. Mi a
                        tisztelt keresztneve?</p>
					<p>- Kázmér.</p>
					<p>- Szép név. Tintoretto Kázmér. És miféle mestersége is van?</p>
					<p>- Szimbolista vagyok.</p>
					<p>- Igazán? Zenél is? Én sajnos nem játszom semmiféle hangszeren.</p>
					<p>- Sajnálhatja. A szimbolizmus igen finom muzsika.</p>
					<p>- Magával hozta az izét... a szimbolát?</p>
					<p>- Itt van a kis dobozban... Hosszú hangszer. Három darabból rakom össze.</p>
					<p>- Miért áll ezen a dobozon, hogy Gorcsev?</p>
					<p>- Ez az álnevem... Az ön unokaöccse sem volt született Botticelli.</p>
					<p>- Nem. Úgy hiszem, Brazsiknak hívták. Elzászból ment délre.</p>
					<p>- Tudom. Erről sokat mesélt. Említette azt is, hogy önök valamikor gyermekek
                        voltak.</p>
					<p>- Igen? Érdekes, csakugyan így volt.</p>
					<p>Egy vörös bajuszú szakaszvezető kihúzta a rohamkését, és odalépett: - Ha nem
                        hagyják abba ezt a beszélgetést, valamelyiküket leszúrom.</p>
					<p>- Gorcsev!! - kiabáltak az ajtóban, miközben a roppant helyiségbe újabb
                        emberek özönlöttek.</p>
					<p>A fiatalember kisietett.</p>
					<p>A másik ágyról most végre felállhatott Würfli, a tánc- és illemtanár, akit az
                        ötórai teák intézményesítése sok tánciskola-tulajdonossal együtt
                        tönkretett, és a mester bánatában ivásra adta a fejét. Utóbb a neje, aki
                        alacsony volt, köpcös, csúnya és kancsal, elhagyta a szegénységük miatt. Ezt
                        a megalázást egy tánc- és illemtanár hiúsága nem viselhette el. Így került a
                        lejtő végén a légióba. Most a henteshez fordult:</p>
					<p>- Mondja, tisztelt uram, én az imént nem szólhattam közbe, mert többen is
                        ültek rajtam. Ki volt ez a... Tintoretto, akivel beszélt?</p>
					<p>- Egy Gorcsev álnevű közlegény, zenész és szobafestő. Valami rokonom, akit
                        nem ismerek, jól ismeri... Mit jegyez?</p>
					<p>- Naplót írok a légióról. Ebből akarok meggazdagodni. Miféle hangszert őriz
                        ebben a fadobozban?</p>
					<p>- Szimbolát. Olyan hangszer, mint a bombardó, csak keskeny és hosszú. Önt,
                        hogy hívják?</p>
					<p>- Würfli Egon. Az egykori híres Würfli-Ballhaus tulajdonosa Zürichből.</p>
					<p>Würfli úr mindent feljegyzett, ahogy szorgalmas naplóíróhoz illik. A hentes
                        inkább Gorcsev bőröndjével kacérkodott... Azon is cédula fityegett.
                        “Gorcsev”. Milyen jó ennek. Nem úgy állt be a légióba, mint ő, egy szál ing,
                        egy darab szappan és egy fésű nélkül...</p>
					<p>Sóhajtva kiment az udvarra. De csodálkozva megállt nyomban.</p>
					<p>Nahát! Ez a Tintoretto egy tábornokkal beszélget.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Ugyanis de Bertin tábornok várta Gorcsevet, amikor kilépett. És mellette
                        Laboux. Autón jöttek, és útközben hevesen vitatkoztak.</p>
					<p>- Gorcsev jelentkezett az erődben, arra mérget vehetsz. Telefonon érdeklődtem
                        - állította de Bertin.</p>
					<p>- Én meg azt mondom, hogy ő manipulált az autóval. Ilyen ronda, fekete
                        keretes monoklija nincs másnak...</p>
					<p>- Ő tegnap este jelentkezett Marseille-ben, tehát nem lehetett ugyanakkor
                        Toulonban.</p>
					<p>A fekete keretes monokli ott volt Laboux kezében. Egyik oldalán kis repedés
                        látszott, ahol lepattogzott a celluloid.</p>
					<p>A tábornok egy intéssel elejét vette az érkezését jelentő trombitaszónak, és
                        hivatta Gorcsevet, aki nyomban megjelent.</p>
					<p>- Maga bolond! - kiáltotta Laboux azonnal - maga megőrült!</p>
					<p>- Nagyon helyes - mondta Gorcsev, és kigombolta a zubbonyát. - A raktár
                        mellett van egy kis üres pincehelyiség, ott verekedhetünk.</p>
					<p>Laboux-nak felcsillant a szeme, és már vette a kabátját, de a tábornok
                        visszahúzta.</p>
					<p>- Elsősorban, fiatalember, azért kerestem fel, hogy megköszönjem a múltkori
                        férfias, bátor közbelépését.</p>
					<p>- Igazán nincs mit. Én szeretek verekedni.</p>
					<p>- Akkor miért nem tanul meg? - szólt közbe gúnyosan Laboux.</p>
					<p>- Gustave! - mondta a tábornok.</p>
					<p>- Igazad van. Hagyjuk a verekedést későbbre. Előbb beszélgetünk.</p>
					<p>- Nem lenne jobb fordítva? Miért ne verekedjünk előbb?</p>
					<p>De Bertin türelmetlenül mondta az egykori meghatalmazott miniszternek:</p>
					<p>- Ugyan, hallgass... Ide figyeljen, Gorcsev: kinn volt ön az erődből tegnap
                        este?</p>
					<p>- Én?... Nem is tudtam, hogy szabad. Ma este kimegyek.</p>
					<p>- Várjon - vágott közbe Laboux. - Ezt a monoklit hol vesztette el?</p>
					<p>- Ezt? Egy autótolvaj külsejű egyén elkérte ajándékba. - És visszavette. - De
                        magának nem adom.</p>
					<p>De Bertin kezet nyújtott Gorcsevnek.</p>
					<p>- Még egyszer köszönöm magának, barátom, és most megparancsolom, mint
                        közlegénynek a tábornoka, hogy semmiféle afférba ne keveredjék monsieur
                        Laboux-val.</p>
					<p>De Bertin elsietett.</p>
					<p>Gorcsev vidám biztatással kacsintott Laboux-ra, amikor egyedül maradtak:</p>
					<p>- Hála Istennek, még nem vagyok felesküdve. Nem tartozom engedelmességgel.
                        Jöjjön a raktárba!</p>
					<p>- Várjon, Gorcsev. Beszélni szeretnék magával... Ma este 9-kor a Vieux
                        Portnál, a Cannabière sarkán autó fogja várni.</p>
					<p>- Nem mehetek ki innen.</p>
					<p>- Egy altiszt jön majd paranccsal, és a városba viszi magát. Az autó reggel
                        Génuában van.</p>
					<p>- Anette vezeti ezt az autót, zsebében a szülői beleegyezéssel?</p>
					<p>- Maga bolond!</p>
					<p>- Erre csak a raktárban felelek.</p>
					<p>- Értse meg...</p>
					<p>Sikoltásba átmenő üvöltés hasított a levegőbe.</p>
					<p>- Bocsánat, de az őrmester sorakozót suttogott - mondta Gorcsev, és
                        elsietett.</p>
					<p>Mindenfelől előrohantak az újoncok. Az Oroszlán megállt a sor előtt.</p>
					<p>- Emberek! Aki úgy érzi most már, hogy nem szívesen szolgál, annak még egy
                        lehetősége van arra, hogy meggondolja a dolgot. Lépjenek ki az ilyenek.</p>
					<p>Vagy tízen kiálltak. Köztük a hentes is, aki szórakozottságának áldozata
                        volt.</p>
					<p>- Szóval ti szívesen hazamennétek? Állj elő, te kövér, és felelj. Huszonnégy
                        órán belül a légióban mindenki meggondolhatja a dolgot.</p>
					<p>- Igenis, én szívesen visszacsinálnám - szólt őszintén a hentes.</p>
					<p>Az Oroszlán a szakaszvezetőhöz fordult.</p>
					<p>- Na!... Hát jelölje meg őket egy csillaggal a névsorban. Ezek
                        megbízhatatlanok. A szaharai Agadirba kerülnek a holnapi transzporttal... A
                        többi ma este indul Oranba!</p>
					<p>A hentes levegőért kapkodott.</p>
					<p>- Mi az, maga dagadt?! Mit hápog? Tán nincs rendben valami?!</p>
					<p>- Azt... mondta, őrmester úr, hogy huszonnégy óráig... mindenki
                        meggondolhatja magát...</p>
					<p>- Na és? Tán visszavontam? Tudja mit: még holnap is meggondolhatja magát
                        mindenki. De visszalépni nem lehet. Az biztos! Rompez, banda.</p>
					<p>Gorcsev gyorsan írni kezdett valamit egy papírra, odaadta az egyik legénynek,
                        azután visszatért Labouxhoz, aki türelmesen várt rá.</p>
					<p>- Én csak tréfáltam, amikor a leányom kezét odaígértem - erélyeskedett az
                        atya.</p>
					<p>- Ha ezt meri majd mondani, amikor visszatérek néhány esztendei szolgálat
                        után, lelövöm mint a kutyát, és az esküdtszék igen enyhén fogja elbírálni,
                        ha közlöm az előzményeket. A tisztességes úri társadalom pedig felment, és
                        ön egyetlen túlvilági kaszinóban sem lehet tag!</p>
					<p>- Bolond tacskó!</p>
					<p>- Nagyon helyes! Gyerünk a raktárba! Velem úgysem megy semmire.</p>
					<p>- Gyerünk...</p>
					<p>A raktárban sok civil volt, tehát senkinek sem tűnt fel, amikor besurrantak
                        az egyik szomszédos, üres helyiségbe...</p>
					<p>...Tíz perc múlva ismét visszatért Gorcsev, karján az alélt Laboux-val, aki
                        közben elhagyta valahol a fél kiskabátját.</p>
					<p>- Mi az? - kérdezte az őrvezető.</p>
					<p>- Ez az illető hirtelen hanyatt esett.</p>
					<p>- Hol ütötte meg magát?</p>
					<p>- A fülem mögött. De én pontosan állcsúcson találtam.</p>
					<p>A tábornok, úgy látszik, ismerte Labouxt, mert nem szólt semmit, amikor a
                        volt excellenciás kék szemgödörrel és fél zakóban beült melléje az
                        autóba.</p>
					<p>- Hajthatatlan - mondta Laboux, miközben Nizza felé robogtak.</p>
					<p>- Ide nézz... A kerítésen dobták át az imént egy kővel - mondta de Bertin, és
                        átadott egy levelet.</p>
					<p>Tábornok úr!</p>
					<p>Alázatosan jelentem, hogy egy Laboux nevű veszélyes egyén, aki ezenfelül
                        leendő apósom, a légióból való szökésre csábított. Szerepel terveiben egy
                        altiszt is, aki este paranccsal értem jön. Ebből arra következtetek, hogy
                        más magas rangú katonai személy is részt vesz az összeesküvésben. Kérem
                        bejelentésemet nyomban kivizsgálni, hogy a bűnösöket elérje az
                        igazságszolgáltatás sújtó karja.</p>
					<p>Tábornok úrnak kész híve: </p>
					<p>Gorcsev Iván </p>
					<p> közlegény</p>
					<p>- Példátlan szemtelen! - dühösködött a tábornok.</p>
					<p>Laboux bedagadt fél szájjal mosolygott.</p>
					<p>- Azért... ha előbb ismerem... Az ördög tudja...</p>
					<p>- Jobb vőnek tartanád, mint eleinte!</p>
					<p>- Azt elhiszem. Mindig verekednénk!</p>
					<milestone n="3" unit="endSubChapter"/>
				</div>
				<div type="chapter">
					<head>IX. FEJEZET</head>
					<p rend="head">1</p>
					<p>Gorcsev Iván éppen elhatározta, hogy a kantinba megy sört inni, amikor a
                        nevét kiáltották.</p>
					<p>Egy harcsabajuszú őrmester állt az udvar közepén.</p>
					<p>A fiatalember odasietett: - Parancs!</p>
					<p>- Nálam egy azonos nevű legény szolgál, aki részegen kivonult ma szakaszával
                        és behajózták.</p>
					<p>“Ez Cortot lehet csak” - gondolta Gorcsev.</p>
					<p>- Őrmester úr Hector Potiuo?</p>
					<p>- Mi?... Hm... igen. Tán beszélt valamit az a fickó?! Biztos hazudott.</p>
					<p>- Könnyen lehet.</p>
					<p>- Mit mondott?</p>
					<p>- Hogy az őrmester úr nagyon okos és nagyon jellemes ember.</p>
					<p>- No... olykor azért nem lódít... Úgy tudom, tévedésből átadták magának az ő
                        poggyászát, amit itt felejtett.</p>
					<p>- Igenis. Az ágyam felett van. Egy kis fadoboz, átkötve. Hová küldjem?</p>
					<p>- Sehová. Én csak holnap reggel utazom, mert nem vagyok kísérő altiszt. És
                        elviszem neki... Csak hagyja az ágya felett.</p>
					<p>Hector Potiou elment. Gorcsev meg a kantinba sietett, ahová egy melléképület
                        boltíves, sötét folyosóján keresztül jutott el az ember. A homályban
                        jövő-menő légionáriusok taszigálták egymást és zajongtak.</p>
					<p>- Vigyázz az útból - mondta valaki Gorcsevnek, és eltolta kissé.</p>
					<p>- Ne lökdöss, hé! - Jól oldalba taszította az illetőt, és tovább akart
                        sietni, de a másik hörögve megragadta.</p>
					<p>- Te pimasz fic...</p>
					<p>Többet nem mondhatott, mert Gorcsev is nyakon fogta.</p>
					<p>- Most megfojtlak, te kabóca!</p>
					<p>Hogy miért mondta éppen a kabóca szót, ez egyike a titokzatos
                        megnyilatkozásoknak, amelyek az ember ösztöneiből törnek fel váratlanul. A
                        jövő-menő bakák nagyot röhögtek, mert a szó tetszett, és a kabócának
                        nevezett egyén nem felelhetett, mert ilyesmihez bizonyos mennyiségű levegő
                        szükséges a gégéjében, és ezt pillanatnyilag kiszorította Gorcsev kemény
                        keze. Közvetlenül mielőtt megfulladt volna, az újonc elengedte. A haldokló
                        egyén hirtelen megélénkült: - Ki vagy?</p>
					<p>- Újonc vagyok, te kabóca!</p>
					<p>- Közlegény! Nevezze meg magát! - süvöltötte a kabócának nevezett, és
                        hangjának öblösségétől rezgett a boltozat, mintha Sámson rázta volna meg
                        valamelyik oszlopát a sötétben...</p>
					<p>Mindenkiben meghűlt a vér!</p>
					<p>Verdier őrmester, az Oroszlán volt, akit a fiatalember inzultált! Ezt nevezte
                        kabócának a szerencsétlen ifjú... De hát vaksötét volt... Honnan tudja?</p>
					<p>- Gorcsev Iván! Szolgálatára!</p>
					<p>- Ezért felelni fog!</p>
					<p>- Amíg nem vagyok felesküdve, nem követhetek el katonai bűncselekményt.
                        Különben pedig nem tudtam, hogy az őrmester úrral találkoztam a
                        sötétben...</p>
					<p>- Nom du nom!... Szóval te katonai büntetőjogász vagy... Na jó!... Majd
                        megtanulod, mi a különbség az Oroszlán és a kabóca között... Ha
                        feleskettek.</p>
					<p>És elsietett.</p>
					<p>“Hm. Ez jó! kezdődik...” - gondolta Gorcsev. Káplár Gent a “húgocska” és a
                        keresztanya közötti ügyre fog világosságot deríteni, míg az őrmester egy
                        kabóca és egy Oroszlán között mutatkozó eltérésre hívja majd fel a
                        figyelmét...</p>
					<p>No, mindegy... Majd csak lesz valahogy. Az udvaron, legnagyobb meglepetésére
                        Vanek urat pillantotta meg, amint egy kifeszített esernyő árnyékában nyitott
                        újságjába mélyedt és aludt.</p>
					<p>Gorcsev felrázta.</p>
					<p>- Halló! Vanek úr!</p>
					<p>- Hol mászkált? Már tíz perce keresem. Sikerült látogatást kieszközölnöm,
                        mert sajnos azon az alapon, hogy titkár vagyok, nem engedtek be. Sőt.</p>
					<p>- Most mondja el a telefonálás eredményét.</p>
					<p>- Kielégítő.</p>
					<p>- Amennyiben?</p>
					<p>- Megállapítottam teljes biztonsággal, hogy ön nem tudja jól az illető
                        művésznő nevét. A marseille-i telefon-előfizetők között nincs nyilvántartva
                        egyetlen Anjou Lolette sem!</p>
					<p>- Miii?</p>
					<p>- Találtam egy Aragones Pauline-t, aki alapítványi hölgy, de ez nem ismeri
                        önt, azonfelül hetvenéves és nem filmszínésznő. Felhívtam továbbá Mimi
                        Albouxrier-t, ez sem ismeri, de azt mondta, hogy hajlandó megismerkedni
                        önnel, este Clichyben van. Ezután mindössze egy név volt valószínű:
                        felhívtam Zwillinger Lolát, mert gondoltam, hogy az Anjou név csak
                        nyelvbotlás volt. De ez a hölgy sem ismeri önt, legalábbis ma már
                        letagadja, és sajnos csak cirkuszban dolgozott trapézen, de ennek nyolc
                        éve. Azt hiszem, alapos munkát végeztem.</p>
					<p>- Igen - felelte Gorcsev, és nagyon szomorú volt.</p>
					<p>- Az a baj - folytatta Vanek úr, - hogy önnek nem jó az
                        emlékezőtehetsége.</p>
					<p>- Biztos abban, hogy nem ön felejtette el, amit mondtam?</p>
					<p>- Uram - válaszolt legyintve -, ha én valamit megjegyzek, az holtbiztos!
                        Állandóan úgy marad előttem a név, mintha rányomtatták volna az agyamra,
                        ahogy ezt a nevet itt látja az újság első oldalán: “Anette Laboux.”</p>
					<p>...Máris kikapta Vanek úr kezéből a lapot, és elhűlten olvasta a
                        címoldalon:</p>
					<p> MA DÉLBEN ELRABOLTÁK EGY NIZZAI VILLÁBÓL ANETTE LABOUX-T</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Amikor hazaért Marseille-ből a tábornok és Laboux, a ház látszólag olyan
                        volt, mint egyébként. Parker, a néger sofőr, kinyitotta előttük a
                        kertkaput, és Anette kutyája, egy nagy fehér agár, felugrált az
                        érkezőkre.</p>
					<p>De vinnyog!</p>
					<p>Ezt azonban nem vették észre. A szalonba érve, éppen beszélgetni kezdtek,
                        amikor halk nyögést hallottak a pohárszék felől. Laboux meg sem lepődött,
                        amikor az egyik széles fiókban Andrét pillantotta meg, összekötözve.</p>
					<p>- Itt még nem fordultam elő - szólt nyögve a lakáj, amikor megszabadult.</p>
					<p>- Mi az?! Mi történt?</p>
					<p>- Leütöttek - mondta lihegve.</p>
					<p>- Rosszul van?</p>
					<p>- Alig. Az ember lassan megszokja...</p>
					<p>Néhány perc múlva már mindent tudtak. Egy levél volt Anette szobájában.</p>
					<p>Leányát elraboltuk. Ha este tizenegy órára nincs az autó változatlan
                        állapotban a nizza-cannes-i országúton, ahol egy park mellett északra is
                        elágazik az út, úgy megölöm a leányát. Mindazok nevében, akiket kirabolt,
                        tartozom ezzel a bosszúval. Hiszi-e, vagy sem, mellékes.</p>
					<p>B. L.</p>
					<p>Laboux komoran meredt maga elé:</p>
					<p>- Most mi lesz?...</p>
					<p>- Értesítjük a rendőrséget.</p>
					<p>- Azt hiszed, hogy olyan emberek, mint Portenif és társai, nem váltják be
                        fenyegetésüket, ha feljelentést teszünk?</p>
					<p>- De hát?... mit akarsz?...</p>
					<p>- Az aranyat... odaadjuk...</p>
					<p>- Eddig ők csak hiszik, hogy raboltunk, de ha odaadod az aranyat, akkor a vád
                        igaz lesz.</p>
					<p>- De Anette - suttogta a mindig nyugodt, szikár, kemény ember, most az
                        egyszer remegő szájjal. - Odaadjuk az aranyat, Auguste.</p>
					<p>- Nem a mienk.</p>
					<p>- Akkor is. Ami vagyonom van, azzal kártalanítom Ifiriz urát, és még a többit
                        is visszafizetem lassan... Ha kell, életem végéig nyögni fogom...</p>
					<p>Amikor a kertbe értek, egy rendőrcsapat ugrott le a riadókocsiról.</p>
					<p>- Ki hívta magukat?</p>
					<p>- Valaki telefonált, hogy a kisasszonyt elrabolták.</p>
					<p>- Nem szükséges tudomásul venni. Kérem - mondta a tábornok -, vezényelje
                        vissza az embereit.</p>
					<p>Laboux a házba sietett.</p>
					<p>- André! Ki telefonált innen?</p>
					<p>- Én... Hallottam, hogy a kisasszonyt...</p>
					<p>- Leütlek!</p>
					<p>- Rendben van. De ha megkérhetem, sir, ne tegyen semmiféle bútor belsejébe,
                        vagy alája. Érthetetlen eljárás szerintem.</p>
					<p>- Ökör.</p>
					<p>Laboux elrohant a tábornokkal. A kék Alfa Romeóba ültek, de nem Parker
                        vezetett.</p>
					<p>...Este kilenckor Anette otthon volt, és az autó, jóformán színaranyból,
                        Lingeström és társai birtokába került.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>A leány néhány órát töltött csak a gazemberek fogságában. Nem panaszkodhatott
                        a bánásmódra. Egy Cannes környéki villába hurcolták. Ott Lingeström várta,
                        és még néhány ember. A báró rideg volt, de udvarias.</p>
					<p>- Kedves Anette - mondta szokott diplomatikus módján. - Ha viszonozta volna
                        érzelmeimet, akkor nem kerül sor arra, hogy ilyen módon erőszakoljam ki
                        jogos örökrészemet.</p>
					<p>- Ugyan kérem - felelte Anette dühösen -, ön zsaroló! Gonosztevő!</p>
					<p>- Én jogos tulajdonomat kérem az ön apjától!</p>
					<p>- Az én apám soha, senkivel sem követett el jogtalanságot!</p>
					<p>- Parancsoljon - mondta Lingeström, és egy levelet tett eléje:</p>
					<p>Alulírottak Ifirizből tízmillió font értékű aranyat viszünk magunkkal.
                        Megállapodtunk abban, hogy amennyiben valamelyikünk meghalna, úgy részét a
                        többi bajtárs örökli.</p>
					<p>192.. Abudir oázisban. Ifiriz.</p>
					<p>Báró Lingeström, Portenif, Laboux, Latourette, Van Diren és Hurine
                        légionáriusok.</p>
					<p>Felismerte az apja aláírását. Kétségtelen, hogy valódi!</p>
					<p>- Ez nem bizonyít semmit.</p>
					<p>- Tessék!</p>
					<p>Egy rongyos, sárgult levelet tett a leány elé. Reszketősen írt, primitív írás
                        volt:</p>
					<p>Fiam!</p>
					<p>Rövidesen meghalok... Borzasztóan bánnak itt a foglyokkal, és gyengülök
                        egyre. Elküldöm ezt az okiratot. Gustave Laboux-val együtt harcoltunk mint
                        légionáriusok, Ifirizben. A király elesett, és a légionáriusok a gyermek
                        trónörökössel és néhány bennszülött vezérrel elmenekültek. Velük volt a
                        király vagyona is, az államkincstár. Laboux sebesült volt. Őt hordágyon
                        vittük. Kegyetlen és vad dolog az élet ott lenn. Mit szépítsem?
                        Elhatároztuk, hogy leöljük a bennszülött vezéreket és a pénzt elraboljuk. A
                        dzsungelben voltunk. Terv szerint történt minden. Az aranyat
                        megkaparintottuk. A sebesült Laboux-t magunkkal vittük és szerencsésen
                        elmenekültünk. Ez a Laboux, miután elrejtettük az aranyat és Kufra oázisba
                        értünk, egy de Bertin nevű századossal összejátszott. De Bertin katonái
                        elfogtak bennünket és szemünk láttára, ő meg Laboux, ketten, kiásták a
                        király vagyonát... Laboux tudta, hogy mit csinál. Ugyanis, ha szólunk
                        valakinek az aranyról, akkor felkötnek a legyilkolt bennszülöttekért. Ő
                        aznap elmenekült. Bennünket mint szökevényeket elfogtak és elítéltek...
                        Azóta Laboux és de Bertin karriert csináltak, én meg itt halódom
                        Columb-Bécharban, és azt hiszem, Portenif is él még valahol. Állj bosszút,
                        fiam, próbáld visszaszerezni, ami téged illet...</p>
					<p>Báró Kurt Lingeström </p>
					<p> Columb-Béchar, Compagnie Discipline</p>
					<p>Anette dermedten nézte a levelet.</p>
					<p>- És ön szerint hol a pénz? - kérdezte a bárótól.</p>
					<p>- Az Alfa Romeo kocsi szinte tiszta tizennégy karátos arany...</p>
					<p>Most értette... Miért nem fogja eléggé a fék... Miért nem megy gyorsan, miért
                        fogyaszt több üzemanyagot: nehéz a kocsi az arany súlya miatt.</p>
					<p>Este Anette Laboux otthon volt. És a tizennégy karátos autó Lingeström és
                        társai birtokában.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Végül az apa megszólalt:</p>
					<p>- Azt hiszem, öregem, a te katonai becsületed is megkívánja, hogy Anette-nek
                        elmondjak mindent.</p>
					<p>- Igen... - bólintott de Bertin. - Anette tudni fogja, hogy hallgatnia
                        kell.</p>
					<p>- Nézd, leányom, ezek is okmányok...</p>
					<p>A pénzszekrényhez ment, és előkeresett egy régi bőrtárcát. Néhány írást vett
                        ki belőle, és odaadta Anette-nek.</p>
					<p>Gustave Laboux-t a mai napon paranccsal Oranba küldjük, ahol jelentkezik a
                        vezérkar D. osztályánál.</p>
					<p>Egy másik parancs:</p>
					<p>Gustave Laboux-t a mai napon paranccsal Oranba küldjük. Mint katonaszökevény
                        jelentkezik Ifiriz uralkodójánál, Mala Padannál, és felajánlja szolgálatait
                        a lázadók ellen. Titkos összeköttetést tart fenn az Abudirban állomásozó
                        vezérkari századossal, de Bertinnel, aki további instrukciókat közvetít.
                        Kelt stb...</p>
					<p>Anette örömében sírni kezdett. Azután összecsókolta az édesapját.</p>
					<p>- Milyen boldog vagyok... Én... én már azt hittem, hogy te... mégis tettél
                        valamit...</p>
					<p>- Engem ezért a lopásért tüntettek ki a meghatalmazott miniszteri
                        megbízatással - mondta Laboux. - Vállalni kellett még a rablás csúf
                        látszatát is, mert Franciaország nem keveredhetett az ügybe.</p>
					<p>- Miféle ügybe...</p>
					<p>- Mala Padan, Ifiriz franciabarát uralkodója ellen lázadást szított egy
                        Dizard nevű portugál. A gyarmati status quo megsértése lett volna, ha
                        valamelyik nagyhatalom nyíltan közbelép. Viszont Mala Padan franciabarát
                        néger király volt. A rejtélyes ügynek ez a nyitja!</p>
					<p>- Mondd el Anette-nek a többit is - szólt közbe de Bertin -, ha már ennyit
                        tud.</p>
					<p>Laboux, akit az események kissé megviseltek, felhajtott egy pohár
                        konyakot.</p>
					<p>- Hát figyelj, Anette. Mint külügyminiszteri tisztviselőt kineveztek Mala
                        Padan mellé diplomáciai tanácsadónak. Amikor elkezdődtek Ifirizben a
                        zavarok, azt a bizalmas utasítást kaptam, hogy szervezzek a hivatalos
                        francia körök tudomása nélkül önkénteseket Ifiriz hadserege számára. Ekkor
                        beléptem a légióba, és mint közlegény szolgáltam. - Csillogni kezdett a
                        szeme. - Kemény hónapok voltak, de sohasem felejtem el!...</p>
					<p>Anette arca elborult. Egy másodpercre megülte őket ugyanaz a gondolat.</p>
					<p>Gorcsev már több órája útban van Afrika felé, a tengeren.</p>
					<p>- Hosszú ideig - folytatta sóhajtva Laboux - sorra jártam a helyőrségeket, és
                        pénzzel, mesékkel, Abudir oázisába csábítottam a katonaszökevényeket. Abudir
                        a határon van, és a nem túlságosan éber francia határőrségen könnyen
                        átszöktek a katonák. Az utolsó csoporttal magam is átmentem. Ezek között
                        volt a lezüllött Lingeström báró is, ennek az alaknak az apja. Dizard
                        forradalma egy áruló miatt győzedelmeskedett. Mala Padant megölték, de Abe
                        Padan, a tizenötéves trónörökös és néhány hűséges törzsfő egy kis csapat
                        légionáriussal együtt menekült. Elhozták az ország aranykészletét, és velük
                        voltam én is, súlyos sebbel. A többit tudod, Lingeström és társai, közöttük
                        ez a Portenif is, leölték a törzsfőt. Az egyik főnök elmenekült a
                        tizenötéves Abe Padan trónörökössel. Én sebesülten, tehetetlenül, mit
                        tehettem? Látszólag velük tartottam. Abudirban, ahol de Bertin titokban
                        együttműködött velem, valamennyit elfogták. Azután úgy tettünk, mintha de
                        Bertin meg én, ketten ellopnánk az aranyat. Mert ha beszolgáltatjuk, úgy a
                        Francia Köztársaság köteles kiadni az új államfőnek, Dizardnak. Engem
                        visszahelyeztek a diplomáciai szolgálatba, és az ügy elaludt. Az arany és a
                        trónörökös eltűntek. Közben Abe Padan húszéves lett... Elrejtve élt
                        Marokkóban, és igen jó nevelésben részesült. Elérkezett a leszámolás
                        Dizarddal, a bitorlóval. Ehhez elsősorban az arany kellett volna, amit
                        ketten őriztünk...</p>
					<p>- És... hogy került az autóba... az arany? - kérdezte Anette.</p>
					<p>- Ilyen mennyiségű aranyat titokban szállítani igen komplikált. Átvinni innen
                        Afrikába, a határőrségen keresztül Ifirizbe, nagy feladat. Így adódott az
                        idea: egy autó alkatrészeibe belekovácsolni a kincset. Egy haditechnikai
                        mérnök, Goulain százados személyesen végezte a munkát, két tisztjével.</p>
					<p>- Minden kitűnő lett volna - mondta de Bertin -, ha nem jön ez a
                        Lingeström.</p>
					<p>- Az ördög küldte! - bólintott rá Laboux dühösen, és felhajtott egy pohár
                        italt. - Az apja megírta azt az átkozott levelet... És egy napon beállított
                        hozzám ez az alak. Jobb embernek látszott. Az igazságot nem mondhattam el,
                        és a botrány, különösen most, rossz lett volna... Hát megígértem neki, hogy
                        a lopott aranyból kárpótolom. Adtam neki valamit a magaméból, és...</p>
					<p>- És fecsegtél előtte! - kiáltott de Bertin. Laboux fülig pirult.</p>
					<p>- Eh! Hát olyan nehéz egy úriembernek elviselni azt a látszatot, hogy
                        tolvaj!</p>
					<p>- És... - mondta Anette - az autót... Odaadtad... Énértem...</p>
					<p>Hallgattak.</p>
					<p>- Hát - szólalt meg végül Laboux. - Egy baráti néger országgal kevesebb lesz
                        a francia gyarmatok közelében. A tizennégy karátos autó aranya arra kellett
                        volna, hogy Abe Padan felfegyverezze a királyhű törzseket.</p>
					<p>Ismét csend volt. Végül Anette bátortalanul megjegyezte:</p>
					<p>- És... mi van Gorcsevvel?</p>
					<p>De Bertin először Laboux-ra nézett.</p>
					<p>- Beszéltem egy kapitánnyal - szólt aztán -, Pierre Boussier-nek hívják,
                        referens a hadügyben...</p>
					<p>- Megnézte a törzslapot. - Gorcsev éjjel jelentkezett Nizzában, és még tegnap
                        elindult Oran felé.</p>
					<p>Laboux egy szó ellenvetést sem tett... Még mindig csak a szőnyeget nézte. Nem
                        volt oka rá, hogy kifogásolja de Bertin eljárását. Ő ugyanis kétezer frankot
                        adott Dauville tiszthelyettesének, aki Hector Potiou mellett, mint kiképző
                        altiszt utazott Oranba, hogy értesítse időnként Gorcsev sorsáról.</p>
					<p>- Istenem - mondta Anette -, most az én lelkiismeretemet terheli, hogy az
                        autó nincs...</p>
					<p>De Bertin erőltetett vidámsággal felelt.</p>
					<p>- Eh! Majd csak talál valami más módot a magas diplomácia, hogy eljárjon
                        Dizard ellen! Gyerekek! Menjünk ki, mert az idegeink nem bírják!</p>
					<p>- Én nem megyek sehová! Gorcsev sem mehet... - mondta csökönyösen.</p>
					<p>- Csend! Amíg én itt vagyok, addig nyugodt lehetsz! Pierre Boussier
                        megígérte, hogy afrikai útja során gondol Gorcsevre. Boussier kapitány mint
                        hadügyi referens járja Afrikát, és két hét múlva Oranban lesz. Azt mondhatom
                        Gorcsevről, hogy igen közel áll hozzám. Ha azonnal velünk jössz a
                        Negrescóba, akkor egy lapot is írok neki.</p>
					<p>- Jövök, jövök...</p>
					<p>Laboux még mindig nem szólt. Gorcsev tragikus ostobasága aránylag nagy
                        súllyal nehezedett a lelkiismeretére.</p>
					<p>- Hej, André! - kiáltotta a tábornok, és tapsolt. - Elég volt a búsulásból,
                        gyerekek!</p>
					<p>André belépett. Szemén a daganat egy-két opálszínű és lapis-lazuli
                        árnyalattal gazdagodott, viszont maga a szem olyan keskeny lett, mint egy
                        ceruzavonás. Laboux szokása szerint intézkedett:</p>
					<p>- Az autó készüljön... - Elharapta a többit. Az autó! Hol van az már.
                        Sóhajtott.</p>
					<p>- Telefonáljon - mondta a tábornok -, hogy taxit küldjenek.</p>
					<p>- Igenis. - A küszöbről visszafordult. - Parker vigye a garázsba a
                        kocsit?</p>
					<p>- Eh! Értse meg - szólt rá Laboux. - Az Alfa Romeót eladtam. Az új gazdájánál
                        van...</p>
					<p>- Uram! Sir Gorcsev elég kíméletes vagy szórakozott volt, amikor leütött,
                        mert nem vakított meg teljesen, és így nyugodtan állíthatom, hogy a kocsi
                        itt áll a kapuban. Mind az egy szememmel láttam...</p>
					<p>Lerohantak. ..</p>
					<p>A tábornok lépett ki elsőnek a kapun, és visszahőkölt. Anette felsikoltott.
                        Laboux kimeresztette a szemét... - Mi??!</p>
					<p>Az autó sértetlenül ott állt a gyalogjáró mentén, csak a hűtője horpadt be
                        kissé, és egy elütött kacsa véres tollai tapadtak a motorházra.</p>
					<p>...Valahol a gumipadlón fekete monoklikeret hevert. Egy kis részén
                        lepattogzott a celluloid...</p>
					<milestone n="4" unit="endSubChapter"/>
				</div>
				<div type="chapter">
					<head>X. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>Vanek úr - mondta Gorcsev, és letette az újságot, amely Anette elrablását
                        hozta hírül. - Ön most titkári feladatának magaslatára lép.</p>
					<p>- Eddig nem álltam volna ott? - kérdezte hűvös csodálkozással.</p>
					<p>- Helytelenül fejeztem ki magamat. Ön eddig felhői magasságokban
                        tevékenykedett. Most azonban a sztratoszférába kell mennie!</p>
					<p>- Szívesen megyek, de tudnom kell a közelebbi címet, mert Marseille-ben nem
                        ismertem ki magamat. Azt hiszem, hogy ez az áruház ott van a pályaudvar
                        környékén, nem?</p>
					<p>- Eltalálta!</p>
					<p>- Mit hozzak?</p>
					<p>- Semmit. Magam intézek mindent. Ugyanis én tudom az újsághírben közölt
                        bűnügy megoldását, tudom, hogy hol van Anette Laboux!</p>
					<p>- A telefonkönyvben nincs. Az egyetlen filmszínésznő ez a Zwillinger nevű.
                        Nem lehet, hogy mégis ezzel volt kalandja, csak a hölgy most nem akar tudni
                        önről?</p>
					<p>- Lehetséges - hagyta rá lelkesen, mert elhatározta, hogy soha többé nem
                        vitatkozik titkárával. - Én tehát most az ön kilépési engedélyével távozom,
                        ön viszont itt megvár. Itt még senki sem ismer, csak egy hentes...</p>
					<p>- Hentes?! Azt ismerem! Nem Krompachnak hívják?</p>
					<p>- Zagarosky az illető.</p>
					<p>Ment már, mint a karikacsapás! Tudta, hogy mit kell tennie, ha gyorsan
                        végezni akar Vanek úrral.</p>
					<p>- Ön négyszáz frankot kap, Vanek úr, ha ma éjszaka egy óráig helyettesít
                        engem. A fő, hogy névsorolvasásnál jelentkezzék. Indulás előtt visszatérek,
                        hogy leváltsam.</p>
					<p>- Igazán szívesen, mert polgári személyt ezek nem büntethetnek meg. De nincs
                        semmiféle holmim.</p>
					<p>- Nekem van az ágyam felett, a polcomon minden, amire a légióban szüksége
                        lehet.</p>
					<p>- Arra a rövid időre csak türelemre van szükségem.</p>
					<p>Ha jövőbe lát, úgy ezt bizonyára nem mondja. De mint már a regény más helyén
                        említettem: az embert saját jól felfogott érdekében úgy teremtették meg,
                        hogy ne lásson a jövőbe.</p>
					<p>...Tíz perc múlva Gorcsev elhagyta a Fort-St.-Jean-t egy olyan polgári
                        ruhában, amely több személy számára is kényelmes tartózkodási hely lett
                        volna.</p>
					<p>E ruhát a titkára viselte nemrégen.</p>
					<p>Vanek úr egy diákosan rövid katonanadrágban tűnt elő az átöltözés után, a
                        sapka a feje búbján, és a zubbony könyökig ért. A gombok viszont
                        lepattogzottak róla. Elsősorban megszólított egy ezredest, aki éppen
                        áthaladt az udvaron, és a sapkáját udvarias köszönésre emelte.</p>
					<p>- Jó napot, Petrovics vagyok. Kérem, főhadnagy úr, merre van itt a legénységi
                        hálóterem?</p>
					<p>Az ezredes pillanatokig azt hitte, hogy a helyőrség fellázadt, és nyomban
                        lemészárolnak mindenkit.</p>
					<p>- Ugyanis - folytatta Vanek úr vidáman, és az ezredes egyik kitüntetését
                        nézegette, két ujja között - nem ismerem a járást. Pardon... - Ezt azért
                        tette hozzá, mert véletlenül leszakította az I. osztályú Sasrendet.</p>
					<p>- Ki maga? - kérdezte még mindig döbbenten az ezredes.</p>
					<p>- Új alkalmazott vagyok a véderőnél, kérem. Nevem Van... Nevem van: ez, hogy
                        Petrovics.</p>
					<p>Az ezredes egyszerre úgy elkezdett nevetni, hogy Vanek úr ijedten
                        hátralépett.</p>
					<p>- Édes fiam - szólt végre az ősz katona igaz részvéttel -, mondja, az Isten
                        szerelmére, hogy mehetett maga katonának?</p>
					<p>- Most nem erről van szó kérem...</p>
					<p>- Szedje össze minden akaraterejét igen gyorsan, mert különben szörnyű élete
                        lesz. Nagy dolog az itt, feljebbvalóval beszélni. Álljon egy kicsit
                        katonásan.</p>
					<p>- Azt én mind tudom a híradóból, de hát most nincs gyakorlatozás, nem igaz?
                        Mi értelme lenne itt gyerekeskedni?... Nincs egy szál gyufája, főhadnagy
                        úr?</p>
					<p>Az ezredes újra visszaesett a nevetésbe. Azután szomorúan rázta fejét.</p>
					<p>- Uram atyám! - mondta az ezredes. - Hogy jut eszébe egy ilyennek uniformist
                        húzni... Szívből sajnálom magát! Tudja azt, hogy ha két napig katona lesz,
                        akkor ezért kurtavasat kap, és huszonnégy órás szolgálatot lát el?</p>
					<p>Szomorúan megcsóválta a fejét, és továbbment. Vanek úr dühösen nézett
                        utána.</p>
					<p>- Ebből tudjam én, hogy hol a hálószoba... No, mindegy... Halló! Káplár
                        úr!</p>
					<p>Az őrmesterre kiabált. Verdier-re. Az Oroszlán úgy fordult meg, mint a
                        villám.</p>
					<p>- Ki vagy?</p>
					<p>- Petrovics.</p>
					<p>- Hazug pimasz! A P. betűs újoncokat még nem öltöztették be. No, de elég, a
                        számod: 27...</p>
					<p>- Kérem, most nem erről van szó - türelmetlenkedett Vanek úr -, minek
                        állandóan ezeket csinálni?!...</p>
					<p>Az Oroszlán megtalálta egy lajstromban a 27-es nevét, és ebből az alkalomból
                        élete fényordítását hallatta.</p>
					<p>- Segítség! - kiáltotta ijedten Vanek úr.</p>
					<p>- Gorcsev! Te Gorcsev vagy!!</p>
					<p>- Na és? Nem ezt mondtam?...</p>
					<p>Az Oroszlán mosolygott. - Én a kabóca vagyok - szólt jelentős
                        hangsúllyal.</p>
					<p>- Örvendek, Vanek. Mondja, Kapocsi úr, hol itt a hálóterem, és hogy gyújthat
                        rá az ember?</p>
					<p>Az Oroszlán nem ölte meg. Sőt! Szolgálatkész mosollyal elővette az
                        öngyújtóját és tüzet adott, azután karon fogta Vanekot.</p>
					<p>- Magam vezetem a hálóterembe. Parancsoljon. Önnel udvariasan kell bánni!
                        Hiszen még nem tette le az esküt. Ugyebár?</p>
					<p>- Ez ráér, ha most nincs idejük... Igazán nem égett a körmömre.</p>
					<p>- Én viszont alig várom... Parancsoljon... - mutatott az ajtóra. - Csak ön
                        után.</p>
					<p>Egy öreg légionista a közelben elfedte az arcát a félelmetes látvány
                        elől.</p>
					<p>- Ön nagyon kedves altiszt - csevegett Vanek. - Tudja, a regényírók annyi
                        hülyeséget terjesztenek a légióról, hogy igazán elmondhatom: kellemesen
                        csalódtam.</p>
					<p>A hentes éppen akkor hurcolkodott. Áttették a megbízhatatlanokhoz innen. Nagy
                        sárga bőröndöt cipelt, és beleütközött Vanek úrba. A titkár nem is
                        sejtette, hogy ez a bőrönd Gorcsevé volt.</p>
					<p>Vanek úr végigdőlt egy ágyon és aludt. Nagyon ideges lett, amikor egy ragyás
                        képű breton ledobta a földre szó nélkül. Alkonyodott. Kissé szerette volna,
                        ha Gorcsev jön már.</p>
					<p>Azután megszólalt a kürt.</p>
					<p>Sorakozó!</p>
					<p>Az udvarra siettek. Vanek úr velük. Névsorolvasás... .</p>
					<p>Gent káplár egy ívről mondta a neveket. Közben odajön Verdier őrmester.
                        Csendben hangzanak a nevek, sorban. Egyszer csak kilép Vanek úr, és megfogja
                        a káplár karját:</p>
					<p>- Bocsánat, hogy félbeszakítom, nem kerestek engem itt az imént?</p>
					<p>Halálos szünet. De mielőtt Gent megölhette volna, az Oroszlán nyájas
                        mosollyal fordult az újonc felé.</p>
					<p>- Nem... kedves Gorcsev, nem keresték. Mi a teendő, ha keresik?</p>
					<p>- Gorcsev! - Gent, eddig hiába törte a fejét azon, hogy mi annak a neve, aki
                        a “húgocskáról” és a keresztanyjáról magyarázott: nem jutott eszébe. Ez
                        az!</p>
					<p>- Igen! Ő a Gorcsev - mosolygott az Oroszlán -, és beszéljen vele szépen,
                        Gent, mert nem tette le az esküt, tehát katonai törvényeink szerint nem
                        vonatkoztatható rá a szolgálati szabályzat...</p>
					<p>A káplár megértően bólintott, azután tovább olvasta a neveket. De Vanek úr
                        még egyszer megfogta a karját:</p>
					<p>- Bocsánat, de ha esetleg keresni fognak...</p>
					<p>- Csend!</p>
					<p>Ezt egy hadnagy mondta, aki éppen odalépett.</p>
					<p>- Kérem, szakaszvezető úr...</p>
					<p>- Újonc! Maga idióta! Miféle szemtelenség ez? Ha katona nem is volt még,
                        azért gyerekszobája lehetett!</p>
					<p>Valamit mormogott, de csendben maradt. Névsorolvasás után azt mondta az
                        őrmester:</p>
					<p>- Akik a megbízhatatlanok közé tartoznak, azok menjenek a négyes számú
                        kaszárnya-épületbe. A többi készüljön, tizenegy órakor indulunk.
                        Elmehetnek!</p>
					<p>Vanek úr a kapuhoz sietett, és a nyakát nyújtogatta a rácsok közeit
                        kerülgetve.</p>
					<p>- Menjen innen - mondta a napos káplár.</p>
					<p>- Jó, jó. Nem harapom le a kaput. Itt mindenki ideges állandóan.</p>
					<p>- Hordja el magát!</p>
					<p>- Hallottam! Nem vagyok süket. Maga itt a portás szolgálatos?... Kérem, ha
                        keresnének, én Petrovics vagyok...</p>
					<p>- Pusztuljon, mert vasra veretem!</p>
					<p>- Veretni is lehet a katonákat?... Szép kis rend, mondhatom.</p>
					<p>És ment a hálóhelyre. A hentes már elhurcolkodott a megbízhatatlanokkal, és
                        hogy ez a beosztása mennyire indokolt volt, azt mi sem bizonyítja jobban,
                        mint Gorcsev gyönyörű és jól felszerelt bőröndje, melyet egyszerűen
                        ellopott. De a fadobozt, amelyre Cortot ráírta, hogy Gorcsev Iván, és
                        átkötötte spárgával, azt otthagyta.</p>
					<p>Viszont Vanek úr, aki csak annyit tudott, hogy légionáriusok számára
                        felszerelt poggyásza van az ágya felett, kissé meglepődött, amikor mindössze
                        egy névvel megjelölt szivardobozra bukkant. Ebben lenne minden, ami egy
                        légionáriusnak kell? Nem tévedett megint ez a Petrovics?</p>
					<p>Valaki megszólalt mellette.</p>
					<p>- Még be sem mutatkozhattam: nevem Würfli Fedor, tánc- és illemtanár.</p>
					<p>- Örvendek. Van... van itt valaki, aki szintén Fedor. Nevem Petrovics.</p>
					<p>- Nem Gorcsev az álneve?</p>
					<p>- Nem. Petrovics az álnevem. Gorcsev az igazi.</p>
					<p>- És Tintoretto?</p>
					<p>- Mit kér?</p>
					<p>- Mondom, Tintoretto.</p>
					<p>Vanek úr egy ideig tanácstalanul pislogott.</p>
					<p>- Ön olasz?</p>
					<p>- Svájci vagyok.</p>
					<p>- Sajnos nem tudok svájciul... - Levette a szivardobozt. - Érdekes ez a kis
                        poggyász - mondta.</p>
					<p>Würfli úr elnézően mosolygott.</p>
					<p>- Ne feszegessük...</p>
					<p>- Nem is kell. Csak elvágom a kötelet, az elég, így... hm. Mondja kérem, ez
                        egy komplett légionáriusfelszerelés?</p>
					<p>És elővette a doboz tartalmát: két használt kapca, egy darab spárga, néhány
                        álkulcs, valamint egy dugóhúzó és igen sok szivarvég.</p>
					<p>- Lehet - mondta Würfli. - Még nem kaptam meg a felszerelést.</p>
					<p>- Minek fontos a sivatagban a dugóhúzó? - tűnődött Vanek úr. - És miért
                        látják el a katonákat álkulccsal meg szivarvéggel?</p>
					<p>- Talán a dohány levelét gyógyszerül használják. Ugyanis az afrikai katonák
                        mind skorbutot kapnak.</p>
					<p>Vanek úr idegesen kirázta a dobozt.</p>
					<p>- Én nem kaptam. Vagy ha igen, akkor ellopták a skorbutomat innét.</p>
					<p>Würfli úr kíváncsian nyújtogatta a nyakát.</p>
					<p>- A szimbola benne van?</p>
					<p>- Mit csináljak? - kérdezte Vanek úr hökkenten.</p>
					<p>- Állítsa össze a három darabot.</p>
					<p>- Miféle darabot...</p>
					<p>- Hát, amit a dobozban tart.</p>
					<p>- A szivarvégeket?</p>
					<p>- Ne tréfálkozzon, kérem. Csavarja össze a hármat, és fújjon valamit.</p>
					<p>- Jó - biztatta egy nyájas idegorvos megnyugtató mosolyával Vanek úr - majd
                        összecsavarom a spárgát a kapcával és fújom... Miért nincs itt önborotva?
                        Halló! Felettes!</p>
					<p>Gent káplár jött be, annak kiáltott, és az altisztben felforrt a méreg:</p>
					<p>- Ide figyeljen, maga ló... Holnap olyan csodát lát!</p>
					<p>- Miért? Mi lesz holnap?</p>
					<p>- Holnap esketik! - kiabálta a káplár.</p>
					<p>- De kérem, én már nős vagyok!</p>
					<p>Ekkor felharsant a trombita.</p>
					<p>- Sorakozó! - kiáltotta Gent, és kisietett az udvarra. Vanek úr velük, a
                        fadobozzal. Nyugtalanul nézett szét. Gorcsev nincs sehol!</p>
					<p>- Érdekes - mondta Würfli. - Minden művész bogaras.</p>
					<p>- Lehetséges.</p>
					<p>- A zenészek és a festők is.</p>
					<p>- A balett-táncosok és a kőfaragók is. Mondja, nincs más gondja?</p>
					<p>Idegesen nézelődött mindenfelé... Nincs itt.</p>
					<p>Újabb névsorolvasás következett, azután bevezették őket a kikötőbe, egy
                        hajóhoz. Gorcsev még mindig nem jött. Késő éjszaka volt már. A gőzös sípolt.
                        Egy hidat gurítottak eléjük a hajóról.</p>
					<p>- Indulunk - mondta a hadnagy Verdier-nek.</p>
					<p>- Nem várhatnánk még egypár percig? - kérdezte a titkár.</p>
					<p>- Mars, mert a bolondokházába vitetem.</p>
					<p>- Érdekes - mondta idegesen, amikor indultak -, mindenből ilyen nagy ügyet
                        csinálnak... Mintha elszaladna a Szahara, ha nem sietnek úgy...</p>
					<p>De fenn volt a hajón... Ott állt a korlátnál. És még remélt, pedig virradt
                        már. Nyugtalanul izgett-mozgott. Mi lesz ebből? Talán jön még, de Gorcsev
                        csak nem jött és a hajó elindult. Ekkor Vanek úrhoz lépett egy matróz:</p>
					<p>- Ezt küldte valaki egy félóra előtt. Hogy adjam át a 27-esnek!</p>
					<p>Gorcsev írta helyettesének:</p>
					<p>Tisztelt Vanek úr!</p>
					<p>Önhibámon kívül, sajnos nem jöhettem vissza. Oranban leváltom, addig napi
                        kétszáz frank a fizetése, amit holnaptól kezdve nevére elhelyezek egy
                        banknál, és átszármaztatom az elismervényt. Egy kis türelmet kérek. Az ön
                        hálás főnöke, Petrovics</p>
					<p>...És a gőzös vitte Afrikába Vanek urat.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Gorcsev lesietett Vanek úr különös ruházatában az erődből a Vieux Port-ra,
                        habozás nélkül beült az első magára hagyott autóba, és szokása szerint
                        elkezdte azon nagyszerű túráinak egyikét, amelyek ókori barbár hordák
                        invázióira emlékeztettek a hősünk útját jelző nyomokban.</p>
					<p>Sietnie kellett, hogy beváltsa ígéretét, és kiváltsa Vanek urat, aki ott
                        maradt helyette, mint Schiller hőskölteményében egy bizonyos úr, mivel a
                        barátja esküvői meghívásnak tett eleget kivégzése előtt. Teljes sebességgel
                        vezetett, és aránylag szerencsével, mert úgyszólván La Ciotáig kitartott a
                        jó kis Citroen, pedig az kis híján tizenhat kilométer Marseille-től. A
                        halászkikötőben azonban nem volt luxuskocsi, csak teherautók a hajnali
                        zsákmánnyal.</p>
					<p>Gorcsev rövidesen úton volt Toulon felé egy fuvar hallal. Az erős, nagy
                        kamion még Grenoble-ban is jól tartotta magát, mindössze a hűtője horpadt be
                        egy lámpaoszlop eltörésétől, és telehintette egy leányiskola növendékeit
                        döglött halakkal, de különben az út intermezzo nélkül múlt el Toulonig, ahol
                        Gorcsev megelégedetten behúzta a kéziféket, és kiszállt egy
                        baromfi-kereskedés kirakatában.</p>
					<p>De hát ki tudja az ilyesmit hajszálpontosan kiszámítani? És különben is az
                        vesse Gorcsevre az első követ, aki utoléri. Mert azonnal elfutott. Félórai
                        rohanás után a tömeg nagy része elmaradt, csak nyolc-tíz amatőr
                        hosszútávfutó tartott ki, ezeket bevárta, megverte őket, és egy távoli
                        utcában posztoló rendőrhöz sietett:</p>
					<p>- Először arra feleljen, hol lopta ezt a ruhát?!</p>
					<p>Gorcsev ruhája többeknek is feltűnt, és ezek körülállták őket.</p>
					<p>- Jöjjön csak a rendőrségre... Szép kis alak!</p>
					<p>- Én a Texas vendéglő-t keresem...</p>
					<p>Erre a védekezésre kis híján meglincselték.</p>
					<p>A rendőr vezette, és Gorcsev aggódva gondolt Anette-re, nem is szólva Vanek
                        úrról, aki mint Schiller valószínűtlen hőse, túszként várja, és bizonyára
                        marhaságokat követ el.</p>
					<p>Szerencsére egy viadukt lépcsőjéhez értek, és innen lelökhette a rendőrt
                        három útburkoló munkásra, úgyhogy tovább nem jutott. Gyönyörű stílusban,
                        nyílsebesen futott, előredőlt felsőtesttel. Ez az egyéni futóstílusa mindig
                        számos követőre talált, de nem érték utol. Gorcsev rövidesen kiért a
                        rakpartra, és elmaradt mögötte valamennyi üldöző.</p>
					<p>Istenem, uram! Hát már sohasem fogja megtudni, hol van a Texas vendéglő.</p>
					<p>Vagy hat ember beszélgetett egy csoportban. Tán ha ezek között letérdel, vagy
                        revolvert fog rájuk, megtudja végre, hogy hol van a Texas vendéglő.</p>
					<p>- Halló! Hisz ez az én fiatal matrózom... Mit keres ebben a ruhában?</p>
					<p>Privát Elek volt!</p>
					<p>- Jó napot, uram. Örülök, hogy látom - felelte ijedten.</p>
					<p>- Ki ez a kölyök? - kérdezte egy feltűnően rabló külsejű egyén.</p>
					<p>- Zöldfülű, aki a vesztébe rohan. Védelmembe vettem, mert az ember annyi
                        rosszat tesz, hogy jólesik néha leírni valamit a számadásból. Hová szökött a
                        múltkor, maga taknyos?</p>
					<p>- Féltem magától, uram - felelte gyerekes szerénységgel Gorcsev.</p>
					<p>Ezen jót nevettek, tetszett nekik a kedves arcú, gyámoltalan fiú, és egy
                        Drugics nevű szófukar útonálló barátságosan vállon veregette, hogy
                        Gorcsevnek kiesett az óra a zsebéből.</p>
					<p>Nyomban rokonszenvesnek találták, és ez lett a veszte.</p>
					<p>- Most már maradj nyugodtan velem. Én nem bántalak, te kis gyáva - nyugtatta
                        meg Privát Elek.</p>
					<p>- Úgy illik, hogy mi is tegyünk valami jót, hogy védjünk és gyámolítsunk egy
                        gyengét, mert ezt mégiscsak betudják nekünk tárgyalás előtt a túlvilági
                        tényállásunkba.</p>
					<p>- Mivé lenne magában az ilyen kölyök a kikötőben - mondta jólelkűen egy
                        Jázmin nevű kerékpártolvaj, és a Drugics nevű hallgatag ember vállon
                        veregette a fiút, biztatólag, hogy kiesett a zsebéből egy fél tucat
                        töltőtoll meg néhány autóalkatrész.</p>
					<p>- Beléptem a légióba - mondta, hogy megszabaduljon tőlük. - Este jelentkezni
                        kell.</p>
					<p>Privát Elek felhördült:</p>
					<p>- Mit mesélsz? Megőrültél?!</p>
					<p>- Dehogy jelentkezel! Szegény fiú!</p>
					<p>- Tisztára bolond!... Hisz az a pokol - kiáltozták mind.</p>
					<p>- Engedjenek, drága uraim!... Könyörgöm... Jelentkeznem kell. - Futni akart,
                        de elgáncsolták, és Drugics, a szófukar útonálló fejbe ütötte egy létrával,
                        hogy elájult.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">3</p>
					<p>Amikor magához tért, egy széken ült, kis, dohos helyiségben, mellette Privát
                        Elek a hallgatag Drugiccsal és Jázminnal iddogált.</p>
					<p>Szent Isten, hány óra lehet?</p>
					<p>- Na, te taknyos! Felébredtél? - kérdezte Jázmin, a kerékpártolvaj, aki
                        nehezen és raccsolva beszélt, mint a finnyás főurak, de ez attól volt, mert
                        tavaly egy civódásból kifolyólag betörték a fél állkapcsát.</p>
					<p>- Hallja, ez nem valami finom eljárás! - fakadt ki Gorcsev.</p>
					<p>- Majd épp tőled tanulok eljárni. Mi?! Ezentúl a gondjaimba veszlek... Ha
                        akarod, ha nem, megvédünk! Ilyen egy kis hülye!</p>
					<p>- És meddig akarnak itt fogva tartani?</p>
					<p>- Amíg megjön az eszed!</p>
					<p>Meleg volt a fülledt kis szobában.</p>
					<p>Elannyira, hogy a hallgatag Drugics felhajtott egy fél liter bort.</p>
					<p>- De én nem akarok elrejtőzni. Hagyjanak...</p>
					<p>- Tudod-e, hogyha sokat beszélsz, itt, ebben a szobában egy évig is fogva
                        tarthatunk?</p>
					<p>- Miért? Ez itt a rablók börtöne, ahová a tisztességeseket zárják
                        büntetésből?</p>
					<p>- Nem! Mert csak egy kijárása van, és azt őrzik.</p>
					<p>- Miféle helyiség ez?</p>
					<p>- A Texas vendéglő!</p>
					<p>Végre! Még most sem tudja, hol van, de az biztos, hogy a célnál.</p>
					<p>- Ugye elámulsz?... Itt tanyázik a Mester bandája, szövetkezetünk. Ez a
                        különhelyiség az övé. Ma este még 40.000 frank üti a markunkat, amiből te is
                        kapsz kétezer frankot.</p>
					<p>- Feltéve - mondta Jázmin -, ha sikerül azt az alakot megkötözve elhozni ebbe
                        a szobába.</p>
					<p>- Nem vitás. A Halacska sohasem téved - felelte Privát Elek. - És ha egyszer
                        itt van, akkor végzünk vele! - fejezte be Privát Elek kezének egy jelentős
                        mozdulatával.</p>
					<p>- Kit fognak megölni?... - érdeklődött a fiú.</p>
					<p>- Gorcsev Ivánt.</p>
					<p>- Hát még él? - kérdezte ámultan az orosz.</p>
					<p>- Igen! De ez nem fog vele előfordulni többé! Elég volt! Gyerünk, fiúk.</p>
					<p>- Úgy van. Fel kell rakni az autót a Gyanús Cápá-ra!</p>
					<p>Drugics, aki hallgatag volt, szorosabbra húzta a kötelet, amit övnek
                        használt, és elmentek. Privát Elek visszaszólt:</p>
					<p>- Szökéssel ne próbálkozz, az őrök senkit sem engednek ki a folyosó végén,
                        aki nem valami ismerős egyén kíséretében távozik.</p>
					<p>És Anette?! Mi van Anette-tel? Hiszen elrabolták. De kicsoda? Senki más, mint
                        az a kövér alak és a Portenif nevű lompos egyén, továbbá Lingeström, akit
                        agyonüt legközelebb. Nagy Isten! És Vanek!</p>
					<p>Ahogy ideért gondolataiban, máris megjelent a Portenif nevű egyén, aki lompos
                        volt, és ez a kifejezés irodalmilag enyhített jelző esetünkben a bandita
                        elhanyagoltságának jellemzésére. Ezenfelül teljesen részeg volt.</p>
					<p>Közömbösen nézett Gorcsevre. Ő nem látta az oroszt a sötétben, amikor a
                        tábornok ellen támadást kísérelt meg. Csak azt tudta, amit Privát Elek most
                        röviden közölt vele az ivóban: egy kedves zöldfülűt védelmébe vett a banda,
                        mert belépett a légióba.</p>
					<p>- A Mester dühös lesz, hogy idehozták a rejtekhelyre - vélte Portenif, és
                        ettől nem tágított, dacára Privát Elek zavaros elméletének a mennyei
                        tényállásról és egyebekről.</p>
					<p>- Ezek hülyeségek - felelte legyintve, de annyira részeg volt, hogy nem
                        vitatkozott, hanem bement a rejtekhelyre.</p>
					<p>- Na, elfogták? - kérdezte Gorcsev.</p>
					<p>- Kicsodát? - érdeklődött bágyadtan.</p>
					<p>- Hát a Gorcsevet.</p>
					<p>- Igen! Már hozzák...</p>
					<p>Mi?! Őt elfogták?...</p>
					<p>- Iszogatott a gazember gondtalanul, és a Halacska négy emberrel
                        rajtaütött...</p>
					<p>Csuklott, leroskadt és szemhéjai fáradtan húzódtak. Elfogták volna őt
                        iszogatás közben, és nem tud róla?...</p>
					<p>- Mit csinált ez a Gorcsev?</p>
					<p>- Pimasz gazember. Valószínűleg egy ellenséges banda embere. De ha így ül
                        majd itt, mint maga, akkor, egyenként szedem ki a szemeit a
                        zsebkésemmel.</p>
					<p>- Miért akar bíbelődni minden szemmel külön? Ki velük egyszerre.</p>
					<p>- Ne szemtelenkedjék, maga tacskó - mondta, és leült, mert olyan részeg volt,
                        hogy nem bírt a lábán állni. Bort töltött, és felhajtotta. - Ha egyszer... -
                        megfogta lomhán Gorcsev nyakát - így a kezemben lesz a torka, hát akkor... a
                        legszebb napom eljött!</p>
					<p>- Kár, hogy a kézenfekvő nyak csak az enyém.</p>
					<p>- Kész szerencse, hogy nem sikerült neki áthúzni a terveinket. Mert azóta
                        megszereztük a leányt, és becseréltük... annál a piszok Laboux-nál az
                        autóra, és... az autót... elrejtettük...</p>
					<p>- No, akkor... jó... - felelte Gorcsev, és kissé megkönnyebbült. A fő, hogy
                        Anette szabad!</p>
					<p>Portenif hirtelen előrehanyatlott, hogy homloka az asztalhoz koccant, és
                        elaludt.</p>
					<p>Lassan elbóbiskolt. Gorcsev kétségbeesetten nézte a faliórát. Este lesz
                        lassan! Ez a szegény Vanek hiába vár... Portenif hatalmas puffanással a
                        földre zuhant. Kisebbfajta alkoholmérgezése lehetett. Gorcsev otthagyta a
                        padlón. A disznó!... Érzéketlen gyilkos!...</p>
					<p>Egyik negyedóra múlt a másik után, és Portenif hortyogott... Kimenni nem
                        lehet, mert valószínű, hogy őrzik a folyosó végét, ahol az ivóba nyíló
                        kijáró van. Márpedig Privát Elek és társai nem viszik ki innét...</p>
					<p>Végre megjelent egy lapos arcú, púpos egyén.</p>
					<p>- Na, hozzátok... Megvan a gazember - és vidáman a fiúkhoz fordult. -
                        Negyvenezer frank üti a markunkat! Elfogtuk Gorcsevet.</p>
					<p>És hurcolták az ajtón összekötözve, fejbe vert állapotban Cortot-t, a
                        bűnözőt, aki honvágyban szenvedett.</p>
					<milestone n="3" unit="endSubChapter"/>
				</div>
				<div type="chapter">
					<head>XI. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>Odadobták a sarokba a leütött légionáriust. Azután Portenifet élesztgették,
                        kevés sikerrel.</p>
					<p>- Hej! Vén rabló!</p>
					<p>Hortyogás.</p>
					<p>- Hagyd azt a részeg barmot. A Mester eljön, fizet, és elviheti a
                        Gorcsevjét.</p>
					<p>Közben a hallgatag Drugics azzal szórakozott, hogy Portenif fejét időnként
                        egy csöbör vízbe mártotta. Végül ez támolyogva megállt a lábán.</p>
					<p>- Mi... mit akartok?! - hebegte.</p>
					<p>- Elhoztuk, itt van!...</p>
					<p>- Kit?!</p>
					<p>- Gorcsev! Ott a pimasz.</p>
					<p>És Cortot-ra mutatott. Portenif elővette a zsebkését. Bizonyára azért, hogy
                        ígéretéhez híven kiszedje egyenként a fogoly szemeit. De Privát Elek
                        visszalökte.</p>
					<p>- Majd, ha megkapjuk az árát. Addig ne rongáld a foglyot.</p>
					<p>Portenif ismét földre esett. És elaludt, vagy elájult. A hallgatag Drugics
                        levette a székről Gorcsev kabátját, és ráterítette.</p>
					<p>Most a köpcös lépett be, aki bár kültelki ízléssel, de hódolt a
                        férfidivatnak.</p>
					<p>- Azt üzeni a Mester, hogy rakjátok fel az autót a Gyanús Cápá-ra.
                        Azonnal.</p>
					<p>- Hohó! A Gyanús Cápá-t előbb ki kell hozni a Quai de Belges-től, a Pharaóig,
                        ahol a kocsi áll, mert az autót nem szabad elindítani.</p>
					<p>- Az soká tart! Előbb a pénzt kérjük, Aldous!!</p>
					<p>A köpcös, akin most már látszott, hogy félvér, gőgösen felelt:</p>
					<p>- A Mester idejön a pénzzel és kifizeti, amikor elviszi Gorcsevet. Akkor is,
                        ha egy megbízottatok van itt! ... - Belerúgott Cortot-ba: - Meghalt ez az
                        alak!</p>
					<p>- Fenéket - felelte Jázmin. - Csak nem tesszük tönkre az árut!</p>
					<p>- Jázmin, te itt maradsz, és átveszed a pénzt - intézkedett Privát Elek. -
                        Másfél óra alatt behajózzuk az Alfa Romeót. Megbízunk a Mester becsületében.
                        Ha csalódunk, még mindig ott az autó zálognak - vélte Privát Elek.</p>
					<p>A hallgatag Drugics eddig azzal foglalkozott, hogy rúgásokkal élesztgette
                        Portenifet, de ez a kísérlet sem járt eredménnyel. Ráterítette hát újra
                        Gorcsev kabátját, vette a sapkáját, és ment.</p>
					<p>A többiek követték. Csak Jázmin, Aldous, a két Gorcsev és az ájult Portenif
                        maradtak ott.</p>
					<p>- Én beülök a Fekete Csillag-hoz - mondta Aldous. - A Mester úgyis idejön
                        értem.</p>
					<p>- Én is jövök - mondta Jázmin. - Kölyök, úgysem mehetsz ki innen, az őrökön
                        át, hát vigyázz a fogolyra. Ha itt hagyják nálad a pénzt, 40.000-nél
                        kevesebbet ne fogadj el.</p>
					<p>...Cortot csodálkozott, amikor magához tért. Zúgott a feje, és az igazi
                        Gorcsev mosta az arcát.</p>
					<p>- Mi... mi az...? Hol?</p>
					<p>- Ember! Hogy kerül ide?</p>
					<p>- Potiou Hectorral... mulattam... azután ... egyedül...</p>
					<p>- Hiszen maga délután Marseille-ben hajóra szállt!</p>
					<p>- Ne...em. - hebegte... - Potiou odavett... legénynek, és ...együtt utaztunk
                        volna... most... Toulonból...</p>
					<p>Gorcsev előtt rémlett valami erről az “egyéni” utazásról... Portenif
                        hortyogása félelmetes kísérőzenéje volt a furcsa viszontlátásnak.</p>
					<p>- Figyeljen... fel tud állni? - Miután ez sikerült valahogy, gyorsan írt
                        valamit, és átnyújtotta Cortot-nak. - Magát bizonyára kiengedik innen, ha
                        bebizonyítja, hogy nem Gorcsev. Lehet, hogy erre nem kerül sor. A fő, hogy
                        hallgasson.</p>
					<p>- És... ez az írás?</p>
					<p>- Ha kiszabadul, juttassa el Marseille-be, a Constanz gőzöshöz. Tán eléri
                        még, ha későn indul a hajó. A 27-es közlegénynek szól.</p>
					<p>Cortot bambán zsebregyűrte.</p>
					<p>Ebben a pillanatban nyílt az ajtó, és lövésre kész pisztollyal belépett
                        Lingeström báró.</p>
					<p>Mögötte egy széles vállú, ősz, komor ember.</p>
					<p>A Mester!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>A báró egy futó pillantást vetett Gorcsevre.</p>
					<p>- Ez az... rendben van.</p>
					<p>- Ez meg itt ki? - kérdezte a Mester Cortot-ra mutatva.</p>
					<p>- Most mondta Jázmin az ajtóban, hogy valami tehetetlen alakot is fogva
                        tartanak, aki megszökött a légióból - vetette oda türelmetlenül
                        Lingeström.</p>
					<p>- Ezt majd elintézzük! - ordított a Mester. - Ránk uszítják a katonaságot
                        hülyeségekkel. Az én engedélyem nélkül ide nem lehet foglyot hozni!</p>
					<p>- Most ez nem fontos - legyintett Lingeström, és merően nézte Gorcsevet. -
                        Előbb ezzel végzünk, ha nem kap észbe. Álljon a kocsival az udvar kapujához.
                        Ha elmentem, akkor megkocsikáztathatják Gorcsevet.</p>
					<p>- Ehhez megkeresem Aldoust. Egyedül nem csinálok ilyent.</p>
					<p>Az orosz jól tudta hogy mit jelent a kocsikáztatás. Egy golyó és az élettelen
                        utas kirepül a robogó kocsiból a tengerbe... De mi a másik lehetőség? Az is
                        van! Ezek nem tudják, hogy a rablók Cortot-t hiszik Gorcsevnek. Hogy is
                        gondolnának erre?</p>
					<p>- És ha nem találja Aldoust? - kérdezte Lingeström a Mestert.</p>
					<p>- Dehogynem találja - legyintett Gorcsev. - A Fekete Csillag-hoz ment.</p>
					<p>A mester összehúzott szemmel végignézte.</p>
					<p>- Szeretem, hogy nem ideges - dörmögte, azután Cortot-hoz fordult. - Maga
                        barom! Most kilököm! De ha még egyszer az én közelemben gyámolítják, akkor
                        lepuffantom, mint a kutyát! Mars!</p>
					<p>Megragadta Cortot gallérját, magával ráncigálta, és kilökte a sikátorba.
                        Cortot lélekszakadva rohant a legközelebbi kaszárnyába, de előbb útnak
                        indította Vanek úr levelét.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Ketten álltak a szobában egymással szemben: Lingeström töltött revolverrel és
                        Gorcsev vigyorogva.</p>
					<p>- Nos, Gorcsev úr? - mondta Lingeström rövid szünet után gúnyosan. - Ehhez
                        például mit szól? Mi?... Azt egyébként jegyezze meg, hogy nem vagyok
                        rabló.</p>
					<p>- Ne haragudjék, de honnan tudhattam volna ezt?</p>
					<p>- Hagyja a szemtelenkedést. Ön ügyes szélhámos. Eleinte becsapott, magam is
                        azt hittem, hogy valami szeles fiatal bolond!</p>
					<p>- És ma?</p>
					<p>- Ma már tudom, hogy Abe Padan embere.</p>
					<p>- Mit csináltam? - kérdezte ijedten Gorcsev.</p>
					<p>- Tagadja, hogy ön Abe Padan embere?</p>
					<p>- Nem volna sok értelme - felelte rövid habozás után -, ha egyszer úgyis
                        rájött...</p>
					<p>- Maga ismerte Mala Padant is?</p>
					<p>- Na... úgy futólag... Én az egész Dalai famíliával jó viszonyban vagyok,
                        és...</p>
					<p>- Akar a portugálhoz csatlakozni?</p>
					<p>- Hát... - latolgatta Gorcsev -, nem bánnám... különben mégsem. Aki magával
                        szóbaáll, az nem lehet rendes ember. Maradok a réginél.</p>
					<p>- Figyelmeztetem, hogy Dizard kemény ember, és Abudir messze van.</p>
					<p>- Igen?... Erre nem gondoltam eddig. Azért majd csak odajutok.</p>
					<p>- És Ifiriz? Abe Padan érdekében se Abudirig, se Ifirizbe nem jut el, az már
                        biztos...</p>
					<p>Gorcsev szótlanul töprengett. Úgy látszik, fontolóra vette a dolgot.</p>
					<p>- Nos? - kérdezte Lingeström - mit gondol?</p>
					<p>- Megmondom őszintén: ön kísértetiesen emlékeztet egy Vanek nevű
                        titkárra.</p>
					<p>- Rendben van. Így is jó...</p>
					<p>Portenif mozgolódott. És éppen jött a Mester is.</p>
					<p>- Kifizettem Jázminnak a pénzt - mondta. - Aldous kinn vár.</p>
					<p>- Jól tette. Ezt az embert intézze el!</p>
					<p>- Meglesz... - Eléje állt Gorcsevnek. - Maga nélkül már megkaptuk volna a
                        pénzt a portugáltól.</p>
					<p>- Ugyan. Nincs egy vasa se - legyintett Gorcsev. Sehogy sem tudta hinni, hogy
                        meghal. A fene tudja, miért. Rágyújtott.</p>
					<p>- Utoljára még viccelhet!</p>
					<p>- Szóval megölnek?</p>
					<p>- Én leszek a halála - mondta a Mester.</p>
					<p>- Csúnya halálom lesz.</p>
					<p>- Előre!</p>
					<p>- Várjanak! Lingeström... Adjon öt perc gondolkozási időt! Lehet, hogy
                        belépek a portugálhoz...</p>
					<p>- Mi a biztosíték?</p>
					<p>- Úgy a kezükbe adom magamat, hogy azt tesznek velem, amit akarnak - mondta
                        sóhajtva Gorcsev, és egy székre roskadt. - Kérem... hagyjanak...
                        magamra...</p>
					<p>A Mester megvetően nézte. Látta ő már elégszer, hogy az ilyen legény
                        megtörik.</p>
					<p>A Mester kiment Lingeströmmel. A hosszú folyosón jobbra kanyarodtak, az
                        ivóhoz. Minden kijárásnál két őr állt. A baloldali vezetett az udvarra.</p>
					<p>- Megtört - mondta a Mester.</p>
					<p>- Igen. Úgy látszik.</p>
					<p>Ittak néhány kortyot... Azután visszatértek a szobába. De csak Portenif
                        hortyogott a földön, Gorcsev eltűnt.</p>
					<p>...Megszökött, és ez teljesen megfoghatatlan volt!</p>
					<milestone n="3" unit="endSubChapter"/>
				</div>
				<div type="chapter">
					<head>XII. FEJEZET</head>
					<milestone n="1" unit="startSubChapter"/>
					<p rend="head">1.</p>
					<p>A Fort-St.-Thérèse nevű orani erőd udvarán játszódott le az alábbi jelenet
                        egy újonccsapat érkezése után. Félhivatalos annalesekben még ma is
                        megtalálhatják a hitetlenkedők e feljegyzéseket, amelyek egy Gorcsev nevű,
                        fekete bajuszú, szemüveges újonc érkezésével indokolják Furion kapitány
                        századparancsnok ideges gyomorbaját. Egy év múlva tört csak ki annyira, hogy
                        a kapitányt azonnal nyugdíjazták, de állítólag ezen a napon kezdődött.</p>
					<p>Pedig a nap derűs volt, és eseménytelenül indult. Egy újonckülönítmény
                        érkezett Marseille-ből, akiket feleskettek, azután kivezényelték valamennyit
                        az erőd udvarára. Az őrmester megnyalta a szája szélét.</p>
					<p>- Magának mit mondott ez a Gorcsev? - kérdezte a káplárt.</p>
					<p>- Hogy “húgocskám”, és később elmagyarázta, hogy a keresztanyja nem lehet a
                        húga.</p>
					<p>- Engem kabócának nevezett. Erről még beszélek vele - bólogatott az Oroszlán,
                        és nyájasan, jó étvággyal nézett az említett közlegényre. Pillanatnyilag
                        még, kiképzés előtt és a tiszti szemle közben, nem tehetett a két altiszt
                        semmit. De hiszen nem sürgős. Öt év nagy idő.</p>
					<p>Az őrmester vészesen mosolygott. Vanek úr szerényen visszamosolygott, és
                        kedélyesen bólogatott. Ekkor jött a századparancsnok, és azonnal megakadt a
                        szeme a bólogató újoncon.</p>
					<p>- Közlegény!</p>
					<p>- Na, mi van? - kérdezte a közlegény kedélyesen, hogy rokonszenvesnek
                        lássék.</p>
					<p>A századparancsnok kimeredt szemmel hátralépett.</p>
					<p>Gent, a káplár ezt sziszegte Vanek úr mögött:</p>
					<p>- Barom! A parancsnok előtt áll! Tisztelegjen!</p>
					<p>- Bocsánat - mondta az újonc észbekapva. - Nem ismerem még a rangjelzéseket.
                        - És megemelte a sapkáját. - Alázatos tiszteletem... Nevem Van... Nevem
                        van, de ez nem fontos...</p>
					<p>...A századparancsnok úgy nézte, mint aki kísértetet lát. Talán ez volt a
                        világtörténelemben az első eset, hogy egy katona megemelte a sapkáját
                        köszönésképpen.</p>
					<p>Verdier őrmester a kapitány mögött halotthalványan mutatta a szalutálást.
                        Mire Vanek úr feléje is megemelte a sapkáját, és csodálkozva mondta:</p>
					<p>- Mi már találkoztunk! Hogy van?</p>
					<p>- Vigyázz! - kiáltott a kapitány elképedve. - Mi ez?! Hülyék intézete?</p>
					<p>- Nem hiszem - felelte Vanek úr bizonytalanul.</p>
					<p>- Vigyázz! Miféle vigyázz ez?</p>
					<p>- Mi értelme van ennek, kérem!...</p>
					<p>- Hogy hívják?!</p>
					<p>- Nevem Van... Nevem van: Petrovics.</p>
					<p>- Hollandi?</p>
					<p>- Én?</p>
					<p>- Ne kérdezzen!</p>
					<p>- Na jó, így nem lehet tárgyalni...</p>
					<p>- Miért mondja, hogy Van Petrovics!</p>
					<p>Vanek úr előrelépett, és egy karmesterszerű kézmozdulattal leintette a szólni
                        készülő káplárt.</p>
					<p>- Pardon... Én Gorcsev vagyok. Visszavonom a többit...</p>
					<p>A parancsnoknak egy másodpercre bágyadtan lehunyódtak a szemei, és mély
                        lélegzetet vett.</p>
					<p>- Őrmester! Ezt az embert kihallgatásra! Tíz nap salle de police-ra terjessze
                        fel! És megtörni a fegyelmezetlenségét! - Végigmérte Vanekot.</p>
					<p>- Maga az erőd fennállása óta az első újonc, akit az érkezése napján
                        megbüntetnek! Szégyellheti magát! - Azután az altiszthez fordult. - Maguk
                        is! Rompez! Altisztek velem jönnek a beosztásért!</p>
					<p>És ment. Mögötte az altisztek. Egy fiatal hadnagy, aki eddig szótlanul nézte
                        a jelenetet, most odajött.</p>
					<p>- Ide hallgasson, barátom. Ugye, tudja jól, hogy vannak kitenyésztett
                        vadászebek és gondosan megválasztott ősök után létrehozott különös tehenek.
                        Hát maga, sajnos, egy tiszta tenyészete a nyárspolgárnak!</p>
					<p>- Őrnagy úr állattenyésztő?</p>
					<p>- Nem. Valamikor pszichológus voltam. Maga, barátom, igen szerencsétlen lelki
                        alkat. Tudja, mi az, hogy antikatona?</p>
					<p>- Hogyne. Régi porcelánból készült Napóleon-szobor.</p>
					<p>- Maga ízig-vérig civil! - folytatta sóhajtva a tiszt. - Az őscivil, akinek
                        éppúgy nincs érzéke a katonasághoz, mint ahogy egy süket nem értheti meg
                        Mozartot. Én borzasztóan sajnálom. Megértett?</p>
					<p>- Nagyjából - felelte Vanek úr - csak az homályos előttem, hogy mi köze a
                        különleges teheneknek a régi porcelán csészékhez?</p>
					<p>- Szomorú egy alak - a hadnagy legyintett, és bólintva továbbment. Vanek úr
                        felsietett az emeletre, és belépett az ajtón, amelyen ez állt:</p>
					<p>Zászlóalj Iroda</p>
					<p> Ribou őrnagy</p>
					<p> Engedély nélkül belépni tilos!</p>
					<p>Benyitott, és az ott ülő őrnagy előtt megemelte a sapkáját.</p>
					<p>- Jó napot, káplár úr. Gorcsev névre nem jött levél? Újonc... II.
                        század...</p>
					<p>Az őrnagy felállt és végignézte.</p>
					<p>- Közlegény! Ezért vasra veretem!</p>
					<p>- Miért olyan idegesek itt? Biztos van már levelem, csak nézze meg:
                        Petrovics.</p>
					<p>- Takarodjon innen - mondta csendesen az őrnagy. - Az altisztjét is
                        megbüntetem! Mars!</p>
					<p>“Itt mindenki ideges...” - gondolta, miközben lefelé ment a lépcsőn. Amikor
                        az udvarra ért, éppen sorakozó volt ismét. Mire leért, már állt a sor. Vanek
                        úr végiglépett az arcvonal előtt, mint valami tábornok, és nézte a
                        legényeket.</p>
					<p>- Közlegény! Mit csinál?! - kiáltotta a kapitány.</p>
					<p>- A helyemet keresem... Egy hosszú paraszt és egy vörös bajuszú között...
                        Ahá!... Na, eresszenek!</p>
					<p>- Gazember!</p>
					<p>- Jó! Jó! Már beálltam! Mit izgatja magát?!</p>
					<p>- Holnap nyolckor kihallgatásra megy! Huszonkét nap áristom, kettős őrség!
                        Rövidesen megtanítják itt magát... Ne féljen... - Megviselten lihegett.
                        Ilyen még nem volt!</p>
					<p>Az ismerős hadnagy jött arra, és Vanek úr a sorban mosolyogva leemelte a
                        sapkáját: - Jó napot!</p>
					<p>- Mit csinál?!</p>
					<p>- Köszöntem az állatorvos úrnak.</p>
					<p>- Megvasalni!</p>
					<p>Nem részletezem tovább. Ezen a napon több altiszt és tiszt orvosságokat
                        szedett Vanek úr katonai magatartása következtében, míg a bűnös a cella
                        kőpadlóján ült, és csuklóját a bal bokájához láncolták. A rab keserű gőggel
                        mondta a távozó káplárnak:</p>
					<p>- Nagyon finom eljárás. Mondhatom...</p>
					<p>Amikor a század első alkalommal felsorakozott a gyakorlótéren, Verdier
                        őrmester azzal az élvezetes lassú tempóssággal, amellyel egy ínyenc túl
                        aprólékos előkészületekkel halogatja az eléje tálalt étel elfogyasztását,
                        vagy kettőt sodort a bajuszán, és így szólt:</p>
					<p>- Nna... Lépjen csak elő, maga ott...</p>
					<p>Vanek urat kissé megfélemlítette a környezet, és egy nap alatt tudatára
                        ébredt annak, hogy itt baj van.</p>
					<p>Tehát kilépett szerényen, nyájasan.</p>
					<p>- Mondja meg nekem - kérdezte nyugodtan az őrmester - hogy ki vagyok én?</p>
					<p>Vanek úr megerőltette a memóriáját, és erre visszacsengett a fülébe az
                        altiszt neve, tehát boldogan kivágta:</p>
					<p>- Ön a szeretve tisztelt Kabóca nevű altiszt!...</p>
					<p>És úgy nézett körül mosolyogva, mint aki némi elismerést remél.</p>
					<p>- Barom! - felelte sápadtan Verdier. - Ezért most megfogja azt a könnyű
                        gépfegyvert, és futólépésben a dombra viszi, ahol figyelőállást foglal
                        el!... En avant... marche! Pas de gymnastique!</p>
					<p>Most már Vanek úr is belátta, hogy ez nem tréfa...</p>
					<p>Kilógott a nyelve, és a negyvenfokos hőségben négyszer is elvágódott, de
                        szaladt. Végül is pihenőállásban agonizált a dombtetőn, keservesen lihegve
                        és ártatlannak érezve magát a megaláztatásban, mint egy vértanú.</p>
					<p>A figyelőállomásra szakadatlanul tűzött a nap, és Vanek úr félig
                        eszméletlenül feltette magában, hogy beszerez egy esernyőt.</p>
					<p>Vanek úr kiképzése és kálváriája ezzel kezdetét vette.</p>
					<p>Később egy jókora fényszóróval felszerelve megjelent Würfli úr, a Zürichi
                        Ballhaus egykori tulajdonosa, lihegve.</p>
					<p>Ő is vétett valamit. Most egymás mellett pihegtek. Meleg: 40 fok árnyékban.
                        De árnyék nem volt a figyelőállomáson. Csak meleg.</p>
					<p>- Miért haragszik rám az őrmester? - kérdezte később Vanek úr.</p>
					<p>- A kabóca miatt. A kabóca egy szöcskefajtájú állat, az őrmester viszont az
                        Oroszlán.</p>
					<p>- Mit tudom ezt én? Az ember csak azt látja, hogy valami nagykutya...</p>
					<p>- A művészek nehezen bírják a katonaéletet.</p>
					<p>- Az biztos - felelte Vanek úr, és vállat vont. Mit akar ez mindig a
                        művészekkel?</p>
					<p>- A festők is ilyenek, és a zenészek is.</p>
					<p>- Továbbá a kőfaragók és a balett-táncosok...</p>
					<p>- Nem írja alá, amit mondok?</p>
					<p>- Hogy egy ember valamit aláírjon, ahhoz elsősorban a nevét kellene tudnia.
                        És ezen a ponton kissé kuszált az ügy...</p>
					<p>Amikor visszatértek a csapathoz, és néhány alapgyakorlatot tanultak, az
                        őrmester ismét azzal a jóízű, tempós mozdulattal simította kétfelé a
                        bajuszát, mint az említett ínyencek, akik elhúzzák az időt, mielőtt
                        hozzáfognának egy igazi jó falathoz.</p>
					<p>- Közlegény! - szólt ismét a titkárhoz. - Most mondja meg, hogy ki vagyok
                        én?</p>
					<p>- Izé... Oroszlán!</p>
					<p>- Ez már jobb, mint a kabóca. Hogy nevezne engem más szóval?</p>
					<p>- Ön az állatok királya!</p>
					<p>- Barom! Az állatok királya maga! Érti?!</p>
					<p>- Igenis. Én Petrovics vagyok, az Oroszlán.</p>
					<p>- Ezért a pimaszságért holnap jelenti a főhadnagy úrnak kihallgatáson, hogy
                        tíz nap áristomot kap!</p>
					<p>...Halálosan kimerült állapotban, nyakig sárosan érkezett Vanek úr az erődbe.
                        Alig várta, hogy egyen és lefeküdjék egy kicsit. A szobába érve Gent
                        káplárral állt szemben. Az altiszt már konstatálta, hogy belépett az ő
                        embere. Ez a pimasz! Aki a sötétben “húgocskának” szólította! És a
                        keresztanyjáról magyarázott. Nyelt... Azután bágyadt egykedvűséggel
                        odaszólt:</p>
					<p>- Várjon csak, barátom... Mondja csak meg nekem, hogy mi a különbség egy
                        idősebb keresztanya és egy ifjabb húgocska között?</p>
					<p>- Pontosan annyi hónap, amennyi a két hölgy születése között eltelt - felelte
                        szabatosan Vanek úr.</p>
					<p>- Igen... - bólintott a káplár, és a szeme elkalandozott valamerre, de azért
                        folytatta hűvös dallamossággal: - És mi van a maga húgocskájával?</p>
					<p>- Férjhez ment Galacba! Most értesített, hogy bébit vár.</p>
					<p>- És mi van a keresztanyjával? Mi?!</p>
					<p>Vanek úr nem értette az ügyet, de illemtudóan válaszolt:</p>
					<p>- A galaci révkapitány feleségét szemelték ki. Nagyon tekintélyes úrhölgy
                        arrafelé. Azt írja a sógorom...</p>
					<p>- Vigyázz! A húgocska és a körösztanya közötti különbség miatt, hogy el ne
                        felejtse, lemegy a raktárba, és segít felhozni a második számú pavilon
                        berendezési tárgyait... Azután még beszélgetünk majd.</p>
					<p>Midőn Würtli úr ebből az alkalomból is elhangoztatta érthetetlen megjegyzését
                        a művészekről, Vanek úr lekapta szuronyos puskáját a falról, és könyörög az
                        embereknek, hogy eresszék, mert ő belemegy...</p>
					<p>- De Tintoretto úr! - kiáltotta Würfli - a zenész éppolyan, mint a többi
                        pályatársa, például a festők...</p>
					<p>- Sőt a kőfaragók és a balett-táncosok is, maga szörnyeteg!</p>
					<p>Hogy a sors külön csapással is sújtsa a titkárt, amikor a raktár felé haladt,
                        egy őrnagy jött szembe, és Vanek úr tiszteletteljesen megemelte a
                        sapkáját:</p>
					<p>- Alázatos szolgája, főhadnagy úr.</p>
					<p>- Őrmester! - süvöltött az őrnagy. - Ezt az idiótát két nap kurtavasra
                        terjessze fel!... Takarodjék!</p>
					<p>Vanek úr elsietett. De előbb ijedt tisztelettel megemelte a sapkáját, és azt
                        rebegte:</p>
					<p>- Viszontlátásra...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Amikor Lingeström és a Mester kimentek a szobából, Gorcsev tétován
                        körülnézett.</p>
					<p>Most menekülni! De hogy?... Portenif a fehér matrózkabáttal letakarva
                        ütemesen hortyogott... Kilépett az ajtón. Homályos összekötő folyosó... A
                        folyosó végén őrök állnak, és ezek csak valamelyik rabló társaságában
                        engedik ki.</p>
					<p>Ekkor nagy zajjal nyílt egy ajtó, és jött Jázmin. Kissé részegen...</p>
					<p>- Ki az? - kérdezte az árny láttán.</p>
					<p>- Pszt... - mondta Gorcsev. - Cservonec vagyok, a kölyök.</p>
					<p>- Mit mászkálsz itt?</p>
					<p>- A Mester a falhoz csapott, és azt mondta, pusztuljak innen, mert ha
                        visszatér, akkor megöl... Az őrök meg nem engednek elmenni.</p>
					<p>Jázmin káromkodott.</p>
					<p>- Sok baj van veled... Gyere!</p>
					<p>- Most mi lesz, ha visszajön a Mester?...</p>
					<p>- Gyere...</p>
					<p>Végigvitte a folyosón, kinyitotta a kertre vezető ajtót, és az őröknek csak
                        futtában mondta:</p>
					<p>- A fiú velem van.</p>
					<p>Egy perc múlva az utcán voltak.</p>
					<p>Jázmin együtt ment a fiúval az utca végén látszó nagy térre, ahol már
                        forgalmi rendőr és villamosjárat is volt.</p>
					<p>- Ide figyelj, Jázmin - mondta Gorcsev, amikor a sűrű forgalmú helyen voltak.
                        - Ülj csak ide mellém, egy titkot mondok.</p>
					<p>Leültek. Gorcsev nagyképűen szemébe csíptette a fekete monoklikeretet...</p>
					<p>- Röviden, értsd meg: becsaptalak téged! Én Gorcsev vagyok. Épp most akart a
                        Mester megölni!</p>
					<p>- Haha. Ez jó kis vicc. A Gorcsevről azt mesélik, hogy minden pofonját
                        tanítani kéne a kültelki akadémián. Majd épp te...</p>
					<p>- Figyelj! Azért mondom el neked az igazat, mert nem akarom, hogy megöljenek.
                        Te kiszabadítottál! Ugyanis a Mester már elhozta az autót, hogy
                        megkocsikáztasson. Most már talán halott ember vagyok, ha nem vezetsz ki az
                        őrökön keresztül.</p>
					<p>- Mi?!! - Jázmin felugrott. - Ez az egész egy nagy hazugság, és visszajössz
                        velem!</p>
					<p>Megfogta a fiú karját, de Gorcsev gyorsan pofon ütötte, hogy tigrisugrással
                        vette a pad karfáját, és leereszkedett fejtetőre egy tócsában. Csak sokára
                        jelent meg ismét, kissé bágyadt mozgással.</p>
					<p>- Most már elhiszed, hogy én vagyok az a Gorcsev? - kérdezte az orosz.</p>
					<p>- Hát - felelte kissé rekedten. - Valami van benne, az bizonyos...</p>
					<p>Gorcsev még keményebbre illesztette szemébe a monoklit, és otthagyta a
                        rablót.</p>
					<p>Jázmin megfogadta a jó tanácsot. Még aznap eltűnt, nyomtalanul, a Mester
                        várható bosszúja elől, és soha többé nem tért vissza Toulonba.</p>
					<p>Gorcsev viszont, bár minden csontjában Vanek úr előrelátható sorsa fájt,
                        mégis a kikötőhöz sietett előbb. Az Alfa Romeo, amelyért eljön a Gyanús
                        Cápa, ott van a Qui de Belges-nél. Talán még nem késő. Rohant.</p>
					<p>Idejében jött. A Gyanús Cápa még nem volt ott. De az autó igen. Ahogy
                        mondták: a ponyva alatt.</p>
					<p>Mellette a hallgatag Drugics a földön ült, és a sárhányóra dőlve aludt.</p>
					<p>Iszonyúan beverte a fejét, amikor hatvan kilométeres sebességgel távozott
                        alóla a sárhányó...</p>
					<p>Gorcsev fele úton sem járt Nizza felé, és éppen kitért egy szemközti autó
                        elől a gyalogjáróra, amikor vad rémület nyilallt a szívébe.</p>
					<p>A pénztárcája!</p>
					<p>Otthagyta a kabátját a szobában! A nagy meleg miatt levette, és... Legutóbb a
                        hallgatag Drugicsnál volt, aki Portenifet letakarta vele!</p>
					<p>Kis híján százezer frank volt benne!</p>
					<milestone n="2" unit="endSubChapter"/>
				</div>
				<div type="chapter">
					<head>XIII. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>De Bertin, Laboux és a leány csodálkozva álltak a megkerült Alfa Romeo
                        előtt.</p>
					<p>- Hogy került ide a kocsi? - kérdezte Laboux a háttérbe húzódó lakájt.</p>
					<p>- Talán itt van valahol, akinek eladta, sir...</p>
					<p>- Mi?... Ja úgy... Nem hiszem, hogy a vevő jött vele!</p>
					<p>- Az én unokafivéremnek - vélte André - volt egy bernáthegyije, és miután
                        eladta a mészárosnak, még két ízben visszaszökött. Megjegyzem, autóban ez a
                        ritka ragaszkodás egészen elképzelhetetlen.</p>
					<p>- Igaz - bólintott Laboux -, csodák ma már csak idegbeteg lakájok
                        hasonlataiban léteznek.</p>
					<p>- Bocsánat sir, de a többi feltevés éppilyen valószínűtlen. Ha egy autó
                        vezető nélkül közlekedik, akkor mindenre képes. Még hűséges is lehet, mint
                        Snuki, a bernáthegyi.</p>
					<p>- Ha befejezte akadémiai székfoglalóját, úgy menjen a konyhába, André -
                        felelte Laboux.</p>
					<p>Csodálkozva körülfogták a megkerült járművet.</p>
					<p>- Nézd - kiáltott most hirtelen Anette, és az ülésre mutatott.</p>
					<p>Egy fekete keretes monokli feküdt a bőrön. Laboux felvette, és ámultan látta,
                        hogy egy helyen lepattogzott a celluloid, és a mezítelen drót látszik.</p>
					<p>Tátott szájjal nézték...</p>
					<p>- Gorcsev monoklija! - kiáltotta Laboux.</p>
					<p>- No, de magad is láttad, hogy beöltözve ült a Fort-St.-Jean-ban... Várj!</p>
					<p>A tábornok felsietett a szobába, és telefonált Marseille-be. Maguk sem
                        tudták, hogy miért érdekli őket az ügynek ez a része jobban, mint a
                        tizennégy karátos autó csodálatos megkerülése. A beszélgetés rövid volt, és
                        ismét teljes homályt derített az ügyre.</p>
					<p>- Harriot századost kapcsolják... Szervusz! Kérlek, egy Gorcsev nevű
                        légionista, akit 18-án éjjel Nizzában, a tüzérlaktanyában toboroztak, ma
                        délelőtt egy menetkész pelotonban volt. Szerezz nekem olyan értesülést,
                        amely minden kétséget kizár, hogy ez az ember útnak indult-e tegnap délután
                        vagy éjjel Afrika felé... - Kis szünet. - Hallom... Igen... Igen...
                        Köszönöm...</p>
					<p>- Nos? - kérdi rekedten Laboux, miután a tábornok letette a kagylót.</p>
					<p>- Ez volt a válasz: Gorcsev Iván 27-es számú közlegényt behajózták Oran felé,
                        és több mint fél napja úton van.</p>
					<p>- És a monokli? - kérdezte Anette izgatottan.</p>
					<p>- Valaki misztifikál vele.</p>
					<p>Sokáig hallgattak. Valami fojtott idegesség ült rajtuk.</p>
					<p>Most André lépett be, szokott titokzatos és dölyfös arcával.</p>
					<p>- Sir, egy rendőr van itt.</p>
					<p>- Mi?! - kérdezte riadtan de Bertin. - Megint valami bűntény.</p>
					<p>- A mai kivételes napon nem történt rablás, betörés, és más efféle -
                        jelentette André -, azonban még csak délután három óra van, tehát
                        történhet.</p>
					<p>- Mit akar a rendőr?</p>
					<p>- Szerinte a kapu előtt álló kocsi úgy legázolta a Place Magenta díszkertjét,
                        mintha nem is ült volna vezető a kormánynál. Egy hasonló feltevésért az
                        imént rendreutasított, sir...</p>
					<p>- De most már elhiszem - felelte dühösen Laboux -, hogy a hűséges autó
                        hazaszökött! Sőt! Azt is elhiszem, hogy a szerencsétlen kocsin kitört a
                        veszettség, mert úgy látszik, megharapta magát.</p>
					<p>André emelt fővel állt, és mélységesen sértett önérzetében olyan volt, mint
                        egy finom pálinkagyár többszínnyomású falragasza...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Gorcsev a legelső vonattal visszament Toulonba. Hol lehet a kabátja?</p>
					<p>Veszélyes ügy most a helyszínre ellátogatni, de ha muszáj. Vanek úrnak sem
                        adhatja meg a “túlóradíjakat”, csak a kabátban maradt pénzből.</p>
					<p>Késő délután volt, amikor a Texas vendéglő-höz ért. Előbb óvatosan
                        bekémlelt... Nicsak! A hallgatag Drugics állt ott bekötözött fejjel, és a
                        vendéglős éppen tölt a poharába. Eh! Megkockáztatja! Mi történhet?
                        Benyitott.</p>
					<p>A hallgatag Drugics felkiáltott.</p>
					<p>- Halló! Hiszen ez a Cservonec kölyök! Hallom, hogy a Mester kidobott
                        tegnap...</p>
					<p>- Ez az, akit Privát Elek felszedett? - kérdi a kocsmáros. - Akkor iszkoljon
                        innen, mert ha jön a Mester, hát lelövi!</p>
					<p>- Miért lőne le engem? - kérdezte szokott siránkozó módján az orosz. - Nem
                        elég, hogy kidobott?</p>
					<p>- Éktelenül dühös magára - magyarázta a kocsmáros -, mert Jázmin
                        összejátszott ezzel a Gorcsevvel, akit elfogtak tegnap, és kivezette az
                        őrökön keresztül.</p>
					<p>Hm, ezek nem is sejtik, hogy akit Gorcsevnek hittek, azt dobta ki a Mester,
                        és ő szökött meg Jázminnal.</p>
					<p>- Én máris megyek - rebegte félénken -, csak a kabátomat szeretném, amivel
                        maga Portenifet letakarta.</p>
					<p>- Emlékszem - felelte Drugics - de Portenifet elszállítottuk a Gyanús
                        Cápá-ra, mert reggel még holtrészeg volt.</p>
					<p>- Mióta részeg ez az ember?</p>
					<p>- Legalább húsz éve... Hát gyere velem, mert a Cápá-ra megyek éppen. Afrikába
                        hajózunk egy autólopás ügyében.</p>
					<p>- Eddig is azzal volt baj, nem? - kérdezte Gorcsev.</p>
					<p>- Igaz! De ezután már nem lesz vele. Olyan zseniális tervet eszelt ki a
                        Mester, amilyen még filmen is ritka...</p>
					<p>- De bizonyára vigyáznak arra az autóra...</p>
					<p>- Hát ide hallgass: a terv olyan holtbiztos, hogy ha őfelsége, az angol
                        király teljes hajóhada vigyáz az Alfa Romeóra, a vén rozoga Gyanús Cápa
                        akkor is elhozza magával Oranból! Na!</p>
					<p>Gorcsev azt remélte, hogy ez túlzás. De tévedett. Drugics szóról szóra igazat
                        mondott. Egy teljes hadiflotta sem számított a Mester zseniális terve ellen.
                        Az Alfa Romeo, annyi baj oka, beteljesedett sorsa elé hajózott az előkelő
                        République hajó mélyén...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>A csendes Quai de Belges-en egy messzire nyúló kőgát mellett horgonyzott a
                        Gyanús Cápa, ez a kivénült, alattomos óceánjáró. Ki hitte volna, hogy az
                        elhasznált papucs a hősévé válik egy hajókirándulásnak, ami még évek múlva
                        is szóbeszéd tárgya lesz mindenfelé a világon.</p>
					<p>A hajó legénysége nem volt több négy embernél, de ezek értek valamit. Egy
                        rutinos bíró végső fokon és első benyomásra tíz évet adna egynek-egynek.
                        Privát Elek a kapitány. Mivel tudja, hogy a pozíció kötelez, ebből az
                        alkalomból cipőt húzott, ami megadja a kellő tekintélyt.</p>
					<p>A púpos Halacska a főárboc tövében szájharmonikázik, és a többiek
                        hallgatják.</p>
					<p>- Hat óra.</p>
					<p>Most megindult a hajóra vezető keskeny pallón a hallgatag Drugics, és mögötte
                        az ifjú, akit, mint hallották, a Mester kilökött az éjjel a Texas
                        vendéglő-ből.</p>
					<p>Amikor meglátják Drugicsot a fiúval, nagy a szenzáció. Privát Elek alig tudja
                        leplezni az örömét.</p>
					<p>- Hát mégiscsak visszajöttél, te bamba?!</p>
					<p>- A kabátját Portenifre terítettem az éjjel - mondja Drugics -, azt
                        keresi.</p>
					<p>- Kérem... - szólt félénken Gorcsev... - nem vihetnének engem is
                        magukkal?</p>
					<p>...Úgyis Oranban kell leváltani szegény Vaneket, miért ne utazzon a Gyanús
                        Cápá-n, ahol a Mester körmére nézhet?</p>
					<p>- Ostobaság - mondta a Halacska Privát Eleknek. - A Mester egyszerűen lelövi
                        a kölyköt.</p>
					<p>- Ez mind amiatt a hülyeség miatt van, mert a légióba léptél! - kiáltott a
                        “Kapitány”.</p>
					<p>- Nem félek én egy Privát Elek mellett senkitől! - állapította Gorcsev
                        feltörő lelkesedéssel.</p>
					<p>- Ebben sok logika van - bólintott a “Kapitány”. - Hát várj, amíg
                        megbeszéljük...</p>
					<p>Ami ezután történt, az olyan volt Gorcsev előtt, mint egy rossz álom. Hét
                        órakor Privát Elek közölte vele, hogy magukkal viszik, de csak azon egy
                        feltétellel: ha elfogadja hálófülkének a szerszámraktárban elhelyezett
                        burgonyaládát, és kötelezi magát, hogy nem jön elő, csak ha a Mester
                        alszik.</p>
					<p>Kilenc óra előtt néhány perccel a ládában volt, és pajkos százlábúak
                        játszadoztak vele abban a hitben, hogy egyetlen hatalmas burgonyával van
                        dolguk. Kilenc óra tizenötkor Privát Elek egy üveg pálinkával és néhány
                        füstölt hallal otthonosabbá tette Gorcsev sivár hajlékát.</p>
					<p>Tíz óra felé megjelent a Mester, aki sasorrával, kék szemével, ősz hajával és
                        barna arcszínével ma olyan volt, mint egy sarkutazó, ha évek múltán
                        visszatér a nagyvárosba. Egy sovány, igen nagy fülű, szerény külsejű
                        fiatalember követte.</p>
					<p>- Ez itt monsieur Gafirone - mondta a Mester -, szintén velünk utazik.</p>
					<p>- Csak úgy lehet utazni, ha ketten együtt laknak - mondta Privát Elek. - A
                        Gyanús Cápa nincs berendezkedve személyforgalomra.</p>
					<p>- Csak egy kabinjuk van?... Az baj.</p>
					<p>- Az még nem volna baj, de egy kabinunk sincs, és fáskamra is csak egy van -
                        felelte Privát Elek.</p>
					<p>A Mester végigjárta a hajót, és végül a szerszámraktárhoz ért.</p>
					<p>- Itt fogok lakni - mondta. - Hozzák a bőröndömet.</p>
					<p>És ráült a burgonyaládára.</p>
					<p>Senki sem mert szólni.</p>
					<p>- Na, mit bámulnak?</p>
					<p>- Hol fog aludni?</p>
					<p>- Ezen a ládán.</p>
					<p>Letette az összegyűrt útiplédet, és máris végigfeküdt. Mit lehet itt
                        csinálni?...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Gafirone felkereste a Mestert. Már másnap volt. A Mester félálomban hevert a
                        ládán. Gorcsev félholtan a ládában.</p>
					<p>- Foglaljon helyet - mondta és felült. - Még alig beszéltünk egypár szót.</p>
					<p>- Köszönöm - felelte a sovány, nagy fülű egyén. - Együtt leszünk a túrán
                        is?</p>
					<p>- Nem. Az autó tulajdonosa kíséri majd önt, Gafirone úr.</p>
					<p>“Hol hallottam ezt a nevet?” - töprengett a ládában Gorcsev.</p>
					<p>- Miért érdeke az illetőnek, hogy kocsija rekordot javítson?</p>
					<p>- Fogadott egy barátjával ez az úr - magyarázta a Mester -, hogy a túrakocsi
                        jó idővel fut sivatagi terepen is.</p>
					<p>Most valami meglepő dolog történt. Gafirone úr elővett egy kis lakkozott
                        dobozt, és mindenféle apró ollót, csipeszt, körömreszelőt helyezett el maga
                        előtt.</p>
					<p>- Nem haragszik, ha a körmeimet ápolom beszélgetés közben? Mint annyi más
                        versenyző, én is motorszereléssel kezdtem - csettentgetett a kisollóval. -
                        Váratlan karrierem abba a helyzetbe hozott, hogy a műhelyben sokat
                        szenvedett körmeim végre megértő ápolásban részesüljenek... Szegények...</p>
					<p>És sóhajtott. És reszelt. “Semmi kétség, a pasas bolond...” - gondolta
                        Gorcsev, a pajkos százlábúak mérsékelten kellemes társaságában. Az illető
                        nevéről most már tudta, hogy honnan ismeri: mint autóversenyzőt hallotta,
                        vagy olvasta.</p>
					<p>- Ez szép öntől - felelte a Mester.</p>
					<p>- De körmeim még ma sem felejtik régi gyászukat. Hiába ápolom őket,
                        meglátszik rajtuk a sötét múlt! Ó, mennyit töredeztek szegények, milyen
                        rövidre kellett vágnom őket. Ha nem hinném, hogy valami úri, rózsaszín
                        körmök lesznek, talán nem is élnék már.</p>
					<p>És reszelt, sőt egy kis bőrt a fogaival is leharapott.</p>
					<p>Szomorú ember volt, de a körmei jövőjét rózsaszínben látta.</p>
					<p>- Ha az én hibámból kifolyólag meghiúsul a start - mondta, és egy apró
                        csáklyával a körömágyat túrta - tizennégyezer frankot visszafizetek, mert
                        nálam első a tisztesség.</p>
					<p>- Nálam is - felelte a Mester, és nem sült ki a szeme.</p>
					<p>- De húszezer frank mindenképpen jár.</p>
					<p>- Ne tekintse ezt versenynek. Önnek egy autót versenytempóban kell
                        eljuttatnia valahová.</p>
					<p>- Milyen karban van a kocsi?</p>
					<p>- Elsőrangú Alfa Romeo, speciál alvázzal, amely nehéz, mint a terepjáró
                        autóké.</p>
					<p>- Nagyszerű - felelte a versenyző, és leterpesztette a kezét, mint valami
                        kacsalábat, azután egy apró ecsettel sorra megérintette az ujjain minden
                        egyes körmét, egy-egy csepp lakkot kenve rájuk. - Sivatagi terephez jó a
                        nehéz kocsi.</p>
					<p>- Oranban beköltözik az Imperial szálló-ba. A megbízóval valószínűleg már
                        másnap találkozik.</p>
					<p>- Hol találkozom a megbízóval?</p>
					<p>- Felkeresi önt a szállóban. Báró Lingeström a neve. A pénzt is ő adja.</p>
					<p>- Azt megmondom önnek előre - szólt a szerelőből lett versenyprimadonna -,
                        hogy nem vettek meg engem. Ha valami nem tetszik, fütyülök a pénzre.</p>
					<p>- Lingeström báró rendes, finom ember, meg lesz elégedve.</p>
					<p>Most porral hintett be egy kis szarvasbőrt, és azzal fényesítette hajdan
                        mostohán kezelt körmeit.</p>
					<p>- Tessék - mondta a Mester -, itt a pontos térkép.</p>
					<p>Gafirone figyelmesen megnézte a térképet. De azért ráspolyozott is
                        közben.</p>
					<p>- Szóval - folytatta a Mester és szemöldöke megrándult, mert a ráspolyozás
                        hiszterizálta - ezen a feketével kirajzolt vonalon haladva eléri Ifiriz
                        néger szabad államot. Ide kell vinnie az autóval Lingeström bárót.</p>
					<p>- És ez a másik vonal, a vörös?</p>
					<p>- Ha rátéved a vörössel jelzett útra, akkor vége mindennek! A Próféta
                        Papucsá-hoz vezet!</p>
					<p>- Miféle veszélyt jelenthet ránk nézve egy házicipő?</p>
					<p>- A Próféta Papucsa egy furcsa alakú holtmeder, ahol Lingeström báró
                        legnagyobb ellenfele, egy Abe Padan nevű bennszülött főnök tartózkodik. Erre
                        vezet a másik út, amit a vörös vonal jelez. Itt a térkép, uram, jól tegye
                        el.</p>
					<p>- Köszönöm. Nem zavarja, ha átfestem ismét?</p>
					<p>- De uram! Miért akarja a térképet átfesteni?</p>
					<p>- A körmömről beszéltem!</p>
					<p>Kinyitotta a lakktáskáját, és maga elé rakta a holmikat. Gorcsev ezalatt
                        százlábúakat és más, sűrűn előforduló rovarokat gyűjtött egy
                        gyufaskatulyába, mintha valamilyen módszeres, tudományos eljárással a
                        ládában tenyésző állatvilág osztályozására készülne.</p>
					<p>- Negyvenezer frankot kap tőlem partraszállás előtt. Az Imperial szálló-ban
                        felkeresi majd Lingeström, és elintézi a többit.</p>
					<p>- De figyelmeztetem, ha nem tiszta az ügy, én visszalépek.</p>
					<p>- Mondtam, hogy nincs ok aggodalomra, az ügy tiszta. A fő, hogy óvatos
                        legyen, különösen egy bizonyos Gorcsev nevű egyént illetően.</p>
					<p>- Az kicsoda?</p>
					<p>- Veszélyes kalandor. Csak addig vagyunk biztonságban tőle, amíg ezen a hajón
                        utazunk.</p>
					<p>- Érdekes - csodálkozott Gafirone -, mennyi bogár futkároz magán.</p>
					<p>A Mester lenézett, és rémülten nagyot kiáltott, majd táncolt, ugrált, dobálta
                        magáról a ruhát, inget, mintha megőrült volna.</p>
					<p>Százlábú és egyéb rovarok légiója szaladt fürgén mindenfelé, haján,
                        nadrágján, testén. Már csípték is, pokolian.</p>
					<p>...Ugyanis, amíg beszélt, Gorcsev fáradhatatlanul gyűjtötte a bogarakat, és
                        ha megtelt a skatulya, akkor kibocsátotta a dühödt férgeket a láda
                        hasadékán, ott ahol a Mester bokája és nadrágszára látszott.</p>
					<milestone n="4" unit="endSubChapter"/>
				</div>
				<div type="chapter">
					<head>XIV. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>Már nem voltak messze az afrikai parttól, és mindattól, ami e különös hajóút
                        végén várt rájuk, csupa bolond fordulat, lehetetlen fejlemény, egy démoni
                        autó miatt. A Gyanús Cápa legénysége együtt volt este a szerszámraktárban. A
                        Mester a hajó túlsó végében hált, és erősen bekente magát valamivel. A
                        százlábúak támadását élete legszörnyűbb élményei közé sorolta, és teste még
                        egy hét múlva is hólyagos volt. Tőle tehát nem kellett tartani. Másféle
                        probléma okozott sok gondot a bizományi rablók-nak. A magárahagyatott,
                        tehetetlen fiú ügye foglalkoztatta őket. Megbeszéléseiken a hallgatag
                        Drugics olcsó áron pálinkát adott át nekik állandó készletéből.</p>
					<p>- Azt hiszem - mondta például Privát Elek a hallgatag Drugicsnak -, ha ezt a
                        tehetetlen kölyköt nem hagyom elveszni, akkor a túlvilágon leírják a
                        számlámról azt a fűtőt. - És rövid tűnődés után, nagyot szíva a pipájából
                        hozzátette: - Tán a levélhordót is... Bárha pénzespostás volt az
                        illető...</p>
					<p>Érdekes, hogy ez a bús arcú fiú régen szunnyadó bűnügyi emlékek lelkiismereti
                        csészealját kavarta fel bennük. Legszívesebben minden elmulasztott
                        jótettüket dühödten kitöltötték volna rajta, sürgősen, hogy ellenszámlát
                        nyissanak maguknak valahol, ahol minden emberi rossznak számadása van, és
                        előbb-utóbb meg kell jelenni a rovancsoláshoz.</p>
					<p>Rézláb, a késelő, napokig szomorúan járt-kelt azon töprengve, hogy mit
                        lehetne kezdeni a fiúval. Szívügyük lett ez az istenverte, elhagyott
                        “Cservonec kölyök”, tehetetlenségével, szomorú, ijedt kék szemével.</p>
					<p>- Aszondom - ajánlotta Halacska -, hogy tanítsuk ki az orgazdálkodásra. Ahhoz
                        nem kell erő, egyszerű kereskedelem, jól jövedelmez.</p>
					<p>- Nem jó, mert becsapják ezt a maflát - vélte Privát Elek. - Legyen
                        hajószakács. Azt nem merik nagyon verni, mert nincs helyettese, és jóba
                        lesznek vele, hogy mélyen merítse meg a kanalat.</p>
					<p>- Ez jó - bólintott a hallgatag Drugics, és miután megállapodtak, a Halacska
                        rázendített a szájharmonikájára.</p>
					<p>Egy állandó őrszem ezalatt a Mestert figyelte, mert féltek, hogy Gorcsev
                        elleni dühét a fiún tölti ki. Ha a tisztes külsejű rabló közeledett, Gorcsev
                        visszavonult a ládába, meghitt százlábúi közé. Mit szóltak volna, ha
                        váratlanul kiderül, hogy a tehetetlen fiú személyesen Gorcsev?</p>
					<p>Ezt a meglepő fordulatot még tartogatta számukra a sors.</p>
					<p>Gorcsev sok mindenben használhatónak bizonyult. Esténként a muzikális
                        Halacska harmonikakísérete mellett énekelt. Ugyanis Gorcsev megtanította
                        őket néhány igen szép Volga-dalra. Ő maga fütyülte a tercet, Privát Elek
                        adta hozzá a basszust, Rézláb a tenort, és a hallgatag Drugics a
                        pálinkát.</p>
					<p>Csak évek múlva derült ki, hogy a betanult Volga-dalok az eszperantó néven
                        közismert világnyelvre átültetett részletek a finn nép hősi
                        Kalevala-eposzából.</p>
					<p>Oran előtt már Gorcsev önállóan készítette az ebédet, és valamennyiüknek
                        nagyon ízlett a szárazbabfőzelék, amelyben két kiló marhahús és egy teljes
                        iránytű főtt. Csak bokszolni nem akart az istennek sem.</p>
					<p>...Amikor feltűnt Oran kikötője, Gorcsev a fülke ablakánál ült és kinézett,
                        mellette Privát Elek pipázott. Kabátját közben visszaszerezte az
                        alkoholmérgezésből lábadozó Porteniftől, aki a fenékben lakott. Mindketten
                        nézték a République luxushajót, amely ott kötött ki a Gyanús Cápa mellett. A
                        part messze volt. Ennél a dokknál a nagy óceánjárók vesztegeltek.</p>
					<p>- Ezen viszik az autót... - dünnyögte Privát Elek. - Valami tábornok, meg a
                        cimborája.</p>
					<p>Tehát de Bertin és Laboux a République-en jöttek át. És bizonyára Anette
                        is.</p>
					<p>De miért bérelnek ezek autóversenyzőt, ha az Alfa Romeo Laboux tulajdonában
                        van? Milyen zseniális terv az, amit Drugics említett? És egyáltalán, mi a
                        csoda van az Alfa Romeo körül, hogy ilyen ádáz harc folyik? Ezen töprengett
                        Gorcsev. Közben a République-en megkezdődött a rakodás. A bámészkodó
                        munkások nem sejtették, hogy a mai napjuk milyen rendkívüli eseményeket és
                        meglepetéseket fog hozni. Gorcsev most meglátta Labouxt a République
                        fedélzetén.</p>
					<p>Aha! Nézi a rakodást! A hatalmas daru időnként zörögve kiemelkedett a hajó
                        mélyéből, azután elindult, messze oldalra kitérve, mintha a nyílt tenger
                        felé vinné a terhét, és csak jóval feljebb, ahol elérte a derékszögben fekvő
                        vastraverzet, futott az acélházikó a rakpart felé.</p>
					<p>Most felkúszott a hajó mélyéből egy hatalmas Alfa Romeo!... Oldalt zörögve
                        fut a daru kis kunyhója és a remek kocsi inogva, libegve utazik a víz
                        felett...</p>
					<p>- Te fiú - súgta a fülébe Privát Elek, és meredten nézett az imbolygó autóra,
                        amely most egy pillanatra megállt a levegőben. - Te... kölyök... - hangja
                        rekedt és forró volt, a szeme csillogott -, hallgass ide, és... és azután
                        felejtsd el, amit mondok, mert agyoncsaplak: ez itt a világ legértékesebb
                        autója...! Tizennégy karátos aranyból van!</p>
					<p>Gorcsev tátott szájjal bámult a magasba...</p>
					<p>Azután ijedten felkiáltott:</p>
					<p>- A lánc elszakadt!</p>
					<p>Egy másodperc... és a tizennégy karátos Alfa Romeo lehullik a nyílt tengerre,
                        roppant víztölcsér szökik fel, hatalmasat loccsanva, aztán elnyeli az autót
                        nyomban a nyugtalan óceán mélye...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Ez az eset éppen azért volt rendkívüli a démoni autóval, mert teljesen
                        kívülálló egyéneket is megragadott, és céltalan szenvedéseken keresztül
                        magával vonszolta őket.</p>
					<p>Ilyen vonszoltja volt például e hihetetlen ügynek a jámbor Vanek úr. A
                        legénységi szobában fehérnemű-vasaláshoz használták az ágyát, mert Vanek úr
                        itt sohasem fordult meg, mivel állandóan büntetését töltötte a fogdában.
                        Ezért vasaltak a fekhelyén. A légióban még egy ágy sem heverhetett parlagon.
                        Délelőtt Vanek úr körbefutott a napon, utána kivonult gyakorlatozni, és
                        napközben fegytársa Mehár, egy félszemű török, rendszeresen megverte. Minden
                        étkezés után, mintha a verés kanalas orvosság lenne. Az óriás törökkel
                        valamilyen félreértése volt Vanek úrnak, amit nem lehetett sohasem
                        tisztázni, mert Mehár kizárólag az anyanyelvén beszélt. Amikor Vanek urat
                        először vitték a cellába, a félszemű óriás már ott raboskodott, és hol arcra
                        borult, hol felemelkedett, tárt karral. A titkár érdeklődéssel szemlélte, és
                        később megkérdezte, hogy ezt a szabadgyakorlatot napjában hányszor
                        végzik.</p>
					<p>A török néhány mássalhangzót kiáltott feléje.</p>
					<p>- Kérem... - mondta Vanek úr - én értek ehhez valamit, mert az
                        unokatestvéremnek testmozgásiskolája volt, és növendékeivel együtt Dalcroze
                        nevű mozdulatokat végzett a szabadban, amíg egy tisztiorvos közbelépése
                        véget nem vetett ennek az állapotnak.</p>
					<p>Mehár erre kissé nyugodtabb lett, és később már barátságosan mosolygott
                        is.</p>
					<p>Most történt a baj! Vanek úr megjegyezte, hogy szép idő van.</p>
					<p>És ez az, amit nem kellett volna tennie!</p>
					<p>Mit értett félre a török? Sohasem derült ki.</p>
					<p>De az időre vonatkozó megjegyzés leírhatatlan idegállapotba hozta. Két kézzel
                        verte a mellét, ordítozva esküdözött valamire, és igazi könnyeket sírt.</p>
					<p>- De kérem... - hebegte Vanek úr. - Ha akarja, visszavonom, és elismerem,
                        hogy az időjárás túlnyomóan száraz, viharos, sőt amennyiben tetszik, talaj
                        menti fagy várható...</p>
					<p>- Te... kutya... hitetlen... - üvöltötte, és megragadta a nyakát. - Úgy
                        látszik... nem tudni, hogy ki én vagyok?!</p>
					<p>- Kérem... - rebegte Vanek úr. - Mondja meg, milyen állat ön, és én úgy fogom
                        szólítani...</p>
					<p>...Az őr, aki a vacsorát hozta, megmentette Vanek úr életét. Sok már nem volt
                        benne, mert Mehár, az óriás török, miközben fél szeméből igazi könnyeket
                        sírt, rabtársa fejét-hátát átkozódva verte a cellaajtóhoz.</p>
					<p>Mehár még sokszor megverte a titkárt, mert Vanek úr puszta látásától
                        elkeseredett, és nem tudott uralkodni magán.</p>
					<p>De sohasem derült ki, hogy milyen félreértésre adott okot az időjárásra
                        vonatkozó kitétel.</p>
					<p>A titkár tisztában volt vele, hogy ha nem sikerül idejében egy tolmácsot
                        szereznie, akkor a török előbb-utóbb végez vele.</p>
					<p>És Gorcsev közben értesítette, hogy némi türelemre van szükség, de jön. És
                        mellékelte a befizetési lapokat. Würfli úr, akit az ötórai teák intézménye
                        kergetett a csődbe majd a légióba valamilyen titkos oknál fogva úgy érezte,
                        hogy neki Vanek úrral össze kell tartania, és ezért sűrűn molesztálta a
                        megviselt titkárt.</p>
					<p>- Mi jobb emberek vagyunk - súgta titokzatosan a gyakorlótéren egy
                        pocsolyában, ahol éppen feküdtek. Mert ha az őrmester hasra vetést
                        vezényelt, Vanek úr általában egy pocsolya vagy árok előtt volt.</p>
					<p>- Itt a pocsolyában, ezt higgye el, rondák vagyunk.</p>
					<p>- Kérem, kérem! Csak beszéljen egyes számban.</p>
					<p>- Miért? Én sem vagyok sokkal szebb, mint maga.</p>
					<p>- Mi rokon lelkek vagyunk, ezt higgye el!</p>
					<p>- Úgy érti, hogy maga az én lelki unokafivérem, vagy nagymamám? Mi közöm
                        magához?</p>
					<p>- A művészek szeretik a táncot.</p>
					<p>- Ez biztos - felelte vállát vonva.</p>
					<p>- A muzsikusok is és a festők is.</p>
					<p>- Továbbá a kőfaragók és a balett-táncosok. Hogy ezt minek mondja
                        folyton?!</p>
					<p>- Ide hallgasson - súgta, és közelebb csúszott Vanekhez a pocsolyában, ahol
                        hasaltak. - Együtt szökhetnénk.</p>
					<p>- Uram! Egy levelező meghal, de szerződést nem szeg!</p>
					<p>- Ön levelező is volt, Tintoretto úr?</p>
					<p>- Ezt a csúnya szót ne alkalmazza többé, ha azt akarja, hogy még más
                        pocsolyában is csevegjünk.</p>
					<p>- 27-es, maga bitang! - üvöltötte Verdier, és Vanek szomorúan súgta a
                        táncmesternek:</p>
					<p>- Ez megint én vagyok. A fene egye meg magát.</p>
					<p>- Hogy mer beszélni gyakorlat közben?!</p>
					<p>- Csak súgva...</p>
					<p>- Vigyázz! Kihallgatásra megy!! Tíz nap salle de police-t kér!</p>
					<p>- Még van két hét a régiből.</p>
					<p>- Csend!</p>
					<p>- Évekre menő restanciába jövök...</p>
					<p>- Ezért ötven guggolást csinálsz, egy... kettő...</p>
					<p>És ez így ment állandóan. Nem volt egy perce a kantin számára, alig
                        tartózkodott szabadlábon, és az első kimenőnapján beleütközött a
                        szerencsétlen éppen Marigon marsallba, aki mindig rosszkedvű volt, mert egy
                        golyót hordott a csípőjében, és ez nagy izgalmak vagy időváltozások esetén
                        megmozdult. A marsall egy nyomdánál elhaladva megpillantotta a szemüveges
                        közlegényt, amint visszafelé köszön a tulajdonosnak. És megemeli a
                        sapkáját! Nem állhatta szó nélkül, mert e látványtól megmozdult csípőjében a
                        golyó.</p>
					<p>- Közlegény! Maga bolond! Tegye fel a sapkáját!</p>
					<p>- Köszönöm, nem fázom. És különben is, a katona legyen edzett - felelte és
                        barátságos mosollyal legyintett.</p>
					<p>- Közlegény! Ki vagyok én?</p>
					<p>Vanek úr ijedten nézett jobbra-balra.</p>
					<p>- Tigris?... Kérem, ha nem az, én... kitalálom...</p>
					<p>A marsall csípőjében egyet fordult a golyó. Ott állt előtte egy katona,
                        minden gombja piszkos, mintha őskori lelethez tartozó patinás, régi pénzt
                        varrt volna a zubbonyára, oldalfegyvere a gyomra táján csüng, testének
                        hossztengelyével párhuzamosan, sapkáját a combja mellett fogja, mint valami
                        levélhordó. Nom du nom!</p>
					<p>- Közlegény! Azonnal tegye fel a sapkáját! Maga agybeteg.</p>
					<p>- Kérem, ezredorvos úr - dadogta és feltette a sapkáját. - Én ugyanis új
                        alkalmazott vagyok a hadseregnél...</p>
					<p>- Melyik erődben szolgál? Adja meg az adatait!</p>
					<p>Ami ezután történt, azt a marsall még évek múlva is fátyolozott hangon
                        mesélte, és a golyó hosszan rezgett a csípőjében...</p>
					<p>A közlegény ugyanis könnyedén a zsebébe nyúlt, elővett egy névjegyet, és
                        átnyújtotta. Az ősz katona úgy meghökkent, hogy mindenről megfeledkezve
                        feltette a pápaszemét. Nem akart hinni a szemének, amikor ezt látta:</p>
					<p>VANEK B. EDUARD</p>
					<p> közlegény</p>
					<p> Idegenlégió ORAN</p>
					<p> Fort-St-Thérèse</p>
					<p> Telefon: 3736</p>
					<p>A marsall szeme kimeredt.</p>
					<p>- Mars! Majd ezért intézkedem. Maga hazamegy az erődbe, és jelenti
                        kihallgatáson, hogy találkoztunk.</p>
					<p>- Ki kíváncsi ott az én privát ügyeimre? Annyi a dolog...</p>
					<p>- Takarodjon! Idióta! Lelépni!</p>
					<p>- Honnan?... - kérdezte ártatlan ijedtséggel, és itt végetért a dialógus. A
                        marsall megfenyegette halálsápadtan, és ment. Annyit még látott futtában,
                        hogy a légionárius udvariasan megemeli a sapkáját...</p>
					<milestone n="2" unit="endSubChapter"/>
				</div>
				<div type="chapter">
					<head>XV. FEJEZET</head>
					<milestone n="1" unit="startSubChapter"/>
					<p rend="head">1</p>
					<p>Hosszas hallgatásba merülve ültek az orani nyaraló teraszán. De Bertin
                        mindenféle hatóságnál eljárt, hogy az autót sürgősen felemeljék a mélyből.
                        Sajnos hátráltatta az ügyet, hogy ott, ahol az autó elmerült, a tenger több,
                        mint száz méter mély volt. Ahhoz, hogy kiemeljék az Alfa Romeót, a
                        haditengerészetnek egy különleges segédhajót kellett volna igénybevenni,
                        ilyen azonban a helyszínhez legközelebb Brest kikötőjében horgonyzott, és
                        egy teljes napba telt, amíg az admiralitásnál elintézték, hogy a vízbe
                        hullott autó kiemelésére Oranba irányítsák azt a bizonyos aknaszedőt...</p>
					<p>- A késés most veszélyes - mondta Laboux -, mert ha Abe Padan felkelői nem
                        jutnak idejében fegyverhez, akkor elfojtják az egész lázadást.</p>
					<p>- Hová kellett volna vinni az autót? - kérdezte Anette, aki általában szótlan
                        volt és sápadt.</p>
					<p>- A Próféta Papucsá-hoz. Abudir oázis közelében van ez a sziklás hely. Ott
                        táborozik Abe Padan.</p>
					<p>- És miért hagyja ezt a portugál?</p>
					<p>- Ifiriz felől ez a helység megközelíthetetlen. Francia területen kellene
                        átvonulnia, mert egy semleges zóna elvágja Ifiriz északi részét, és csak
                        fegyvertelen polgárok közlekedhetnek erre.</p>
					<p>- És hogy fog Abe Padan támadni...?</p>
					<p>- Hm. Neki sikerülne éjszaka átjutni a francia zónán... Dizardnak erre nincs
                        esélye, mert a francia határvadászok csak azt nem látják, amit nem
                        akarnak...</p>
					<p>Anette hallgatott. André teát szervírozott, és nem tolakodóan, de mégis
                        bizonyos enyhén drámai arckifejezéssel jelezte, hogy amennyire ezt
                        viszonylatuk engedi, szomorúan értesült az autó elvesztéséről.</p>
					<p>- Mit gondolsz? - kérdezte Laboux a leányát.</p>
					<p>- Semmit. Illetve... szegény Gorcsevre...</p>
					<p>- Jól van ez az ember... Bertin érdeklődött - mondta halkan.</p>
					<p>- Oranból az első napon továbbment a század - szólt közbe a tábornok. -
                        Néhány kilométerre innen, Bores-Bouledinben állomásoznak a kiképzőtáborban,
                        és Douville tiszthelyettes ismét kapott kétezer frankot, hogy jól bánjon
                        vele, de elárulom neked, hogy ezt Laboux adta.</p>
					<p>- I... igen... Sajnálom, hogy... az az ostoba...</p>
					<p>Nem folytathatta. Anette a nyakába borult, és megcsókolta. Közben egy könnye
                        is kihullott.</p>
					<p>Douville tiszthelyettes csakugyan jól bánt a 21-essel, és Cortot
                        érthetetlenül állt az altiszt nagylelkűségével szemben, aki nem volt régi
                        cimborája, mint Hector Potiou, de olykor húsz-harminc frankot is adott neki
                        italra. Ha tudta volna, hogy az alkoholizmusát a számára küldött pénz egy
                        töredékéből finanszírozta Douville, hát másképpen fogadja a jóságát.</p>
					<p>- És... mi lesz, ha kiképezték? - kérdezte Anette.</p>
					<p>- De Bertin mindent megtesz, hogy ne küldjék a sivatagba... Állandó
                        érintkezésben van a századparancsnokkal is. Ez tudja már, hogy Gorcsev
                        valamilyen okból különösen fontos személy.</p>
					<p>- Valamilyen okból! - kiáltotta panaszosan a leány. - Abból az okból, hogy
                        szeretem! Hogy sohasem fogok mást szeretni!</p>
					<p>Laboux sápadtan hallgatott. Gorcsev elhamarkodott lépése nagy súllyal ülte
                        meg a lelkiismeretét.</p>
					<p>- A sors - mondta később - keservesen megbüntetett, hogy szigorú voltam
                        hozzá. De mégis igazam volt! Nem adhatom a leányomat az első ismeretlen
                        jöttment fiatalemberhez!</p>
					<p>- Nem jöttment! - kiáltotta Anette. - És szeretem! Vedd tudomásul, hogy
                        hozzámegyek!</p>
					<p>- Nem! Gorcsev kalandor! Fenntartom! - kiáltotta az asztalt csapkodva. És
                        André dölyfös arccal tálcára rakta a csészéket, hogy gazdája rossz modorát
                        ne hirdesse fennhangon e porcelánok undok csörgése.</p>
					<p>- Szeretem!</p>
					<p>- Én elutasítom! Ezt állom. Bármit is hoz a jövő ebben az ügyben! - kiáltotta
                        Laboux kivörösödve.</p>
					<p>És a jövő, mintha végszóra jelentkezne egy színpadi jelenetben, máris hozott
                        valamit, amire a legkevésbé számítottak, ami az elveszett autó szerencsétlen
                        eseménye felett érzett szomorúságukat megtízszerezte: André behozta a
                        postát, emelt fővel, ridegen, mintha valamennyi levél régi haragosa
                        lenne.</p>
					<p>Az egyikben Bores-Bouledinből a századparancsnok néhány részvétteljes sorban
                        közölte, hogy Gorcsev Iván újonc szívszélhűdésben, váratlanul meghalt...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Az alkoholista Cortot halálához kissé hozzájárult a nagylelkűség, amit
                        Douville Laboux pénzéből gyakorolt. Hector Potiou hagyta, hogy szabadon
                        járkáljon, Douville pénzelte, nem csoda hát, ha éjjel-nappal részeg volt. És
                        amit évek óta jósoltak a fegyházi orvosok, bekövetkezett. A szív felmondta
                        egy futólépés gyakorlaton a szolgálatot. De hiszen Cortot maga is sejtette,
                        amikor elhatározta, hogy beáll a légióba. Meghalni tért vissza
                        Franciaországba, és legalább egy régi pajtás, Hector Potiou karjaiban
                        végezte, francia földön, részegen...</p>
					<p>...Anette néhány injekció után feleszmélt az ájulásból, és kinyitotta szemét.
                        Holott úgy érezte most, hogy jobb lenne örökre behunyva tartani.</p>
					<p>Laboux görnyedt háttal ült egy karosszékben.</p>
					<p>Megtörte az ügy. A távozó orvos után, mint mefisztói kénkőfüst: éterszag
                        terjengett a szobában.</p>
					<p>- Legalább te légy erős - mondta de Bertin. - Meg kell nyugodnunk a
                        szerencsétlenségben. Ez a fékezhetetlen ember maga kereste a sorsát,
                        amelynél jobbat érdemelt.</p>
					<p>Laboux-t gyötörte a lelkiismeret. Milyen kedves, vidám fickó, és egy ostoba
                        tréfa miatt...</p>
					<p>- Mikor temetik? - kérdezte de Bertint.</p>
					<p>- Ma délután.</p>
					<p>Most Anette lépett hozzájuk. Határozottan, egyszerűen és nyugodtan
                        mondta:</p>
					<p>- Te nem akartál rosszat... és... - de nem bírta folytatni. Sírt.</p>
					<p>Azután elindultak autón a kiképzőtábor felé. Borús, bús nap volt. A langyos
                        levegőben elkeveredett a nyílt tengerből becsapódó köd. Nagy vihar lehetett
                        valahol az öböltől messze, kint, a nyílt óceánon.</p>
					<p>A napok óta járó bóra csúf szele párasziporkákat sodort az arcukba, és nedves
                        volt minden. Így érkeztek Bores-Bouledinbe, hogy részt vegyenek a szomorú
                        légionárius-temetésen. Tócsák és ázott pálmák között szabálytalanul elszórt
                        barakkokból állt ez a kiképzőtábor.</p>
					<p>A századparancsnok megmutatta a barakkot, ahol “Gorcsev” lakott, a
                        fekvőhelyét, a holmiját. Az ágy mellett, a földön egy tábla bagó hevert. A
                        tábornoknak ez gyanús lett. Nem olyan fiúnak látszott szegény, mint aki
                        bagót rág.</p>
					<p>- Mutasd meg, kérlek a holmiját - kérte de Bertin a parancsnoktól.</p>
					<p>- Az őrmester a raktárba vitette...</p>
					<p>A századparancsnoknak dolga volt. Átadta a látogatókat Hector Potiounak, aki
                        igen megrémült, amikor a tábornok “Gorcsev” poggyászát akarta látni. Most
                        baj lesz... Hiszen ő jól tudta, hogy Cortot nem azonos Gorcsevvel.</p>
					<p>Lementek a raktárba, és ott Potiou elébük tett egy nagy sárga bőröndöt. Ott
                        fityegett rajta egy névjegy: Gorcsev Iván. És néhány finom holmi közül
                        előkerült vagy fél tucat fénykép.</p>
					<p>Ő volt!</p>
					<p>A fiatalember kedves, vidám feje mosolygott rájuk a felvételről, egy kissé
                        illetlenül ferdére feltett szalmakalapban.</p>
					<p>Semmi kétség... Aki csak egyszer is látta, felismeri: ez Gorcsev!</p>
					<p>Hector Potiou halálsápadtan állt. Ő megmondhatta volna, hogy a fénykép
                        eredetije sohasem szolgált itt, a sárga bőröndöt egy hentes révén kapta
                        Cortot a postán. Ez az alak ellopta még Marseille-ben az igazi Gorcsevtől a
                        bőröndjét, és egy katona bosszúból feljelentette. Az illetékes katonai
                        hatóság megbüntette a hentest, és a bőröndöt Cortot-nak továbbította, miután
                        az Gorcsev név alatt szolgált. Ha Potiou őrmester ezt elmondja, akkor
                        piszkálni kezdik a Cortot-ügyet, és abból baj lehet. Tehát állt rémülten,
                        sápadtan és hallgatott. Laboux a száját rágta. Anette zokogott, és később
                        elmentek a légionárius temetőbe, ahol megkezdődött az egyszerű szertartás...
                        A koporsó készenlétben várta a lebocsátást, és ez állt rajta szép fehér
                        betűkkel:</p>
					<p>Gorcsev Iván, közlegény</p>
					<p> élt 22 évet</p>
					<p>Anette nem vette le a szemét a felírásról, és nagy könnycseppek folytak végig
                        az arcán. Legalább meggyászolta valaki ezt a Cortot is, aki igazán nem
                        szolgált rá ilyesmire. De hát az egyetlen tisztesség, amire ezen a földön
                        senki emberfia nem lehet méltatlan, az hogy elsirassák, amikor már meghalt.
                        És ha nem is személyesen az ő tetemének szólt a hulló könny, bizonyára
                        jólesett volna az öreg apacsnak, ha metafizikailag rangrejtve jelen lehetett
                        volna a koporsón kívül ezen a temetésen, ahol finom emberek ennyire
                        gyászolják. Ebben a valószínűtlen esetben tán sajnálja, hogy Colette, a Víg
                        Párizsi Bodega pincérnője nem láthatja végtisztességét ez úri környezet
                        szomorúságától dekoráltan. Ha ugyan haláluk után is szívesen hencegnek az
                        emberek előkelő ismerőseikkel, ami nem valószínű, de nem is
                        lehetetlen...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Laboux szívét nehéz súllyal nyomasztotta az önvád Gorcsevért. Felült az
                        ágyban.</p>
					<p>Sirokkó volt. Párás, undok este.</p>
					<p>Egy éles vonal indult a szeme sarkából a tarkójáig, lehatárolva koponyája
                        harmadát, mintha görcsből készült sapkát viselne a feje búbján,
                        félrecsapva.</p>
					<p>A levegőben úszó gőzös, híg rothadás nyirkossá tette az ágyneműt, és a szoba
                        falai pállott szagot leheltek.</p>
					<p>Az ablakhoz ment.</p>
					<p>Sirokkó...</p>
					<p>Nedves háztetők, fényudvarban bóbiskoló lámpák látszanak a fullasztó
                        éjszakában. A különös, gonosz déli áramlás forrón végigsimítja az arcát,
                        pedig szélcsend van. Kettősen dobban és aritmiás vergődéssel küzd a szív;
                        belülről lüktet a dobhártya egy nyakütőér izgalmától, és összeáll a köd,
                        egyre sűrűbb, pinceszagú burokká.</p>
					<p>Sirokkó...</p>
					<p>Konyakot iszik... Az ablakkal szemben, a köd mozivásznán egy rezgő képet lát,
                        mintha kezdetleges laterna vetítené:</p>
					<p>Gorcsev Iván, közlegény</p>
					<p> élt 22 évet</p>
					<p>Járni! Menni!... Nem bírja a leánya tekintetét, nem bírja a saját
                        gondolatait... Úgy látszik, kiújul a maláriája... Láza lehet...</p>
					<p>Felöltözött, és elment otthonról... Elsietett.</p>
					<p>A szél sírt, vékony, átlátszó ködfátylak nyújtózkodtak a rossz szagú, langyos
                        estében... A nyílt óceán vihara kicsapott ide, az afrikai partra... A kikötő
                        táján valahonnan harmonika hallatszott. Néhány szirénabőgés vegyült a
                        muzsikába. A nedves fakoronák itt is, ott is felvillantak, ha ráhullott egy
                        elrohanó autó fénycsóvája valamelyikre.</p>
					<p>Bement az egyik kocsmába. Ha valami baja volt, lekívánta magáról az úri
                        életet, elvegyült a matrózok és más, egyszerű emberek világában. Máskor itt
                        jól érezte magát.</p>
					<p>- Konyakot!</p>
					<p>A kocsmáros gyanakodva nézte jóruhás vendégét.</p>
					<p>- Na, mit bámul! Hozza azt a konyakot, maga hülye!</p>
					<p>- Igenis! - felelte, és gyanakvása nyomban megszűnt.</p>
					<p>A harmonikához egy citera is csatlakozott. A Caporal bűze összevegyült a
                        kimért bor szagával. A nyolcadik konyak után kissé enyhült a belső
                        feszültsége. Élvezettel szívta be a ködpárától gőzölgő zubbonyok és nedves
                        gumikabátok leheletét.</p>
					<p>Forró fejjel kilépett a légtelen, homályos estébe. Elmosódott arcok tűntek
                        fel a párán át, fényes rendőrsapka... egy bandukoló, zörgő teherkocsi. A
                        távoli hajószirénák versenyt sírtak a szél zúgásával.</p>
					<p>Kissé szédült. Részeg lehet, gondolta... A sarki forgalmi lámpánál már
                        bizonyosan tudta, hogy részeg... Nyirkos karosszériák csillogtak, a zöld
                        jelzést várva... Egy mellékutcából hosszú dudálás, Laboux forró szemei előtt
                        ismét feltűnik a sírfelirat: “élt 22 évet”. Szédült...</p>
					<p>És most a sarkon befordul az elmerült kocsi, a nagy, kék Alfa Romeo...</p>
					<p>Sikolt a fékje... Ott a kilincse mellett a háromszögletű jel, amit ő kapart
                        le a zománcról... És a kormánynál a halott légionárius, Gorcsev!</p>
					<p>Sapkája, tarkóvédője, egyenruhazubbonya is látszik, és egy szomszéd autó
                        fénykévéjében az arca is!...</p>
					<p>A halott katona vezeti az elsüllyedt autót! És átsiklik a vörös fény alatt.
                        Mit törődik egy kísértet a forgalmi jelzéssel?... Laboux csak állt, bután,
                        forró fejjel!</p>
					<p>Hahó! Gorcsev! Hát bocsáss meg! Én nem akartam!</p>
					<p>Hangtalan kiáltás volt ez, amit a fényektől rongyolt ködben úszó látomás felé
                        küldött... Jól tudta, hogy részeg, hogy ha odamenne a bizonytalan körvonalú
                        autóhoz, az Gorcsevvel együtt semmivé válna...</p>
					<p>Homályos emberalakok, árnyak, párafoszlányok mögött még látja elsuhanni, és a
                        jól ismert, tompafényű hátsó lámpa furcsa, parázsló ásványa visszaopálzik,
                        bágyadt sugárzással. Azután bekanyarodik a sarkon merész szögben, és
                        eltűnik...</p>
					<p>De távoli csörömpölés hallatszik a kanyar felől... Ó, uram, atyám, hát ő
                        megölte ezt a fiút... Van mégiscsak valami megfoghatatlan lényege a testnek,
                        ami több, mint az anyag? Ami kevesebb, mint a semmi?...</p>
					<p>Ment az elsuhanó vízió nyomában, kuszált lelkiállapotban, a gőzölgő,
                        kontúroktól megfosztott utcai mozgalmasságban.</p>
					<p>Látta a halottat az elmerült autó kormányánál!</p>
					<p>Laboux végigsimítja verejtékes homlokát. Beleőrült ebbe?... Megy, kissé
                        részegen, tántorogva a ködben, egyenesen haza... Ez több volt, mint
                        részegség, több volt, mint láz... Ez vízió már. Fix csalódása az
                        érzékeknek...</p>
					<p>Befordul a téren, és otthon van...</p>
					<p>Mindkét karját védően maga elé taszítja, és fagyos bizsergés fut át a
                        testén!</p>
					<p>A villa előtt ott áll a nagy, kék Alfa Romeo, sértetlenül!...</p>
					<p>Állt és rámeredt. És kiáltani akart, de nem jött hang a torkán... Isten! Csak
                        ne őrüljön meg!</p>
					<p>Lihegve leült a ház vizes lépcsőjére, és nézte az autót, és akarta, hogy
                        eltűnjék a látomás... De hiába. Két tenyerébe hajtotta a fejét, majd ismét
                        felnézett. Hiába...</p>
					<p>Az autó ott állt, és vastag esőcseppek kopogtak a csodálatosan kék színű
                        zománcon...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Az események most már lélegzetnyi szünet erejéig sem eresztették ki kavargó
                        örvénygyűrűikből a Gorcsev nevű porszemet. A szerszámraktár ablakán leste,
                        hogy elmenjen a Mester és Gafirone. Miután a két utas végre elment, érte
                        jött a kapitány.</p>
					<p>- No, most a partra megyünk - mondta Privát Elek. - Remélem, már nem akarsz a
                        légióba lépni?</p>
					<p>- Nem, nem - felelte gyorsan, mert Gorcsev ezen a világon csak jótevőitől
                        félt, akik közül a hallgatag Drugics odáig elment részvét dolgában, hogy
                        leütötte egy létrával. - Szeretném meglátogatni egy rokonomat, és
                        visszajövök.</p>
					<p>- Gyere délután a Három Főkukac étterem-be. Ott várunk.</p>
					<p>- Mire várnak még, ha egyszer az autót elnyelte a tenger?</p>
					<p>- Azzal te ne törődj! Különben is mindenképpen várni kell, mert Lingeström,
                        Aldous és Portenif a Magdalena luxushajón érkeznek, és holnap dél lesz, mire
                        beáll.</p>
					<p>Gorcsevnek tetszett pártfogóinak bohém könnyedsége, amellyel túltették
                        magukat az Alfa Romeo pusztulásán. Kemény fiúk.</p>
					<p>A parton elbúcsúztak. A hallgatag Drugics külön is vállon veregette
                        szeretettel, hogy leesett róla a sapka. De mindegy! A fő dolog az, hogy
                        megszabadult tőlük.</p>
					<p>Elsősorban a főpostára ment, hogy jött-e poste restante levele. Természetes,
                        hogy várta már egy levél.</p>
					<p>Amikor kibontotta, először kissé elszédült. Mi ez?</p>
					<p>VANEK B. EDUARD Kelt, 193............ </p>
					<p> magántitkár </p>
					<p> Idegenlégió (Afrika) </p>
					<p> Csekkszámla: BANQUE DE FRANCE 1701 </p>
					<p> Sürgönycím: VANEKLÉGIÓ </p>
					<p> Vezérképviselet: Oran FORT-ST.-THÉRÈSE </p>
					<p> Fiókok: Algír, Marokkó, Fez stb.</p>
					<p>T. Petrovics Leo igazgató úrnak ORAN Poste restante</p>
					<p>F. hó 18-i levelére válaszolva, van szerencsém értesíteni t. Igazgató urat,
                        hogy b. könyveim átvizsgálása alkalmával k. számláján az alábbi
                        esedékességek elmulasztott összegei fungálnak:</p>
					<p>Felemelt fizetésemre f. hó 1-től</p>
					<p>1000 fr </p>
					<p>Helyettesítési illetmény f. hó 2-től</p>
					<p>8000 fr. </p>
					<p>Összesen:</p>
					<p>9000 fr.</p>
					<p>Fennálló hátraléka bizonyára elkerülte sz. figyelmét, tehát tisztelettel
                        kérem, hogy azt nb. cégemnél mielőbb rendezni szíveskedjék.</p>
					<p>Egyben felhívom t. figyelmét, hogy a francia véderővel szembeni függő
                        viszonyom rendezése nem tűr halasztást, és azonnali jelentkezését
                        századomnál annál is inkább elvárom, mert ellenkező esetben legnagyobb
                        sajnálatomra kénytelen lennék továbbszolgálni, ami igen szomorú
                        következményekkel járna a fenti hadseregre nézve, és engem arra
                        kényszerítene, hogy az ügyben haladéktalanul megtegyem a dísz- és
                        futólépéseket. Késedelmétől megrendülten, de szíves megbízásait a jövőben is
                        mindenkor készséggel várom.</p>
					<p>Kiváló tisztelettel:</p>
					<p>VANEK B. EDUARD </p>
					<p> közlegény és magántitkár</p>
					<milestone n="4" unit="endSubChapter"/>
				</div>
				<div type="chapter">
					<head>XVI. fejezet</head>
					<milestone n="1" unit="startSubChapter"/>
					<p rend="head">1</p>
					<p>Az orani régi vár a tengerpartról kiszögellő földnyelven épült, alig néhány
                        száz éve, és a turisták szerint csodás kilátás nyílik a tengerre.</p>
					<p>A vár különböző, beomlott teraszai alatt van a Szultána Korridor. Abu ben
                        Masnir mór fővezér itt őriztette láncon egy hűtlen kegyencnőjét, hogy e
                        merőben radikális eljárással óvja a kísértéstől. Sikerült-e megóvni a
                        kegyencnő hűségét, vagy sem! Ki tudhatná ma már?... Sötét korok és hűtlen
                        asszonyok titkait még eddig senkinek sem sikerült pontosan tisztázni. Annyi
                        bizonyos, hogy ezt a földszinti helyiséget nem szívesen látogatják a
                        turisták, mert sok benne a denevér, a pók, a százlábú, és ártalmatlan siklók
                        is megfordulnak itt olykor.</p>
					<p>Ezt a helyet szemelte ki Gorcsev, mint olyant, ahol ruhát cserélhet Vanek
                        úrral, akinek a várban adott találkát.</p>
					<p>- Ne haragudjék uram, a késésért - mentegetőzött Gorcsev, amikor kezet
                        fogott. - Rajtam kívülálló okok miatt történt, és úgy hiszem, megfizettem
                        érte...</p>
					<p>- Azt hitte, hogy az ilyesmit megfizetheti pénzzel?</p>
					<p>- Hát, kérem - ismerte be Gorcsev. - Én azt hittem.</p>
					<p>Vanek úr búsan bólintott:</p>
					<p>- Önnek igaza volt.</p>
					<p>- Most felveszem a ruháját, és bemegyek a századához. Magát nem üldözhetik,
                        mert civil, engem nem küldhetnek el, csak kérdőre vonhatnak
                        távolmaradásomért.</p>
					<p>- Ezek ott nagyon érdekes dolgokat tudnak, arra figyelmeztetem - mondta
                        búsan, és kirakta a zsebeit... - Van egy tánctanár, aki állandóan a
                        művészekről beszél, de hasznos is néha, mert jól ismeri a fontosabb
                        állatneveket. A káplárnak kifogása van a galaci révkapitány felesége ellen,
                        és az őrmester megöli, ha nem nevezi Kabóca nevű állatok királyának.
                        Nagyjából ezek a fontosabb tudnivalók. Esetleg lesz ott egy Mehár nevű
                        indiai tornatanár, aki meteorológiai okokból kifolyólag megveri időnként
                        önt, ehhez hozzászokik idővel...</p>
					<p>Közben levette a ruháit, és Gorcsev beöltözött katonának. A nadrágot
                        hónaljáig húzhatta, és a zubbony felöltőszerűen csüngött és lebegett rajta.
                        De ez nem fontos. Viszont Vanek úr rosszabbul járt. Gorcsev vászonnadrágját
                        úgy ahogy fel akarta erőszakolni, mire az szétrepedt, de teljesen. Két
                        darabra.</p>
					<p>- Maga itt megvár - intézkedett nyomban Gorcsev -, amíg az első ócskástól egy
                        ruhát hozok.</p>
					<p>Vanek úr aggódva körülnézett.</p>
					<p>- Kínos heteim lesznek, amíg majd úgy adódik, hogy ismét felkeres.</p>
					<p>- Ne tréfáljon. Csak nem képzel rólam ilyesmit? Egy perc múlva itt vagyok. Ne
                        aggódjék - mondta Gorcsev, és elment.</p>
					<p>Egy perc múlva Vanek úr igazán nem aggódott, de úgy két és fél óra elteltével
                        már nyugtalan érzés fogta el, és amikor lassan bealkonyodott, elhatározta,
                        hogy érintkezést keres a külvilággal. Kilépett az ajtón, hogy intsen. Az
                        egyetlen felsőruha Vanek úr közelében a kabát volt.</p>
					<p>Azzal intett.</p>
					<p>Egy norvég balneológusnő, életének delén, de már a közeli alkonyt sejtető
                        arcvonásokkal, Kodakjával éppen arra jött, és nyomban elájult. Két napig
                        napszúrás ellen kezelték, mert képtelen volt elmondani, hogy mi a baja.
                        Később egy arra járó leányárvaházi növendékcsoport énektanára a fentiekkel
                        egyező előzmények után eltörte rajta az esernyőjét.</p>
					<p>Vanek úr ekkor megtörten, kimerülten visszaült a kőpadra, és olyan volt, mint
                        egy búskomor szultána, aki a fogságban hízásnak indult, és elvirágzott
                        bánatában, mert a féltékeny szultán lenyiratta a haját, de a bajuszához nem
                        engedett nyúlni.</p>
					<p>...Már beletörődött volna abba, hogy itt marad ezentúl, amíg Gorcsev
                        visszatér valaha, és nyers siklóhússal fog táplálkozni, amikor az énektanár
                        feljelentése alapján eljött érte az őrjárat.</p>
					<p>Miközben egy lópokrócba becsavarva, mezítláb, de megvasalva bandukolt a
                        kísérőivel, emlékezett egy őrült festőnek a Tettenért Remete című vásznára,
                        arra gondolt, hogy semmi értelme az őszinte vallomásnak. Ha elárulja
                        Gorcsevet, akkor ezután pénzt sem kap a szenvedéseiért, meg ki tudja, hogy
                        elhiszik-e a történteket?</p>
					<p>Eh!... Most már mindegy...</p>
					<p>A börtönbe érve megpillantotta Mehárt, aki éppen sűrű arcra borulásokkal
                        foglalkozott. Csendben leült a sarokba, és amikor a török megfordult egy
                        másodpercre, Vanek úr szerény mosollyal mondta:</p>
					<p>- Ráér a veréssel, ha befejezte. Nekem nem sürgős. Csak csinálja tovább,
                        őrült úr...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Mi történt Gorcsevvel? Miért feledkezett meg hányatott életű titkáráról? A
                        kilátás miatt. Ha az orani régi vár terasza előtt nem olyan tág panorámával
                        kínálja tarka kikötői látványát az öböl, akkor a titkár nem okoz
                        rajtaütésszerűen idegösszeomlást a svéd balneológusnőnél, és az énektanárnak
                        továbbra is megmarad jó karban az esernyője. Ezenfelül másképpen végződik
                        néhány becsületes és becstelen ember törekvése, fordítva alakul Abe Padan
                        király és a portugál Dizard trónviszálya, továbbá megváltozik az ifiriz nép
                        történelme.</p>
					<p>Mert Gorcsev lekönyökölt egy percre a teraszon, és nyomban megállapította,
                        hogy a vár alatt nyúlik az a kőgát, ahol a République és közvetlen közelében
                        a Gyanús Cápa vesztegel.</p>
					<p>És egyszer csak látja, hogy a République melletti gáton ott van a Mester,
                        megismeri a széles válláról, ősz fejéről, azután a púpos Halacska és az a
                        csámpás... Drugics! Az ott Privát Elek!! Egy tányérsapkás, hivatalos egyén
                        is velük van, és valami fuvarlevelet nézeget, amit a Mestertől kapott...</p>
					<p>Gorcsev izgatottan figyelt. Rövidesen megindult az egyik daru... a République
                        felett leereszti a láncát... Várakozás. Nemsokára a hajó mélyéről a magasba
                        emel valamit... Egy ponyvával védett autó... Látszik a négy kereke! Az óceán
                        felől egy ködfal közeleg! Az autó libegve halad a lánccal...</p>
					<p>Gorcsev nem érti, csak érzi, hogy mi van itt, és vadul dobog a szíve.</p>
					<p>Ez a tizennégy karátos autó! - kiáltja belülről egy hang, pedig nem lehet az,
                        hiszen a vízbe zuhant! - Nem! Itt valami történt! Rohan... Közben
                        elhomályosul a nap, begördül a nyílt tenger felől a köd roppant tankja, és
                        átvonul az utcákon, házakon, embereken... Szegény Vanek úr, mi lesz vele?
                        Eh! Rajta később is segíthet. Az autó ügye pillanatokon múlik...</p>
					<p>Gorcsev leér... Messziről látja, hogy a banditák jönnek a partra, végig a
                        mólón. Egy raktárépület kapujából figyeli őket. Homályos fények rezegnek a
                        síkos, feketén csillogó aszfalton, és a pokol katlanjának fullasztó gőze ül
                        mindenen.</p>
					<p>Munkások kiáltoznak... csikorgás... És a daru folyamatos zörgéssel görgeti le
                        a láncot... Partra helyezték az autót... Drugics eltávolítja a ponyvát,
                        Gafirone a kormányhoz ül, és bejáratja a motort... Gorcsevnek a motor
                        ütemére lüktetett a torka...</p>
					<p>Most egy közelgő taxi fénycsóvája növekszik a ködben... Odavilágít a
                        karosszériára, és az orosz önkéntelenül felkiált!</p>
					<p>Egy kéken zománcozott, hatalmas Alfa Romeo elindul, és magasra fröcsköli a
                        sarat...</p>
					<p>A tizennégy karátos autó volt!</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Gafirone, ahogy a Mester meghagyta, az Imperial előtt beült az Alfa Romeóba,
                        és a körmeit ápolta.</p>
					<p>Félóráig itt kell ülnie. Akkor indulás. Leterpesztett ujjait lakkozta
                        elmerülten, és halkan fütyült. A versenyző nagy gonddal festi a körmeit, oly
                        precíz, többféle síkból adódó hatásokat figyelve főműve előtt, az utolsó
                        ecsetvonások közben. Az utolsó ecsetvonás után gyorsan egymás felé rázogatta
                        a kezét, mintha tapsolna, de meggondolná, mielőtt összeér a két kéz.</p>
					<p>Valaki kinyitja a kocsi ajtaját. Egy fiatal katona áll ott feszes tartásban,
                        de teljesen fesztelen, bő egyenruhában.</p>
					<p>- Ön Gafirone autóversenyző?</p>
					<p>- Igen.</p>
					<p>- Szíveskedjék velem jönni.</p>
					<p>- Hová?</p>
					<p>- A városparancsnokságra.</p>
					<p>- Miért?</p>
					<p>- Az Ön kocsija ez a kéken zománcozott Alfa Romeo?</p>
					<p>- Ne...em... de ez egy úré, aki...</p>
					<p>- Szíveskedjék velem jönni, lehet, hogy csak egyszerű formaságról van szó.
                        Gyalog megyünk. A kocsi itt marad...</p>
					<p>A versenyző halottfehéren követi Gorcsevet. Sejthette volna, hogy ez nem
                        tiszta ügy.</p>
					<p>Komor épület elé érnek... A katona kinyit egy kiskaput, és Gafirone belép.
                        Függöny választja el a folyosó további részétől.</p>
					<p>- Itt várjon, amíg szólok az őrnagy úrnak.</p>
					<p>És átmegy a függönynyíláson. Gafirone vár... vár... Húsz perc elmúlik. Végül
                        kijön egy múlt századbeli alabárdos, pápai testőr, és meghökken a
                        versenyzőtől.</p>
					<p>- Kit keres?...</p>
					<p>- A... az őrnagyot...</p>
					<p>- Miféle őrnagyot? Ez itt az orani Klasszikus Színház művészbejárata. Hé!</p>
					<p>Gafirone kirohan, mint az őrült, és mindenkinek nekiütközik közben!... De
                        csak fut!!...</p>
					<p>Késő!... A hotel előtt a Mester szinte toporzékol... Ott van a kacsaorrú
                        kapitány, meg a többi elhanyagolt külsejű alak. Csak az autó nincs
                        ott...</p>
					<p>Gorcsev közben megelőzte a Mestert, taxin visszatért a szállóhoz, egyszerűen
                        beül a kormány mellé... begyújt, és elindul az autóval kísérteties
                        útjára.</p>
					<p>A sarkon feldönt egy újságosbódét, de félóra múlva megáll Laboux villája
                        előtt.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>- Mi történt? - kérdezte Rézláb, amikor Privát Elek értük jött a Három
                        Főkukac nevű étteremhez, hogy együtt menjenek a Főtérre, ahol a Mestert kell
                        vámi.</p>
					<p>- Ez a Gorcsev... - felelte fogcsikorgatva -, hogy gebedne meg. Ellopta az
                        autót. Bolonddá tette azt a versenyzőt.</p>
					<p>- Az úgyis bolond volt - állapítja meg a hallgatag Drugics, akit csak egészen
                        kivételes tévedések indítottak arra, hogy beszéljen.</p>
					<p>- Most már legalább elmondhatod, hogy mi volt ez a história az autóval, ami
                        hol a vízbe esett, hol ellopják.</p>
					<p>- Génuában feladott a Mester a République-re egy ugyanolyan kocsit, mint ez a
                        bizonyos tizennégy karátos - magyarázta Privát Elek - Gafirone versenyző
                        kocsijának mondták, és ponyvával volt bevonva. A fenékben odaállították
                        ennek a Laboux-nak az autója mellé. A hajóraktárnok a zsebünkben volt.
                        Kirakodás előtt a mi autónk ponyváját ügyesen Laboux Alfa Romeójára tette át
                        a raktárnok. Az egymás melletti két autó közül természetesen a ponyva
                        nélküli kék Alfa Romeót hitték Laboux kocsijának. Pedig az a mienk volt, és
                        Laboux tizennégy karátos autója ott állt mellette ponyvával fedve. Amikor
                        leszakadt a kocsi, persze, azt hitték, hogy az az övék.</p>
					<p>- Honnan tudták, hogy leszakad majd a darulánc?</p>
					<p>- Az volt a legegyszerűbb. A kicserélt kocsi ülése alá a raktárnok ötszáz
                        kiló súlyt helyezett el, amíg a hajó útban volt. Éppen háromszázzal több
                        volt, mint amit a csiga lánca az autóval együtt elbír. Persze alighogy
                        emelte, leszakadt.</p>
					<p>- Remek terv volt! És erre egy ilyen szélhámos...</p>
					<p>- Hát óriás ez a Gorcsev?! - kiáltotta Rézláb.</p>
					<p>Közben kiértek a Vár előtti dísztérre. Oranban, ha az ember ösztönösen jár,
                        biztos, hogy erre hozza a lába. A köd valamelyest felszívódott, és az eső is
                        elállt. Drugics, mint általában a zárkózott, nem barátkozó emberek, ínyenc
                        volt, mert az étkezés magányos öröme megfelelt természetének.</p>
					<p>- Hol lehet ez a Cservonec kölyök? - kérdezte a Halacska.</p>
					<p>- Csak nem veszett meg újra a légióval?</p>
					<p>Ebben a pillanatban egy óriási autó állt meg mellettük. Valami bútorszállító,
                        vagy ilyesmi lehetett.</p>
					<p>- Figyeljetek! Magyarázatra nincs idő. Egy óra múlva indulunk ezzel a
                        kocsival, csak Lingeströmöt várjuk.</p>
					<p>- Szállítmányozással fogunk pénz keresni?</p>
					<p>- Fogd be a szád! A tizennégy karátos autó a miénk lesz! Ez a kocsi itt
                        többet ér az előző tervnél! És benne lesz Gorcsev is rövidesen, arra
                        esküszöm!</p>
					<p>- De mi ez a kocsi?</p>
					<p>- Majd megtudod! Most még egy autó kell, mert megérkezett Lingeström a
                        meszticcel és Porteniffel... Itt várjatok!</p>
					<p>És máris leugrott a hatalmas, fedett autóról, beszállt egy arra haladó
                        taxiba, és elrobogott.</p>
					<p>- Te érted? - kérdezte Rézláb.</p>
					<p>- Rá kell bízni - dünnyögte Privát Elek. - Nagy esze van neki, azt meg kell
                        adni.</p>
					<p>Drugics a hatalmas ananászt szagolgatta.</p>
					<p>- Miféle autó lehet ez? - bámészkodott a púpos Halacska. De mielőtt
                        rátérhettek volna erre a kérdésre, Rézláb nagyot kiáltott:</p>
					<p>- Megvan! Nézd a marhát...</p>
					<p>...Gorcsev visszafelé Laboux villája elől sietett a Várba, rendkívül
                        nyugtalanul a lehetőségek miatt, amelyek Vanek úrral kapcsolatban számításba
                        jöhetnek, ha magára marad egy középkori vár kamrájában.</p>
					<p>...Egyszer csak ott áll mellette Privát Elek, Rézláb, a púpos Halacska és a
                        hallgatag Drugics, egy ananászt szagolgatva. Körülfogták.</p>
					<p>- Hé! Cservonec! Hát ez miféle dolog?!</p>
					<p>Gorcsev rémülten hátralépett. Szent isten! Ezek most feltartják, és Vanek úr
                        mélységes neglizsében ül a rab szultána cellájában.</p>
					<p>- Megbolondultál, te taknyos?</p>
					<p>- Hagyjanak engem, én...</p>
					<p>Most el volt szánva rá, hogy Vanek úr érdekében üt...</p>
					<p>...Ám a hallgatag Drugics elvette orra alól az ananászt, és minden további
                        vita helyett fejbe csapta Gorcsevet a nemes gyümölccsel, hogy az ifjú
                        elvesztette az eszméletét.</p>
					<p>Amikor magához tért, egy hatalmas teherautóban hanyatt feküdt, teljes
                        sebességgel robogtak, és valaki az arcába tüsszentett.</p>
					<p>Arra fordult, bágyadtan és csodálkozva látta, hogy egy nyájas oroszlán
                        hunyorog rá közelről. Ez még nem ijesztette volna meg Gorcsevet, de vak
                        rémület járta át, amikor megpillantott az oroszlánketrecen egy táblát
                        fityegni, mint valami névjegyet, és ez állt rajta nyomtatott betűkkel:</p>
					<p>WENDRINER ALADÁR</p>
					<p> artista és ragadozó</p>
					<p> Az Oroszlánt etetni, a ketrecbe nyúlni,</p>
					<p> vagy a fenevadat bármi módon ijesztgetni</p>
					<p> SZIGORÚAN TILOS</p>
					<p>Lehunyta a szemét, mert szeretett volna felébredni, azonban a Wendriner
                        Aladár nevű fenevad ismét az arcába tüsszögött, hogy kénytelen volt felülni.
                        De ez csak egy pillanatig tartott, mert amit most látott, attól hanyatt
                        esett, mintha Drugics, régi szokása szerint, könnyedén fejbe csapta volna
                        valamivel.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Vanek úr a szultána cellájában eltöltött rövid tartózkodást megúszta
                        haditörvényszék nélkül, de igen sokat volt bezárva ez ügyből és még más
                        félreértésekből kifolyóan. Restanciája annyira bővült, hogy így szólt egy
                        napon:</p>
					<p>- Ha létezik ilyesmiben jogutódlás, akkor a dédunokáimnak is lesz mit ülni
                        helyettem.</p>
					<p>Vanek úr, mint általában a nagyon rendes, formaságokat tisztelő kispolgár,
                        életének sablonjai nélkül, megváltozott körülmények között, züllöttebb,
                        piszkosabb és toprongyosabb lett, mint akár a félszemű Mehár nevű török, aki
                        azóta többször is megverte az időjárásra vonatkozó kijelentése miatt, de ezt
                        már Vanek úr megszokta, mint annyi sok mást, amiről nem értette, hogy miért
                        tartozik a gyarmati hadsereg napirendjéhez.</p>
					<p>Különben Mehár is állandóan büntetést kapott, mert szeretett inni, és csak
                        akkor hagyta abba, ha elájult.</p>
					<p>Jelenleg is együtt raboskodtak, és Vanek úr aludni készült a piszkos, férges
                        kőpadlón.</p>
					<p>Vacsora után Mehár megverte, és most nyugovóra tértek.</p>
					<p>De váratlanul Würfli úr érkezett látogatóba.</p>
					<p>- Ma éjjel jó dolga lesz... - suttogta az ajtóból. - Beszéltem az ezredes
                        legényével. Úgy hiszem, hogy segítettem magán.</p>
					<p>- Nézze, bolond úr - felelte elkeseredetten -, úgyis annyi bajom van, minek
                        segít maga rajtam?</p>
					<p>...De a titokzatos tánctanár szó nélkül távozott, és Vanek úr egy hosszú
                        sóhajjal lehunyta fáradt, forró szemhéjait.</p>
					<p>Istenem! Mennyi szenvedés!</p>
					<p>De egy óra múlva felverték álmából. Az őrparancsnok volt.</p>
					<p>- Keljen fel! Az ezredes elé megy!</p>
					<p>- De kérem... - mentegetőzött ijedten -, mit követtem el álmomban? Én
                        igyekeztem feszes tartásban feküdni, és igen szerényen aludtam...</p>
					<p>Hiába volt minden. Menni kellett. Az ezredes magánlakására vezették, ahol
                        vendégek voltak aznap.</p>
					<p>Ott állt az úri társasággal szemben, kissé ijedten, és pislogva a lámpák
                        fényétől.</p>
					<p>- Ma estére egy ügyes katonára lenne szükségem. A legényemnek azt mondta
                        valaki, hogy maga a mi emberünk - szólt vidáman az ezredes, és Vanek úr
                        hátán végigszaladt a hideg.</p>
					<p>- Kérem... - hebegte. - Én... igazán nagyon örülök...</p>
					<p>- Nahát, barátom - mondta az ezredes -, akkor rendben van. Maga most
                        muzsikáljon nekünk.</p>
					<p>Vanek úr ijedtében megtántorodott, mint akit mellbe csaptak.</p>
					<p>- Hallottam, hogy maga művészember. Ha nem tudná, közlegény, magam is művész
                        vagyok. Költő...</p>
					<p>- Gratulálok - hebegte Vanek úr, és tétován állt.</p>
					<p>- Nos? Akar valamit mondani?</p>
					<p>- Kérem... engem annyira megviselt a fegyház és egy török svédtornász, hogy
                        nem tudnám felvenni a vonót...</p>
					<p>- Hát hegedül is?</p>
					<p>Vanek úr arcán könnyek folytak, sűrű, keserű könnyek és így szólt:</p>
					<p>- Igen... én mindenfélét tudok... Hegedülni, festeni, állatneveket... Én
                        nagyon sokoldalú katona vagyok.</p>
					<p>A társaság döbbenten nézte a zokogó férfit. Egy ősz katonatiszt nem
                        restellte, és sajátkezűleg széket tolt a sokat szenvedett, megrendítően
                        ápolatlan, síró harcos mellé.</p>
					<p>- Üljön le, barátom... Csak üljön le, nyugodtan...</p>
					<p>Az ezredes intett a szemével, és a legénye ennivalót tálalt a megtört ember
                        felé. Egy megtört emberhez viszonyítva Vanek úr igen jó étvággyal evett. A
                        társaság csupa régi, gyarmati ember, annyi afrikai tragédia szemtanúja,
                        csendben, komoran nézte a titokzatos légionistát. Laura de Pirelli, az orani
                        operaház olasz származású énekművésznője egy hosszas, szomorú, de igen meleg
                        pillantást vetett Vanek úrra.</p>
					<p>A művésznő kissé telt idomú volt, és mint nagy általánosságban a hízásra
                        hajlamos hölgyek, vonzódott a romantikához.</p>
					<p>- Mondja, barátom - szólt az érdekes, drámai katonához, aki szenvedő
                        arckifejezéssel ette a rosztbifet. - Mi az, amit leginkább nélkülöz itt?</p>
					<p>- Egy kis mustár... vagy egy kovászos uborka - sóhajtotta bánatosan, és az
                        egész arca mosolygott, amikor megkapta...</p>
					<p>- Hogy hívják magát? - kérdezte az ezredes.</p>
					<p>- Van... Van egy igazi nevem, és van egy álnevem. Egyiket sem tudom
                        pontosan.</p>
					<p>Az őrnagy felütött egy könyvet az asztalon, és a kabátjára felvarrt jelzés
                        alapján megállapította a nevet:</p>
					<p>- Maga Gorcsev Iván...</p>
					<p>Egy hosszú, szőke kapitány most felemelkedett valahonnan a háttérből.</p>
					<p>- Gorcsev Iván... Szent Isten! Ön... ön Nizzában érintkezésben volt...</p>
					<p>Vanek úr keserűen bólintott.</p>
					<p>- Úgy van. Én Nizzában érintkezésben voltam! Ezt eltalálta a törzsorvos
                        úr!</p>
					<p>Pierre Boussier, mert ő volt a kapitány, egészen eléje lépett, megnézte, és
                        újra azt mondta:</p>
					<p>- Uram atyám... Gorcsev!</p>
					<p>Vanek úr sóhajtott. Tisztában volt vele, hogy a kapitányt gondozatlan külseje
                        rendíti meg ennyire.</p>
					<p>- Menjen egy pillanatra az előszobába.</p>
					<p>Vanek úr kiment az előszobába, és egy tiszti kabátnak dőlve, mélyen elaludt
                        ültében.</p>
					<p>A kabát tulajdonosa másnap a lakását, minden hozzátartozóját és önmagát is
                        rémülten fertőtlenítette, de hónapokig eltartott, amíg teljesen kiküszöbölte
                        környezetéből Vanek úr rövid, jóízű álmának szapora következményeit.</p>
					<p>A kapitány közben azt mondta halkan odabent a szobában:</p>
					<p>- Uraim! Ez az ember Gorcsev Iván, akire de Bertin tábornok nagyon meleg
                        szavakban hívta fel a figyelmet. Valamennyien tudják, hogy kicsoda Gustave
                        Laboux. Ez a Gorcsev Laboux leányának a vőlegénye... A leány titokban írta
                        nekem. Érthetetlen, hogy a tábornok tekintélye dacára ilyen helyzetbe került
                        ez a szerencsétlen, könnyelmű úrifiú.</p>
					<p>- Legfőbb ideje... - mondta végül a kapitány -, hogy ez a Verdier őrmester ne
                        veszélyeztesse a gyarmati hadsereg jó hírét alantas brutalitásaival.</p>
					<p>Éjfél felé Vanek urat felkeltette a fegyőr.</p>
					<p>- Fáradjon vissza, kérem, a fogdába.</p>
					<p>Vanek úr, távol mindattól amit életében megszokott, és közel a tébolyhoz, nem
                        vette észre az őr különös hangváltozását, és csendben követte a sötét
                        udvaron keresztül.</p>
					<p>- Nagy vizsgálat folyt, amíg aludt. Kihallgatták a tiszt urakat, az őrmestert
                        és a káplárt. Nagyon szidták őket maga miatt.</p>
					<p>- Talán elfelejtettek engem agyonlövetni?</p>
					<p>- Sőt... De hiszen majd meglátja - biztatta az őr, és kinyitotta a
                        cellaajtót. - Sajnos nem tudtuk előbb magáról, hogy kicsoda.</p>
					<p>- És most már tudja, ki vagyok?</p>
					<p>- De mennyire tudom.</p>
					<p>- Megkérhetem, hogy mondja meg nekem is? Azt hiszem, hogy nem árt, ha szintén
                        tudom.</p>
					<p>- Jó, jó - mondta az őr rejtélyesen. - Egy napon majd kiderül az igazság,
                        eljön a tábornok, és maga újra az lesz, aki volt.</p>
					<p>- Én is attól félek - motyogta csüggedten Vanek úr, és belépett a
                        cellába.</p>
					<p>...Álmában egy operaházi előadást vezényelt, két ecsettel a kezében. A
                        színpadon Laura de Pirelli énekelt, és egy hosszú rúddal félszemű török
                        csirkefogókat idomított bravúrosan. Ekkor a sötét nézőtéren megjelent egy
                        tábornok, és harsány hangon bejelentette, hogy senki se hagyja el a
                        helyiséget, amíg a rendőrség jön, mert a szünetben valaki elvesztett egy
                        nagyon értékes Gorcsevet: Vanek úr erre futni kezdett, de hát Mehár a
                        nyomában volt egy-egy élesre töltött kabócával és az élen mint valami
                        megdühödött fúria, a galaci révkapitány felesége rohant, aki különben is
                        felbújtó volt az ügyben. “Segítség!” - kiáltotta Vanek úr, mert jól tudta,
                        hogy hegedülnie kell, ha elfogják, de ekkor kitettek eléje egy lábat, hogy
                        nagyot zuhant. Természetesen Würfli úr tette ezt, aki egyben roppant
                        sajnálkozással exkuzálta magát, miközben Vanek urat gyorsan darabokra tépték
                        üldözői: “Ne vegye rossz néven, Tintoretto úr, de ön azt állította, hogy
                        kőfaragó és balett-táncos”... Rettenetesen ordított, és felébredt, mielőtt
                        megfulladt volna.</p>
					<p>Csak hosszas küszködés árán jutott levegőhöz, mert mint utóbb kiderült,
                        Mehár, a félszemű óriás igen mélyen aludt, és az éjszaka egy részét Vanek úr
                        arcán töltötte.</p>
					<milestone n="5" unit="endSubChapter"/>
				</div>
				<div type="chapter">
					<head>XVII. fejezet</head>
					<p>Amikor ismét elindult a tizennégy karátos autó, Parker vezetésével, még két
                    gépkocsi ment velük. Mindegyikben nyolc fegyveres arab, kézigránáttal és egy-egy
                    géppuskával.</p>
					<p>“Szabadságolt” szpáhik voltak. Az őrmester közölte reggel a kaszárnyában tizenhat
                    régi emberrel, hogy akinek kedve van vele kirándulni, az két hét szabadságot
                    kap, akinek nincs kedve, az ugyanannyi kaszárnyaáristomot, kétnaponként
                    huszonnégyórás szolgálattal.</p>
					<p>Ettől a nyájas invitálástól a tizenhat embernek rendkívüli kedve kerekedett, hogy
                    az őrmester mérsékelten nyájas társaságában kiránduljon, és délután már civil
                    burnuszban kísérték az értékes autót.</p>
					<p>De Bertin és Laboux nem oldották meg a víz alól előkerült autó titkát.
                    Vizsgálatot indítani nem lehetett a kényes ügyben, és az idő sürgetett. Az
                    bizonyos volt előttük is, hogy a hajóraktárban elcserélték a kocsit egy
                    ugyanolyan Alfa Romeóval. De hogy került vissza? Beérték annyival, hogy a kocsi
                    egyszerre ott állt a villa előtt, amint ezt a sápadtan és kissé részegen érkező
                    Laboux bejelentette, akinek az állapota elsősorban szükségessé tette, hogy ne
                    firtassák az ügyet. Kissé sárga volt az arca, és sokat ivott. A malária is
                    elővette.</p>
					<p>- Azt hiszem, nem lesz sima utunk - mondta rossz előérzettel, amikor két napja
                    úton voltak.</p>
					<p>Anette alig szólt. Napokig ült egy helyben, és hallgatva maga elé nézett. Gorcsev
                    szelleme ott volt velük Anette szomorúságában.</p>
					<p>- Valamit tenni fognak - kedélyeskedett kissé erőltetetten de Bertin.</p>
					<p>És neki lett igaza. A barátságosan kezdődő szaharai túra utasai igazán nem
                    sejthették előre, hogy miféle fantasztikus események várnak rájuk.</p>
					<p>A gyönyörű műúton, amely az Atlasz hágója után a sivatagon át vezet, Anette néha
                    leváltotta Parkert. Sápadt volt, és huszonnégy órája alig evett, de biztos
                    kézzel ült a kormány mellett.</p>
					<p>De Bertin szivarozott és időnként hol Labouxra nézett, hol az autótükörben látszó
                    Anette-re. Érezte a néma, súlyos konfliktust apa és leánya között. Egyikben a
                    keserűség, a másikban az önvád... Szörnyű!</p>
					<p>- Kérlek - kérdezte egyszer csak Laboux. - Te ismertél már személyesen
                    úgynevezett izét... spiritisztát?</p>
					<p>- Tessék?... Avignonban valamikor egy neuraszténiás asztaloshoz voltam
                    beszállásolva, az foglalkozott ilyen izékkel...</p>
					<p>Laboux töprengve nézett a sivatag nyugtalanul vonuló, sárga homokhullámai
                    fölé.</p>
					<p>- Gondoltál te már arra... - folytatta nagyon vontatottan -, hogy a halál után
                    mégiscsak kell... valaminek lenni?...</p>
					<p>De Bertin megrökönyödve nézett a barátjára.</p>
					<p>- Azt hiszem, kissé rádtelepedett a malária - felelte aggódva.</p>
					<p>- Igen... az lehet. Tegnap lázam is volt.</p>
					<p>Előszedett valahonnan egy cigarettapapírt, néhány kinindrazsét göngyölt bele, és
                    lenyelte. Légionáriusok veszik így be ezt az orvosságot.</p>
					<p>Az évszak, amelyet Abe Padan választott forradalmához, nem kedvezett európai
                    barátainak. A passzáttól felkavart homokviharokat, az Atlaszról lecsapódó
                    párákat még a beduinok sem viselték el egykönnyen.</p>
					<p>A legközelebbi oázisnál Laboux-t kirázta a hideg, de nem volt hajlandó arra, hogy
                    két napot pihenjen.</p>
					<p>- Abe Padannak idejében kell megkapnia a fegyvereket.</p>
					<p>A csökönyös emberrel hiábavaló volt minden vita. Lenyelt egy nagy adag kinint, és
                    beült az Alfa Romeóba.</p>
					<p>- Induljanak, sergeant - mondta a szpáhik őrmesterének.</p>
					<p>A rekkenő forróságban enyhe áramlás rezgett, de ez is elég volt ahhoz, hogy
                    megtöltse a levegőt táncoló porsziporkákkal és ingereljen tüdőt, szemet...</p>
					<p>Délutánra piros lett a két mély árnyék Laboux arccsontjai alatt és
                    félrebeszélt.</p>
					<p>- Maguk Abudirban maradnak két szpáhival, mert az apja nem bírja tovább - mondta
                    az altábornagy Anette-nek, aki ecetes vízzel törölgette a beteg arcát.</p>
					<p>Anette beleegyezett a beteg nevében is. Jól tudta, hogy akármiféle könnyű baj nem
                    árthat meg ennyire Laboux vasszervezetének.</p>
					<p>- Ennek a szerencsétlen fiúnak az ügye nagyon megviselte - mondta de Bertin.</p>
					<p>- Pedig jól tudom, hogy apa nem akart rosszat - felelte sóhajtva.</p>
					<p>A nagy, tiszta leányszemek fénye két könnyprizmán keresztül hirtelen megtört.
                    Lefelé rándult néhányszor a szája széle, azután kitört belőle a zokogás.</p>
					<p>De Bertin idegesen csapkodott egy cigarettát a tárcája fedeléhez. Átkozott egy
                    história.</p>
					<p>Hátszéllel haladtak, és az autót, mint valami ráborított ponyva, kitartóan
                    követte a kerekek által felkavart por...</p>
					<p>A műutat régen elhagyták, egy karavánösvényen futott kanyarogva az Alfa Romeo,
                    előtte ötven méterrel a katonák kocsija. A Szahara egy sziklás, teknőszerű
                    mélyedésében vezetett az út Abudir felé. Az örökké harcias porszemek, ki tudja,
                    hány korszak óta, szívós gyűlölettel rohannak a szirteknek, és ezek szétmarva,
                    mint elszórt, apró zátonyok kandikálnak elő hajdani csúcsok homokba süppedt
                    csonkjával.</p>
					<p>A sivár látványt halálosan rideggé fokozza egy őskori város omladéka; kőkoloncok,
                    ledőlt árkádok és beszakadt boltozatrészek félig eltemetett torzóival.</p>
					<p>A mélyedésben eloszlott a portölcsér, és az árnyéktalan, roppant sivatag
                    sugárzása vakította őket. A levegő bizonytalanul inogni látszott, mintha ott
                    messzebb előttük valami finom, füstszerű valami lenne... Most a szpáhik kocsija
                    odaér, és...</p>
					<p>Parker nagyot kiált... a fék sivít, de Bertin a revolveréhez kap...</p>
					<p>Késő!</p>
					<p>A katonák autója, mintha láthatatlan akadályba ütközött volna, felborult
                    hirtelen. De senki nem esik ki, az emberek egy halomban maradnak a homokdombra
                    dőlt kocsin... Ezt látták a tizennégy karátos autó utasai, de az ő sorsuk is
                    azonnal beteljesedett...</p>
					<p>Különös kettyenés hallatszik... Azután felborul a lassított iramú kocsi, és az
                    oldalán csúszik, zörögve, csörömpölve... Az elsőrangú acélból készült
                    hálócsapda, amellyel Hagenbeck oroszlánokat és tigriseket fog, nem eresztette
                    őket...</p>
					<p>A preparált fémszálak a sivatagi nappal szemben szinte láthatatlanok. Kifeszített
                    acélhálóval fogták el a két kocsit.</p>
					<p>Fegyveres arabok nyargaltak elő a dombok mögül. A Mester vezette őket.</p>
					<p>- Maradjanak nyugton - kiáltotta -, mert halomra lőhetjük mindnyájukat!!...
                    Egyenként eresszétek ki a hálóból őket, és megkötözni!</p>
					<p>Céltalan öngyilkosság lett volna, ha védekeznek. Néhány perc múltán ott feküdtek
                    egymás mellett a homokban, összekötözve és elvakultan a merőlegesen sugárzó
                    naptól...</p>
					<p>A támadók elnyargaltak, és a foglyok jól hallották, hogy egy autó is velük
                    robog...</p>
					<p>A tizennégy karátos Alfa Romeót mégis elrabolták!</p>
				</div>
				<div type="chapter">
					<head>XVIII. fejezet</head>
					<milestone n="1" unit="startSubChapter"/>
					<p rend="head">1</p>
					<p>Feljegyzett beszélgetés az orani Fort-St.-Thérèse gazdasági hivatalában.</p>
					<p>SZEREPLŐK</p>
					<p>Verdier őrmester és Balukin közlegény, ezredírnok. </p>
					<p>Délután öt óra, az őrmester ilyenkor átnézi a kérelmeket.</p>
					<p>VERDIER: (Jön. Megviselt. Kissé lefogyott az utóbbi időben.)</p>
					<p>BALUKIN: (Felugrik.)</p>
					<p>VERDIER: (Bágyadt jóakarattal.)</p>
					<p>Csak üljön le, maga disznó.</p>
					<p>(Kinyitja a zubbonyát. Fúj.) </p>
					<p>BALUKIN: (Írásokat tesz eléje.)</p>
					<p>Gorcsev, a 27-es közlegény, estére kimaradást kér.</p>
					<p>VERDIER: (Vészes morgással, amelytől bajuszának szálai rezegnek.)</p>
					<p>Rendben...</p>
					<p>BALUKIN: Ugyancsak a 27-es közlegény diétás betegkosztot kér.</p>
					<p>VERDIER: (Bajusza szálai rezdülnek, szemei enyhén vérbe borulnak, orrcimpái
                        ütemesen tágulnak.)</p>
					<p>Aláírva...</p>
					<p>BALUKIN: A 27-es két nap gyengélkedőt kér, mert a reuma kínozza.</p>
					<p>VERDIER: (Bajusza rezeg, szem, cimpa, stb.)</p>
					<p>Aláírva! És most (gyanúsan atyai hangon) kedves jó Balukin maga teljesen
                        lezüllött lelkivilágú, gyanús, pimasz főhóhér... Ha maga még egyszer jelent
                        valamit a 27-es közlegény kérelmeiről, akkor a legnagyobb számú lópatkoló
                        csavarkulccsal pépesre verem a fejit.</p>
					<p>(Vérfagyasztó kiáltás, hasonló a grand guignole nevű, kóros színpadi
                        elváltozásokban szereplő őrült halottrablók felvonásvégi sikolyához, amire
                        az egész mű íródott.)</p>
					<p>Nem fogsz ugratni, te orgyilkos írnok! A 27-es kérelmét aláírhatja maga
                        is!</p>
					<p>(Szünet. Az őrmester egy székre roskad.)</p>
					<p>Mi van még?</p>
					<p>BALUKIN: (Nyel. Remegő kézzel egy cédulát vesz elő.)</p>
					<p>A... 27-es kilépést kér holnap...</p>
					<p>VERDIER: (Megtört. Legyint. Görnyedve süpped a székben.)</p>
					<p>BALUKIN: (befejezi)</p>
					<p>Mert fürdőbe... akar... menni...</p>
					<p>VERDIER: (Jóakaratú szomorússággal.) </p>
					<p>Ne ugass, mert eltiporlak, te becsület nélküli kétszínű sintéroktató...</p>
					<p>(Mereng, a padlót nézve, megviselten. Végül valami elhatározás érlelődött
                        benne.)</p>
					<p>Nna!</p>
					<p>(Feláll.) </p>
					<p>Hát, ide hallgasson. Most még a 27-es közlegény kéri majd, hogy két néger
                        szolga gyaloghintón vigye kivonuláskor, ezt persze aláírom, és ha perceken
                        belül befut a kérése, hogy az őszi nagygyakorlatokra a kincstár költségén
                        elkísérhessék vidám hölgyismerősei, ennek sem lehet akadálya, sőt megelőzzük
                        kérelmében, és parancsot kap még ma az ezredtrombitás, hogy hajnalban
                        hárfázással jelezze az ébresztőt, mert félő, hogy a 27-es közlegény
                        véletlenül felébred és megjelenik a sorakozásnál!... De ha ezzel készen van,
                        akkor akasszon ki egy táblát az erőd kapujában a következő szöveggel:
                        Elaggott, vidéki levélkézbesítők, lóápolók és reumás nyugdíjasok kényelmes
                        otthonra találnak, ha felvétetik magukat újoncnak a francia idegenlégióba.
                        Teljesen hülyék számára kedvezmény, különleges elbánás, altiszti rangban
                        sürgölődő szárazdajkák... Hogy az a mennydörgős...</p>
					<p>A további feljegyzések már csak az őrmester különleges szókincsét
                        dokumentálják a francia nyelv erőteljes kifejezései körében.</p>
					<p>Lehet, hogy az őrmester eltúlozta kissé a dolgot, ám annyi feltétlenül
                        bizonyos, hogy Vanek úr helyzete, amióta Pierre Boussier kapitány
                        közbelépett de Bertin és Laboux nevében, előnyösen megváltozott. A tisztek
                        annyi, a katonaéletre alkalmatlan egyén drámáját látták beteljesedni az
                        idegenlégió kérlelhetetlen feltételei között, hogy ebben az esetben szívesen
                        kivételt tettek. Oly mindegy, hogy egyetlen gyenge és ki tudja, honnan,
                        miért odatévedt alakot nem sajtol szét az afrikai hadsereg könyörtelen
                        fegyelmi gépezete.</p>
					<p>Olyan kitűnő gyarmati tiszt kedvéért, mint de Bertin tábornok, igazán
                        kivételt tehet az ember. Mi kell ehhez? Egy szidás az őrmesternek, egy
                        vállveregetés a közlegénynek, és ma már így fest a helyzet, például a
                        gyakorlótéren:</p>
					<p>- Vigyázz! - harsogja az altiszt. - Jobbra... át! - sokkal szelídebb hangon
                        nyomban utána: - Vonatkozik ez természetesen Gorcsev közlegény úrra is,
                        amennyiben nem fáradt...</p>
					<p>- Nem, nem... - feleli a közlegény szerény mosollyal -, csak csináljuk. Jobb,
                        ha az ember mindent megtanul.</p>
					<p>Délután Vanek úr kimegy a városba. Amikor a kapuban találkoznak, Gent nyel
                        egy keserűt, és teljesen rekedt hangon így szól:</p>
					<p>- Lesz szíves, közlegény úr és... hátra arc... vagy ilyesmi... és jöjjön
                        velem, a mindenségit a feje... a fejedelmi dolgának...</p>
					<p>Visszamegy Vanek úrral a legénységi szobába. Itt aztán kiereszti a hangját.
                        De úgy, hogy minden ablak beleremeg:</p>
					<p>- Gazemberek! Ha ennek az izének itten a cipője, zubbonya, vagy valamije
                        nincs rendben, akkor mindenki elsirathatja négy hétre a kimenőjét. Hogy az
                        ördög vigyen el minden vízfejű gazembert... Ez magára nem vonatkozik,
                        közlegény úr, a fene egye meg!</p>
					<p>Vanek úr személyére a legénységi szoba teljes létszáma ügyel, féltő gonddal.
                        Naponta kiválasztanak négy embert, az úgynevezett Gorcsev-különítményt.
                        Egyik a cipőjét tisztítja, a másik a ruháját és a fegyvereit, a harmadik az
                        ágyát hozza rendbe, de ezzel a legritkább esetben volt megelégedve:</p>
					<p>- Nézze, Würfli úr - magyarázta atyai türelemmel, de a hangjában azzal a
                        fojtott rezonálással, amely az önmérsékletét nehezen megőrző embert jellemzi
                        -, ezeket az ágy végében úgy kell begyűrni, hogy a pokrócon ne maradjon
                        ránc. Ilyen rondán én is meg tudom csinálni...</p>
					<p>Miután ragyogóan felöltözött, és egy kis kefével rendbe hozta a bajuszát is,
                        szokása szerint megemelte szobatársai felé a sapkáját, és elment. Előzőleg
                        benézett a gazdasági hivatalba, és megkérdezte, hogy jött-e levele.</p>
					<p>A tisztek rövidesen rájöttek a szerencsétlen ember titkára: valaha bizonyára
                        a jobb körökhöz tartozott, de úgy látszik, kissé meghibbant itt Afrikában.
                        Különösen az ezredesben alakult ki ez a feltevés pregnánsan, amikor Vanek úr
                        egy találkozáskor, a belvárosban, megemelte ellenzőjénél fogva sapkáját, és
                        mosolyogva így üdvözölte:</p>
					<p>- Van szerencsém, ezredes úr! Szép időnk van ma!</p>
					<p>Mert ez volt egyéniségének gyógyíthatatlan civil csökevénye. A kalapemelgetés
                        örökszép polgári szertartása, mint annyi viszonylatnak, véleménynek és
                        kapcsolatnak spontán kifejezője egyetlen tussal, amely lehet mély, lehet
                        széles ívű, lehet futólagosan könnyed, de mindenesetre benne van a
                        kalapemelgető kapcsolata és véleménye ama személyt illetően, akit e
                        beidegződött mozdulattal üdvözöl.</p>
					<p>...Egy este éppen valamelyik vendéglőben ült, és a titokzatos emberek komor
                        arckifejezésével meredt a szivarfüst kék ködébe, mint akinek a koponyájában
                        egy különös, regényes élet örökre eltemetett reminiszcenciái kísértenek.
                        Valójában ezek a reminiszcenciák Gorcsevvel állottak összefüggésben.
                        Gorcsevtől ugyanis a következő levelet kapta:</p>
					<p>T. Vanek B. Eduard alközlegény úrnak </p>
					<p> Oran </p>
					<p> Poste-restante</p>
					<p>F. hó mittudomén hányadikán kelt nb. soraira válaszolva, van szerencsém
                        értesíteni, hogy időközben találkoztam önnel az orani várban kiváló
                        tisztelettel, és ügyünket a legnagyobb elégedetlenségemre, nem sikerült
                        elintézni önnel.</p>
					<p>Legutóbbi nb. találkozásunkkor ön alig felöltözött állapotban az orani vár
                        pincéjében maradt, mivel visszatérésemet annál is inkább kilátásba
                        helyeztem.</p>
					<p>Van szerencsém szíves értesítéssel tudatni b. cégével, hogy időközben
                        elutaztam, mert egy halaszthatatlanul súlyos tárggyal fejbe ütöttek.</p>
					<p>Visszatérve levelére, van szerencsém szíves értesíteni, hogy az ön
                        illetményeiből egy fillér sem maradhat el, sőt minden sérelmét külön
                        felszámíthatja, és én busásan honorálom b. számlám terhére.</p>
					<p>Sajnálom, hogy mint írja, megrendült késedelmem miatt, de higgye el, nem
                        tehetek róla.</p>
					<p>Azon reményben, hogy az összeköttetés végül mindkettőnk számára csak hasznos
                        és kellemes lesz, zárom f. hó soraimat.</p>
					<p>Szíves megrendüléseinek a jövőben is örömmel fogok eleget tenni.</p>
					<p>híve</p>
					<p> Petrovics Iván</p>
					<p>A kellemes estén holdfényben ragyogott a vendéglő terasza előtt elterülő
                        orani tengerpart, és Vanek úr azon gondolkozott, hogy mit számítson fel
                        Gorcsevnek a sérelmekért, melyek a légióban érték. Ekkor egy hang szólalt
                        meg a háta mögött, kellemes és csengő, finom női szó:</p>
					<p>- Zavarom?</p>
					<p>Egy ismeretlen hölgy állt mellette, sápadtan fénylő selyembelépőben. Egy
                        elegánsan öltözött, kétségtelen úrinő.</p>
					<p>Vanek úr hátratolta székét, és mély tisztelettel megemelte a sapkáját:</p>
					<p>- Hogy is zavarhatna... egy szép hölgy? Nevem...</p>
					<p>- Petromszkij, ha jól tudom... Nem emlékszik rám? Laura de Pirelli
                        vagyok.</p>
					<p>A hölgy feltűnően szép volt. És mintha már látta volna valahol. Vanek úr
                        nyomban felemelkedett, és újból megemelte a sapkáját.</p>
					<p>- Nevem...</p>
					<p>- Nem emlékszik rám?... Laura de Pirelli énekesnő vagyok.</p>
					<p>- Één már... láttam kegyedet valahol... Igen.</p>
					<p>- Az ezredesnél találkoztunk azon az éjszakán, amikor muzsikálni hívták.</p>
					<p>- Higgye el, szívesen zenéltem volna, de az egyetlen hangszer, amelyhez
                        értek, a fésűre rögzített selyempapír fúvása, és ilyen nem volt kéznél.</p>
					<p>Ezután meghitt beszélgetésbe kezdtek:</p>
					<p>- Kedves uram - mondta többek között Laura de Pirelli. - Különös, szomorú
                        érzésem volt azóta, hogy ott láttam. A maga tragédiája mögött egy asszony
                        lappang! És csak egy asszony építheti fel újra, amit egy másik asszony romba
                        döntött!</p>
					<p>- Ez igen szép mondás volt... - bólogatott Vanek úr -, ön kitűnő szerzők
                        műveivel foglalkozhat, amikor nem énekel...</p>
					<p>- Mi volt ön azelőtt? - kérdezte az énekesnő.</p>
					<p>- Levelező egy Nizza melletti szanatóriumnál. Rendkívüli pozícióm volt. A
                        szanatórium Louvier tanár vezetése alatt állott.</p>
					<p>- És miért lépett a légióba?...</p>
					<p>- Ezt... nem mondhatom meg...</p>
					<p>A romantikára hajlamos hölgy merengve nézett Vanek úrra.</p>
					<p>- Valami különös vonzás van a tekintetében. Mondták már azt... hogy ön
                        szuggesztív?</p>
					<p>- Itt a légióban sok mindent mondtak már nekem. Erre nem emlékszem...</p>
					<p>Később pezsgőt is ittak, és a titkár úr kigombolta a zubbonya nyakát, mert
                        két szeme fájdalmasan lüktetett. Vanek úr mégiscsak férfi volt! Nem éppen a
                        javából, de a művésznő sem képviselte korban és súlyban az eszményinek
                        túlozható leánytípust.</p>
					<p>- Önnek... meg kellene szökni... - súgta Laura de Pirelli forrón, és e
                        hevületéhez már a megivott pezsgőmennyiség is hozzájárult némi
                        kalóriákkal.</p>
					<p>- Művésznő, azt felelem önnek, amit egy Würfli nevű terhelt jóakarómnak, aki
                        illem- és táncoskomikus: egy levelező nem szegi meg a szerződést, amelyet
                        kötött!</p>
					<p>- Olaszországba mennénk!...</p>
					<p>- Nem lehet... - felelte sóhajtva - pedig szeretem Olaszországot...</p>
					<p>- Ugye, maga is szereti Olaszországban a sok virágot... a
                        narancsligeteket?</p>
					<p>- Azt is. De elsősorban a makarónit és a paradicsomos spagettit.</p>
					<p>Vanek úr kellemesen töltötte az estet a művésznővel, de a szökésről hallani
                        sem akart.</p>
					<p>- Gondolja meg... - súgta még néhány pohárnyi kalóriával a művésznő. - Ha
                        elszökik, mindig együtt lennénk, és énekelnék magának.</p>
					<p>- Azt még megszoknám idővel, de üzleti megbízhatóságomat tönkretenné egy
                        szerződésszegés. Nem szököm.</p>
					<p>Azonban az élet úgy akarta, hogy Vanek úr mégiscsak kockára tegye üzleti
                        megbízhatóságát.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>A balsors útjai kiszámíthatatlanok.</p>
					<p>Vanek úr igazán kellemes idilli életet élt a légióban, amelyről pedig annyi
                        szörnyűséges legenda keringett már szerte a világon. A kiképzés nyolcadik
                        hetében még annyira sem vitte harcászatban, hogy tíz perc alatt menetkészen
                        az udvaron legyen. Sokszor negyedórát is ácsorgott a helyőrség, míg végre
                        megjelent Vanek úr.</p>
					<p>- Nem látta valaki a derékszíjamat? - kérdezte, miután megemelte a sapkáját,
                        amitől Gent fogai hallhatóan csikorogtak.</p>
					<p>- Álljon kérem a sorba - mondta szelíden az Oroszlán, akit egy idő óta
                        epebántalmak kínoztak, pedig három hadjáratot vitézül végigverekedett a
                        Szaharában, és egy napig sem volt gyengélkedő...</p>
					<p>De hát az ezredes meg a tisztek megveregették a vállát, és elnézőek vele.</p>
					<p>A díszlépés még mindig olyan formájú volt Vanek úrnál, hogy egy kivonulás
                        alkalmával, a helyi specialitásokat nem ismerő szabadságolt szpáhikapitány
                        több fényképfelvételt készített Vanek úr vonulásáról, és ezeket elküldte a
                        Hadügyminisztériumba, egy memorandum kíséretében, amely a gyarmati hadsereg
                        azonnali reorganizációját sürgette.</p>
					<p>Lőgyakorlatoknál, ha Vanek úr célbavette a golyófogót, a század riadtan
                        szétfutott, az őrmester à terre-t vezényelt, és mindenki fedezéket
                        keresett.</p>
					<p>Már úgy látszott, hogy Vanek úr szépen meghízik itt a szolgálatban, amikor
                        közbelépett a sors.</p>
					<p>Pierre Boussier volt a sors eszköze, az a bizonyos hosszú, szőke kapitány,
                        aki elindította Vanek úr Gorcsev-legendáját, és másnap folytatta
                        szemleútját. Most azonban ismét visszatért Oranba, és már első napon, amikor
                        az erődben járt, értesült mindenről.</p>
					<p>- Kérlek - mondta az ezredes -, közölheted de Bertinnel, ha viszontlátod,
                        hogy pártfogásba vettük ezt a jámbor Gorcsevet. Ráfér szegényre, mert
                        gyámoltalan ember, nem katonának való.</p>
					<p>- Uram atyám!! - kiáltotta a kapitány, és a homlokához kapott. -
                        Elfelejtettem megírni nektek! Egy katonai ügyben érintkezésben voltam de
                        Bertinnel, és az altábornagy megírta nekem, hogy Gorcsev meghalt, ott volt a
                        temetésén, kétségtelenül az volt az igazi, akivel Nizzában a
                        tüzérkaszárnyában táboroztak! Ez egy másik Gorcsev!</p>
					<p>Az ezredes dilemmában volt. Egy kiváló katona kedvéért pártfogolhatnak valami
                        ostoba alakot, de nem lehet pártfogolni valakit pusztán azért, mert ostoba.
                        Különben is, nevetséges blamázs jöhet ki az ügyből. A tisztek tanakodtak. Ez
                        a szerencsétlen fráter nem hibás... mégis véget kell vetni az ügynek.
                        Megbízták hát az egyik hadnagyot, hogy tapintatosan, de katonás gyorsasággal
                        vessen véget a komédiának.</p>
					<p>A hadnagy ügyesen fogta meg a dolgot. Átment a legénységi szobákat
                        inspiciálni. Végigjárta a termeket, és végül abba a bizonyos helyiségbe ért,
                        amelyben Gorcsev lakott. Természetesen Verdier őrmester és Gent káplár
                        mindenfelé mögötte járt. A legénység éppen a szíjazatok és fegyverek
                        tisztítását végezte, kivéve Vanek urat, aki vásárolt egy táskagramofont, az
                        ágyán feküdt, szalámit evett, és egy kedves amerikai slágerzenét játszatott
                        magának. Amikor a hadnagy belépett, felállt. De a gramofon vidáman
                        szólt.</p>
					<p>- Közlegény!! - kiáltotta a tiszt - mi ez?</p>
					<p>- Foxtrott.</p>
					<p>- Azonnal hagyja abba!</p>
					<p>- Nem szereti őrmester úr a foxot? Van egy tangó is...</p>
					<p>- Maga hülye! Őrmester! Mi ez? Miért tűrnek itt kivételt?!</p>
					<p>- Kérem... - hebegte Vanek úr -, tegyek fel egy katonaindulót?</p>
					<p>- Ide figyeljen, őrmester! Ezért, amit most tapasztaltam, ezt a hülyét nem
                        büntetheti meg. Mert ez az altisztek szégyene. De ha én három nap múlva azt
                        látom, hogy itt valakit egy hajszálra megkülönböztetnek a többitől, akkor
                        maguk repülnek innen a legelső rohamcsapattal, egyenesen a Szaharáig!
                        Megértették?!</p>
					<p>- Igenis, mon lieutenant - felelte Verdier őrmester, és a szeme mámoros
                        fényben kezdett ragyogni.</p>
					<p>- Oui, mon lieutenant! - rebegte Gent káplár, és a mellkasa boldog izgalomtól
                        emelkedett.</p>
					<p>A hadnagy elment. A lehetőségek szerint emberségesen elintézte az ügyet,
                        nehogy ezt a szerencsétlen alakot megbüntessék az eddigiek miatt. Végre is,
                        nem ő volt a hibás. Senki sem volt hibás. Azért a légió már alapjában véve
                        olyan, hogy minden hibának megissza a levét valaki, akkor is, ha senki sem
                        követte el ezt a hibát.</p>
					<p>Talán jobb, ha Vanek úr tragédiáját illetően, a gyengébb idegzetű olvasók
                        érdekében, nem részletezem az elkövetkezendő eseményeket. Elég annyi, hogy
                        amikor a hadnagy eltűnt a néptelen folyosón, az ötvenkétéves őrmester és a
                        negyvenhárom éves káplár jobbról-balról átölelte egymást, csókolóztak,
                        azután egy-két dupla tánclépést lejtettek jobbra és balra, amit Würfli úr
                        szerint a szakkörökben sasszénak neveznek.</p>
					<p>...Ki az a bágyadtan imbolygó, roggyanó léptű, ismeretlenségig piszkos egyén,
                        aki egy vödörrel huszonötödször teszi meg az utat a mosoda és a szivattyú
                        közötti négyszáz méteres távon, oda-vissza?</p>
					<p>Eltalálták: Vanek úr az illető. Vanek úr, akinek ébresztő előtt félórával
                        kell hozzáfognia, hogy a menetkész felszerelések magára öltését kellően
                        gyakorolja. Vanek úr a délutáni pihenő idején egy nyers modorú tizedestől a
                        díszlépésben elhanyagolt nüanszokat korrepetálja.</p>
					<p>És Mehar, aki nem tud franciául, de a hatodik érzéke, úgy látszik, megsúgta
                        Vanek úr bukását, régi sérelmét az időjárásra vonatkozó megjegyzés miatt
                        újra érzi, és feleleveníti a rendszeres fenyítés szokását.</p>
					<p>Így állt Vanek úr ügye, és így állt ő maga is egy vödörrel a kezében,
                        vigasztalanul, letörten, és már azt sem bánta, hogy Würfli úr
                        megszólítja:</p>
					<p>- Látja, kérem, ilyen az élet: egyszer fenn, holnap lenn... A katona sorsa
                        nem irigylésreméltó.</p>
					<p>- Elsősorban azért, mert félhülye tánctanárok is előfordulhatnak a
                        környezetében.</p>
					<p>- Maga goromba fráter! Kezdettől fogva rokonszenvezem önnel, és nem
                        viszonozza. Mondja, gondolkozott már, miért van az, hogy minden muzsikus és
                        minden festő hálátlan?</p>
					<p>- Még nem gondolkoztam ezen, de ha akarja, fogok, bár szerintem a
                        balett-táncosok, továbbá a kőfaragók sem hálásak.</p>
					<p>- Én lelepleztem volna magát. Azért fordult rosszra a sorsa, mert megtudták,
                        hogy maga nem Gorcsev.</p>
					<p>- És ha az ember nem Gorcsev, akkor már kutya? Maga sem Gorcsev, mégsem
                        kínozzák.</p>
					<p>- Maga szerencsétlen, agyalágyult beduin - szólalt meg Verdier őrmester
                        váratlanul. - Ne unatkozzék itt az udvaron! Ténferegjen az istállóba, és
                        csutakolja le a kapitány úr lovát!</p>
					<p>Az őrmester elment, és Vanek mélabús megvetéssel nézett utána:</p>
					<p>- Ez az egész műveltsége...</p>
					<p>- Higgye el - mondta megértően a táncmester -, ilyen altiszt nem fordulna elő
                        a légióban, ha a tánc- és illemleckék látogatása hatóságilag kötelező lenne,
                        mint mondjuk a himlőoltás. Higgye el, ez így van, kedves Tintoretto úr, ha
                        megengedi, hogy így szólítsam.</p>
					<p>- Mondjuk inkább, hogy belenyugszom, mert úgy látszik, ez a rögeszméje.</p>
					<p>- Furcsa emberek az orosz zenészek.</p>
					<p>- Igen... - felelte Vanek úr vállat vonva -, én ismertem egyet, aki
                        harmonikán játszott, és gyűjtötte a cigarettaskatulyákat.</p>
					<p>- Ön is gyűjt valamit?</p>
					<p>- Tessék?... Nem gyűjtök semmit, de nem is harmonikázom.</p>
					<p>- Mit szokott játszani?...</p>
					<p>- Dominót. De csak ritkán és...</p>
					<p>- Közlegény, maga teljesen lezüllött, bitang gazember! Ha azonnal nem megy az
                        istállóba... vasra veretem. Mit ugattak itt ezzel a pojácával?!</p>
					<p>- Én tanácsot kértem, mert sohasem csutakoltam még, és gondoltam, hogy a
                        táncmester jártas a lóápolásban.</p>
					<p>- Igen?! Akkor mind a ketten az istállóba mennek! A három lovat
                        lecsutakolják!</p>
					<p>Mikor az istállóajtó becsukódott mögöttük, Würfli úr dühösen fordult a
                        titkárhoz.</p>
					<p>- Mondja, mit protezsál maga az őrmesternél?! Úgyis eléggé utál!</p>
					<p>- Ha a tánc- és illemtanárokat hatóságilag köteleznék, hogy látogassák a
                        saját leckéiket, az jobb lenne, mint a himlő- és a tífuszoltás
                        együttvéve.</p>
					<p>Azután már nem beszélgettek, csak dörzsölték két álló óra hosszat a lovakat.
                        Ekkor jött az őrmester, körülnézett és naiv csodálkozással kérdezte, hogy
                        miért nem fogtak még hozzá a munkához? Amikor hallotta, hogy ezek a nedves,
                        felborzolt szőrű lovak már átestek a csutakoláson, nem hitt a fülének.</p>
					<p>- Maguk szerint ez csutakolás? Feleljenek őszintén.</p>
					<p>Vanek úr műértő szemmel megnézte a szomorú paripákat.</p>
					<p>- Kezdetnek elég biztató - mondta tárgyilagos elismeréssel.</p>
					<p>Még négy és fél órát csutakoltak. És közben Vanek úr döntött: elszökik a
                        légióból!</p>
					<p>- Gyűlölöm a szerződésszegést - mondta Würflinek -, de azok után, hogy így
                        bántak velem, rám ne számítsanak. Én megszököm!</p>
					<p>- Lehet, hogy nem is fogják keresni magát - szólt Würfli úr, nyilván
                        helyeselve az elhatározást.</p>
					<p>- Olaszországba megyek, dolgozni fogok, és egy hölgy is lesz velem!!</p>
					<p>- Zenélni fog?</p>
					<p>- Egyelőre csak énekelni akar. De azt sem bánom. A makaróni és a paradicsomos
                        spagetti sok mindenért kárpótolja az embert.</p>
					<p>Másnap Vanek úr eltűnt az erődből, és míg a rádió háromóránként közvetítette
                        személyleírását, ő ismét szokott környezetében lakott; Laura de Pirellinél,
                        egy kényelmes ruhásszekrényben, amit a művésznő, a lehetőségekhez képest,
                        otthoniasan berendezett számára.</p>
					<milestone n="2" unit="endSubChapter"/>
				</div>
				<div type="chapter">
					<head>XIX. fejezet</head>
					<milestone n="2" unit="startSubChapter"/>
					<p rend="head">1</p>
					<p>Lehet, hogy a tizennégy karátos autó utasai és kísérői valamennyien
                        meghalnak, ha André nem kéri kölcsön Oranból Boudoin szakácsmester
                        koktélreceptjeinek gyűjteményét. Ugyanis a felborulás pillanatában ez a
                        könyv előreesett, és a kis ülésen kuporgó lakáj nyomban utánakapott, mert
                        felelősséget vállalt a féltett, kézzel írott könyvért.</p>
					<p>Így történt, hogy a könyv után André is a sofőrülés alá gurult, és ott
                        megbújva, elkerülte a rablók figyelmét. Miután elnyargaltak a banditák,
                        váratlanul megjelent, hóna alatt Boudoin koktélreceptjeinek gyűjteményével,
                        korrekt lakájtartásban, de vérző orral és ruházatának kétharmad részétől
                        megfosztva.</p>
					<p>- Ha nincs kifogásuk ellene, messieurs, megszabadítanám önöket
                        kötelékeiktől.</p>
					<p>Többen is feleltek neki, és nem szépeket. Késő este lett, mire beért az
                        elcsigázott társaság Azumbárba. A sürgöny vezetéke elvágva, összesen két
                        arab csendőr az oázis hatósága.</p>
					<p>Mit lehet itt tenni? Laboux-t magas lázzal ágyba dugják.</p>
					<p>- A sors ellenünk van - dörmögi de Bertin.</p>
					<p>Anette nem szólt semmit. Ő mást gondol. Az Isten büntetése. A leány is
                        végképp kimerült... Jó éjszakát kíván, elvánszorog a szobájáig. De Bertin
                        is.</p>
					<p>Laboux nyitott szemmel fekszik a dohos, vályogfalú szobában, egy légypusztító
                        sikló lenéz rá a mennyezet felől, lüktető torokkal, és az oázis nyomasztó
                        éjszakai csendjében valami madár sikolt néha: Ikivivi!... Csend...
                        Ikivivi...</p>
					<p>Káprázik a szeme, és olykor feléje dőlnek a penészes sárga falak...
                        “Gorcsev...” nyögi csendesen, és amikor nyílik az ajtó, tudja jól: ő az.
                        Eljött...</p>
					<p>Ikivivi...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Csakugyan Gorcsev lépett be. Szakadt, poros egyenruhában, és egy oroszlán jön
                        mellette lomhán, álmos, nagy hunyorításokkal.</p>
					<p>- Jó estét - mondja mosolyogva. - Maga maradjon csendben, Wendriner úr.</p>
					<p>A beteg káprázó szeme előtt olyan elmosódott a látomás és ez a furcsa, nagy,
                        összevissza lépegető oroszlán. Nem fél.</p>
					<p>- Rossz bőrben van, Laboux - mondja a hetyke kísértet -, ma nem
                        verekszünk.</p>
					<p>- Miért halt meg? - suttogta a beteg.</p>
					<p>- Mi van?... - ámuldozik ijedten a hazajáró lélek.</p>
					<p>- Most mindig így fogom látni magát? Ezt a szemet, az arcot...</p>
					<p>- Na és? Csúnya vagyok?... Ide hallgasson, Laboux, én visszaszereztem a
                        kocsiját, még ez egyszer.</p>
					<p>- Maga volt akkor is... - lihegte Laboux. - Láttam a ködben...</p>
					<p>- Igazán?... Érdekes. Pfuj, Wendriner úr!... Ezzel a nyugdíjas vén bestiával
                        nem lehet bírni - mondja, mert az oroszlán a beteg lelógó kezét szimatolja.
                        - Nem bánt senkit. Öreg artista szegény, és azt hiszem vegetáriánus is, mert
                        megevett a kapuban egy fazék zöld festéket.</p>
					<p>- Nem... nem!... - hebegte a beteg. - Ez... lehetetlen...</p>
					<p>- Én is csodáltam, de lehet, hogy azt hitte, spenót.</p>
					<p>Laboux a negyvenfokos láz rémületében szinte elnevette magát a katona és a
                        jámbor oroszlán e furcsa látványán, komikus lázában... De eszébe jutott az a
                        sír... a katonatemető.</p>
					<p>- Gorcsev... - mondja - ... mit jelent... a halál? És mi lesz az emberrel
                        elmúlás után?</p>
					<p>- Amennyire lehet, eltemetik. Miket kérdez! Mondja, hogy betegedett meg
                        így?</p>
					<p>- Malária...</p>
					<p>- Ide figyeljen. Én nem adom többé vissza az autót, mert ezek újra ellopják.
                        Magam viszem el annak a Dalai Palának, vagy mi a neve; a Próféta
                        komótcipőjéhez. De nincs térképem...</p>
					<p>- Ó... ha így lenne... Nincs messze. Itt egy térkép, a kijelölt úttal, a
                        kabátomban...</p>
					<p>- Hol?</p>
					<p>Odament a székhez, és kivette Laboux kabátjából a tárcát, abból meg a
                        térképet.</p>
					<p>- Hé, Wendriner úr! Ne aludjon... - És dühösen Labouxhoz fordult. - Ilyen egy
                        lusta artistát még nem látott. Ez úgy csinál, mintha a nagyapám lenne.</p>
					<p>Belerúgott az oroszlánba, mire Wendriner úr nagy nehezen felállt, és ránézett
                        várakozóan.</p>
					<p>- Gorcsev... megbocsát nekem... hogy a leányom kezét megtagadtam...</p>
					<p>- Sohasem bocsátom meg. Szégyellje magát.</p>
					<p>- A leányom azt mondta... hogy sohasem... megy férjhez.</p>
					<p>- Jegyezze meg, hogy azért is elveszem a leányát. Egy szép napon éjszaka érte
                        jövök, és elviszem!</p>
					<p>Laboux tágra meredt szemmel felült.</p>
					<p>- Nem - hörögte rémülten. - Uram, irgalmazz!</p>
					<p>- Mit ordít? Annyira odavan attól, hogy elveszem a leányát? Nem vagyok én
                        leprás! Nézd csak!</p>
					<p>- Nem! Mondja, hogy nem veszi el - hörögte Laboux kimeredt szemmel. - Ó...
                        kérem... bocsásson meg, és ... mondja, hogy nem veszi el!</p>
					<p>- Azért is elveszem, vén salabakter!</p>
					<p>- Nem akarom!!!</p>
					<p>- Nézd, hogy üvölt... Jöjjön, Wendriner úr, és köpje ki azt a papucsot. Szép
                        kis oroszlán... salátát eszik, festéket, meg textilt.</p>
					<p>- Gorcsev... Bocsásson meg...</p>
					<p>- Soha! Eljövök a lányáért, öreg szájhős, és magammal viszem...</p>
					<p>A beteg minden erejét összeszedve felordított, hogy eltűnjön a látomás,
                        azután kimerülten, remegve zuhant vissza a párnákra...</p>
					<p>De Bertin és a leány egyszerre rohant be.</p>
					<p>- Mi az?!</p>
					<p>- Apa!</p>
					<p>Lauboux lázasan, kicserepesedett szájjal lihegett.</p>
					<p>- Itt volt... Beszéltem vele...</p>
					<p>- Kicsoda?</p>
					<p>- Gorcsev...</p>
					<p>Anette összerándult. De Bertin felsóhajtott.</p>
					<p>- Végy be kinint... - mondta gondterhelten.</p>
					<p>A beteg nagy nehezen megnyugodott.</p>
					<p>- Itt járt... egy oroszlánnal... Azt mondta, elviszi az autót... Abe
                        Padannak...</p>
					<p>- Igen, igen, csak aludj...</p>
					<p>- De ha mondom... láttam... Az oroszlán el is vitte az egyik papucsot...</p>
					<p>Anette lassan az ajtóhoz ment, és szomorúan kinézett az éjszakába. Néhány
                        lépést tett a folyosón, az ablakig... A holdfényes sivatagban az oázis
                        szegényes pálmái búslakodtak, poros koronáikkal...</p>
					<p>- Légy férfi, öreg fiú - mondta de Bertin. - Bánt a lelkiismeret szegény
                        Gorcsevért. Hol van André? André!</p>
					<p>A lakáj helyett Anette jött vissza halotthalványan.</p>
					<p>- Furcsa - mondta -, kint az oázisban találtam...</p>
					<p>Egy szétharapdált fél papucsot tartott a kezében.</p>
					<p>Ikivivi - sikoltotta a madár... Fülledt éjszaka volt.</p>
					<p>- Hol van... André! Hej!!</p>
					<p>Végül megtalálták a szomszédos szobában, az ágy alatt.</p>
					<p>- Kissé elszoktam már ettől, de majd belejövök.</p>
					<p>- Mi történt magával? Vérzik a szája széle!</p>
					<p>- Kiáltásra ébredtem, és monsieur Laboux-hoz rohantam, beleütköztem valakibe,
                        azután leütöttek...</p>
					<p>- Nem látta, ki volt?</p>
					<p>- Nem, de az ütés néhai Gorcsev úr fenyítésére emlékeztetett.</p>
					<p>De Bertin káromkodni akart, de torkán akadt a hang. A padlón egy fémgombot
                        pillantott meg, közepén a hétlángú gránát. Egy légionárius járt itt!</p>
					<p>- Menjünk aludni - mondta rekedten.</p>
					<p>De egyikük sem aludt ezen az éjszakán.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Amikor Gorcsev magához tért, olyanféle ringatást érzett, mintha hajón lenne,
                        de nem látott, nem hallott semmit, lepel borult rája. Mi ez? Meghalt?
                        Mozgolódni kezdett, hogy kibontakozzék. Valaki jól oldalba döfte.</p>
					<p>- Hé! Kölyök!</p>
					<p>Levették a leplet róla. Nem, mégsincs temetőben, sőt ellenkezőleg. Egy
                        teherautó belsejében volt, és pártfogói, akik időnként leütik az első kezük
                        ügyébe kerülő holmival, most körülfogták, úgyhogy nem lát semmit. Privát
                        Elek marcona, de rokonszenves ábrázata nézett szembe vele, mellette a
                        hallgatag Drugics egy kerti öntözőkannából pálinkát ivott.</p>
					<p>- Ide hallgass - súgta Privát Elek. - Teherautóval megyünk, a Mester nem
                        tudja, hogy itt vagy, mert mindenféle rongyokkal letakartunk, viselkedj hát
                        csendesen. Ő meg Lingeström külön autón mennek. A mesztic Aldous vezeti. De
                        most még egymás mellett mennek az autók... Minden pillanatban itt
                        lehetnek.</p>
					<p>- A pokrócon néhány lyukat vágtunk, hogy kilássál rajta. Nemsokára
                        előresietnek a kisautóval, várd ki türelemmel...</p>
					<p>Valamit felelni akart, de a hallgatag Drugics, mintha kedves elhunyt
                        hozzátartozója lenne, ismét letakarta, és talpát a fiú mellkasára helyezve,
                        szelíden a falhoz tolta. Gorcsev nem is tudta, hogy miért nem ütötte fejbe a
                        kerti öntözőkannával. Ez a Drugics úgy látszik, öregszik, vagy mi...</p>
					<p>A célszerű kivágásokon kívül a terítő szakadásokkal is rendelkezett, és így
                        kényelmesen láthatott mindent a jókora teherautó belsejében.</p>
					<p>A szomszédos ketrecben ismét megpillantotta azt a bizonyos Wendriner nevű
                        oroszlánt, bágyadtan, ráncos bőrrel, bölcsen húnyódó szemekkel, amint
                        roppant állkapcsát előrenyújtott talpaira helyezte. A Wendriner nevű
                        bestiának egyetlen foga sem volt már.</p>
					<p>Egy szemközti ketrecben újabb és még meglepőbb látvány fogadta.</p>
					<p>A rács előtt az alábbi hatalmas tábla fityegett:</p>
					<p>WENDRINER PIROSKA</p>
					<p> sakál és balerina</p>
					<p> hat és féléves</p>
					<p>És Wendriner Piroska, sakál és balerina, bárhogyan nézte, Gafirone úr volt, a
                        világhírű autóversenyző, aki a ketrecben ült roppant lehangoltan, és a
                        körmeit ápolta. Ezt nagyon furcsának találta. Volt egy harmadik ketrec is,
                        amelyben acélhálókat tartottak vadfogáshoz. Ezen is felírás volt: Wendriner
                        Hermann, kőszáli sas. A negyedik ketrec volt aránylag a legérdekesebb, mert
                        ezen a következő felirat állt:</p>
					<p>WENDRINER TÓDOR EMÁNUEL</p>
					<p> királytigris és fejszámoló</p>
					<p> (Bengáliai fogás, szelidíthetetlen)</p>
					<p>E dúvad a ketrecben sokkal jámborabb volt, mint ahogy a tábla jelezte.
                        Wendriner Tódor Emánuel (királytigris és fejszámoló), akárhogy is nézte
                        Gorcsev, egy közönséges sült malac volt, a szájában citrommal. Furcsa
                        sereglet ez a vérengző Wendrinerek családja. Eddig nem tudott róluk. De hát
                        említést tesz valahol Brehm az Afrikában sűrűn előforduló Wendrinerekről,
                        amelyek bizonyára meleg vérű emlősök, eleveneket szülnek, és citromot
                        viselnek a szájukban?</p>
					<p>Azonban mi lesz, ha Gafirone, az autóversenyző, felismeri őt? Kétségtelenül
                        tudja, hogy a titokzatos egyén, aki letartóztatta, azonos Gorcsevvel, és ez
                        esetben barátai egyszerűen széttépik, mint ahogy Wendriner Aladár vagy
                        pláne Tódor Emánuel, ifjabb éveikben testvériesen, több egyforma részre
                        marcangoltak egy kecses gazellát. Ezért örült, hogy pokróc borul rá, és
                        most, miután úgy látszik, a Mester és Lingeström nincsenek a közelben, már
                        szóltak is hozzá.</p>
					<p>- Szép kis cukorbaba! Alaposan elájultál!</p>
					<p>- Miféle ez a kocsi? - kérdezte a lepel mögül fojtott hangon, mint egy
                        drámában a föld szelleme.</p>
					<p>- Hagenbecktől vette a Mester - felelte Privát Elek -, elsőrangú vadfogó
                        felszereléssel.</p>
					<p>- Maga tud vadat fogni?</p>
					<p>- Én nem - felelte Privát -, de ez a Drugics tanulhatott valahol ilyesmit,
                        mert Amba oázis környékén becserkészett egy teljes sült malacot.</p>
					<p>- És ki a Wendriner? - kérdezte.</p>
					<p>- Mindenki. Ez a Wendriner a Hagenbeck első szelidítője volt, és kedvenc
                        vadállatait családtagjairól nevezte el. Az oroszlánnak adta a büszke Aladár
                        nevet, amely sajátja volt.</p>
					<p>- Az oroszlán?</p>
					<p>- Nagyon öreg szegény. Ez egy élő fürdőszobaszőnyeg, vagy ágy elé való.</p>
					<p>- Engem hová hurcolnak? - kérdezte egy panaszos hang, nyilván Gafirone-é.</p>
					<p>- Maga vezeti majd az Alfa Romeót, én meg ösztökélem. Meglátja, hogy milyen
                        elsőrangú rekordot hozunk ki együtt magából, ha kell, az élete árán is.</p>
					<p>- Ez jogtalan eljárás! Önök egy élő embert ketrecbe zárnak!</p>
					<p>- Uram! - mondta az udvarias Rézláb - egy szavába kerül és megöljük. Ezen ne
                        múljék a jó közérzete.</p>
					<p>- Arra nem gondolnak, hogy elsősorban is unatkozom itt?!</p>
					<p>- Majd beteszünk egy mókushintát és egy mandifürdőt... Nyeee!... Csúnya
                        Wendriner Piroska!</p>
					<p>- Menjen azzal a vasrúddal!...</p>
					<p>Az oroszlán többször nyújtotta orrát a pokróc felé, amely mögött Gorcsev ült,
                        mintha ösztönösen érezné, hogy ennek az embernek van szíve, ez megérti.
                        Kivénült, fáradt, szelíd artista volt Wendriner, és minden zökkenőnél
                        annyira megijedt, hogy nagyot csuklott.</p>
					<p>Estefelé az autóversenyző mélyen aludt a ketrecében, és Gorcsev végre
                        felülhetett. A sivatag közepén vesztegelt a kocsi. Kiszálltak sétálni...</p>
					<p>- Ők előremennek a kisautóval, és Abudir előtt, a romvárosnál
                        találkozunk.</p>
					<p>- És hogy akarják elfogni őket?</p>
					<p>- Hálóval fiam. Hiába, a Mester zseniális, na!</p>
					<p>Ezt most már Gorcsev is elismerte magában. Nehéz szívvel meredt a sivatagba,
                        ahol a sárga porlapály izzó, halovány sugárzással elkülönült a leborult éj
                        alatt. Megint csak győzni fog a gonosz... Ez az altábornagy vitéz, okos
                        katona, de szélhámosok ellen nem tud harcolni, mert bármit is tesznek majd
                        ellene, ő akkor is gentleman marad. Az pedig ilyenkor baj. Távolról apró,
                        mozgó pontok közeledtek a tábortűz felé... Nyújtott hangokon rikoltoztak a
                        sakálok, hiénák és más Wendrinerek...</p>
					<p>- Nem kell az sem, hogy ez a versenyző lásson. Mindig letakarunk majd -
                        mondta Privát Elek.</p>
					<p>- Miért nem lehet őt letakarni? - kérdezte a fiú.</p>
					<p>- Igaz - bólintott Halacska. Máris bement, és egy ponyvát terített Wendriner
                        Piroska ketrecére.</p>
					<p>Gafirone mélyen aludt, és álmában mosolygott is. Bizonyára keskeny, hosszú
                        körmökről álmodott, rózsaszínűekről, előkelőekről.</p>
					<p>- Ti tulajdonképpen miért dolgoztok a Mesternek? - kérdezte Rézlábtól.</p>
					<p>- Micsoda ostobaságokat kérdezel? Pénzért. Ha sikerül eljuttatni Dizardhoz az
                        aranyat, akkor ötvenezer frank jár fejenként.</p>
					<p>- És ha nem?</p>
					<p>- Akkor... ötven frank napi tiszteletdíj... Vigyázz.</p>
					<p>Egy fényszóró közeledett. De nem a Mester kocsija volt, hanem a szpáhiké. És
                        mögöttük hatalmas fénnyel, olyan halk, sima zúgással, ami inkább zizegés
                        volt, elvágtatott mellettük a tizennégy karátos autó.</p>
					<p>...Látta őket... A kormánynál Anette ült, és Gorcsev elérhette volna a leányt
                        kinyújtott kezével... De milyen sápadt, és milyen komoran mered az útra...
                        Talán beteg?</p>
					<p>Nem is sejtette, hogy a leány őt gyászolja, nagyon keservesen...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>A hatalmas autó falta a kilométereket, órákat, napokat: belsejében e különös
                        csoporttal, és a csoporthoz tartozó még különösebben nem illő
                        felszereléssel.</p>
					<p>Gorcsev érezte, hogy veszélyes és groteszk kalandozása ezzel a hodály autóval
                        döntő fordulathoz érkezik. A levegőben lóg minden probléma, ellentétes
                        akarás és terv végkimenetele. Az elkeseredett küzdelem utolsó fordulója,
                        amikor nem kér és nem ad kegyelmet egyik fél sem, mert mindent feldobott már
                        a nyerő számra. Gorcsev sejtette, hogy döntő fordulatához, élet-halál
                        összecsapáshoz közeledik a tizennégy karátos autóügy, de azt igazán nem
                        sejtette, amit valójában pergőtűzszerű gyorsasággal eléje tálaltak az
                        események!!</p>
					<p>Az első két nap aránylag nyugodtan telt el. Békés túrának tűnt az egész,
                        leszámítva tán Gafirone sirámait, akinek a ketrecét letakarták.</p>
					<p>Gorcsev éppen egyedül volt a kocsiban, mert a többiek a közeli oázisban a
                        Mesterrel és Lingeströmmel tanakodtak. Elsősorban vizet adott a ragadozónak,
                        Wendriner viszont megnyalta Gorcsev kezét, és jóindulatú bólintással, szelíd
                        hunyorítással nyugtázta a figyelmet.</p>
					<p>Gorcsev is nagyon megbarátkozott az öreg artistával, hiszen szomorú tekintete
                        és széles orra van, amiről Vanek úr jutott az eszébe. Az oroszlánt viszont
                        egy Teplitz-Schönau-i zenebohócra emlékeztette Gorcsev, ifjú vándoréveinek
                        poétikus időszakából, amikor még fogazata és étvágya alkalmas volt a
                        lóhúsevés élvezetére. Ez a zenebohóc jutalomjátéka napján egy teljes paripát
                        vásárolt Wendriner Aladárnak, s ezért híven megőrizte emlékezetében.</p>
					<p>Szinte sírva fakadt, amikor a fiatalember friss vizet tett eléje. Milyen
                        figyelmes artista!! Mert Wendriner úr szemléletében a világ élőlényei
                        pontosan két nagy csoportra oszthatók: az artisták és a jegyszedők hatalmas
                        családjára.</p>
					<p>- Igyon, Wendriner úr. Azt hiszem, úgysem lesz hosszú az alkalmaztatása ennél
                        a cirkusznál.</p>
					<p>Wendriner úr szomorúan lógatta jobbra-balra a fejét, mintha azt felelné:
                        “Nekem mondja?”</p>
					<p>Pedig ekkor még egyikük sem tudta, hogy milyen gyorsan és mennyire rideg
                        formák között teljesedik be Wendriner úr sorsa a valószínűtlen események
                        áradatában.</p>
					<p>Hét órakor felébredt Gafirone a ponyva alatt, vaksötétben.</p>
					<p>- Halló! - kiáltotta - miért csomagolták be a ketrecemet? És adjanak
                        enni!</p>
					<p>- A ketrecbe zárt autóversenyzők etetése tilos - felelte mély, elváltoztatott
                        hangon Gorcsev.</p>
					<p>- Ki beszél?</p>
					<p>- Az oroszlán.</p>
					<p>- Ne vicceljen! Hogy hívják?</p>
					<p>- Wendriner Aladár. Artista vagyok és ragadozó. Azáltal, hogy ketrecbe
                        került, ön is érti az állatok hangját. Csevegjünk.</p>
					<p>- Nem veszi le ezt a ponyvát?</p>
					<p>- Ördöge van: eltalálta.</p>
					<p>Reszelő zizzenése hallatszott:</p>
					<p>- Ön a sötétben is képes a körmeit ápolni?! - szörnyülködött Gorcsev.</p>
					<p>- Természetesen. Gyakorlat teszi a mestert. Kicsoda ön, aki beszél?</p>
					<p>- Wendriner Tódor, a sült malac. Bengáliai fogás, de ez mindegy: a sült malac
                        bármilyen fogásnak jó.</p>
					<p>- Hagyja az ostoba vicceit! Kicsoda ön, és miért hurcolták ide?</p>
					<p>- Ezt önnek kell tudni - felelte, és odatolt egy csésze vizet az oroszlánnak.
                        Az állat lomhán átlendítette farkát, és vérkeretben bóbiskoló szemeit
                        hálásan emelte a fiúra. Bizonyára azt gondolta, hogy: “ez egy kedves fiatal
                        Wendriner itt...”</p>
					<p>- Szóval nem ad értelmes választ? - kérdezte a versenyző, és serényen
                        csettent az ollója.</p>
					<p>- Gafirone úr! - mondta Gorcsev. - Volna egy tanácsom az ön számára: kerülje
                        el valahogy az életfogytiglani fegyházat.</p>
					<p>- Mit mond?!</p>
					<p>- Legalábbis annyi jár kémkedésért, de könnyen előfordulhat, hogy
                        felakasztják.</p>
					<p>- Uram... ez viccnek is....</p>
					<p>- Közlöm önnel, hogy az egyik ketrecben a legsúlyosabb hadititkokat rejtették
                        el, amit önnel akarnak külföldre juttatni az Alfa-Romeóban!</p>
					<p>- Szent Isten! Kicsoda ön?!</p>
					<p>- Wendriner Piroska, a foltos hiéna...</p>
					<p>- Kérem... ne tréfáljon!</p>
					<p>- Hagyja békében az inkognitómat, és fogadjon szót! Önnel Franciaország
                        gyarmati repülőtámaszpontjainak titkos flottafelvonulási sürgönykulcsát
                        akarják külföldre juttatni az Alfa-Romeóban.</p>
					<p>- Uram atyám! Ezt sejthettem volna... De mit tehetek?</p>
					<p>- Egy alkalmas pillanatban kiszabadítom önt, és ezzel az autóval északra
                        száguld, motorhalálban.</p>
					<p>- Boldogan, ha kiszabadulok!... Uram! Kicsoda ön?! De ha azt feleli, hogy
                        Wendriner Hermann, kőszáli sas, akkor durva szavakkal fogom illetni!</p>
					<p>- Miért ne lehetnék én a Hermann keresztnevű büszke szárnyas?</p>
					<p>- Mert a kőszáli sas én vagyok! - felelte diadalmasan. - Ma reggel
                        kicserélték kérésemre a megalázó feliratot!</p>
					<p>Gorcsev megcsóválta a fejét.</p>
					<p>- Nem hiszem, hogy egy ilyen madár egyedül manikűrözné a karmait.</p>
					<p>Most közeledő motorberregés hallatszott, és Gorcsev villámgyorsan magára
                        húzta a takarót.</p>
					<milestone n="4" unit="endSubChapter"/>
				</div>
				<div type="chapter">
					<head>XX. fejezet</head>
					<milestone n="1" unit="startSubChapter"/>
					<p rend="head">1</p>
					<p>- Most gyorsan utánuk - mondta Lingeström, miután leugráltak Privát Elek és
                        társai is a kiskocsiról. Nemsokára Portenif vezetésével megérkezett a tevés
                        rablócsapat is, néhány arab gazember. Majd bejött Aldous, aki a Mester
                        autóját vezette.</p>
					<p>- Ti utánunk jöttök a teherautóval! - mondta a Mester. - Nem lehet bajotok.
                        Most indultak el a szélmarta rész felé, keresztbe elébük vágunk, és
                        kifeszítjük a hálókat!</p>
					<p>- És azután?</p>
					<p>- Fél nap alatt Abudirban vagyunk, ott meg sem állunk, és egyenesen tovább
                        rohanunk Ifirizig. Vigyázzanak, mert a folyónál balra is vezet egy ösvény, a
                        francia engedményes terület van ott, és egyenesen Abe Padan karjába
                        szaladnak.</p>
					<p>Közben előhozták a teherautó mélyéről az acélhálókat.</p>
					<p>Azután már gyorsan ment minden. Feltakarták Gafirone-t, aki valóban úgy
                        gubbasztott ketrecében, mint egy óriási kőszáli sas, vagy még inkább, mint
                        valami bagoly, amely a hirtelen fénytől rémülten pislogott, behúzott
                        nyakkal. Rózsaszínű karmai szinte rezegtek, amilyen rémülten a ketrec rácsát
                        szorította.</p>
					<p>- Gafirone úr! Ön most készüljön el, hogy rövidesen a kormány mellé kerül és
                        vezet. Hátul hárman ülünk majd revolverrel.</p>
					<p>- De kérem... miért vonnak bele!</p>
					<p>- Figyelmeztetem, hogy vita nélkül engedelmeskedjék, különben
                        keresztüllövöm... Gyertek utánunk a romvároshoz, lassan. Délre ott lesznek
                        ők is.</p>
					<p>A Mester, Lingeström, Portenif, Aldous és az arabok elsiettek.
                        Hajnalodott...</p>
					<p>Halacska rákapcsolt, és a teherautó rohant zúgva, zötykölődve, elhasznált
                        rugózatával, tömör pneumatikkal.</p>
					<p>- Takarjuk le a kőszáli urat - mondta a hallgatag Drugics.</p>
					<p>- Nem!! - ordított Gafirone, de leöntötték egy csöbör vízzel, amitől csendes
                        lett, és szomorúan tűrte az egyiptomi sötétséget. Viszont Gorcsev ledobta a
                        pokrócot, és vidáman felült.</p>
					<p>Pedig most minden volt, csak nem vidám.</p>
					<p>- Mikor érünk a helyszínre?</p>
					<p>- Tán délfelé.</p>
					<p>A kocsi úgy dobálódzott, hogy Wendriner oroszlán ismét csuklást kapott.
                        Gorcsev megnyugtatóan vakargatta a tarkóját, ami kimondhatatlanul jólesett
                        az öreg artistának...</p>
					<p>Mit tegyen? Gorcsev kétségbeesetten tépelődött. Úgy érezte, hogy őt rendelte
                        ki a gondviselés Labouxék küldetésének őrizetére...</p>
					<p>Nem tudott semmi okosat kitalálni. Hanyatt feküdt, és lehunyta a szemét.
                        Wendriner úr ketrecébe lógott a keze, és az állatok megviselt királya
                        csendesen nyalogatni kezdte, oly gyengéden, egyformán és altatódalszerűen,
                        hogy elaludt...</p>
					<p>Zavaros álma volt Vanek úrról... Egy lidércnyomásszerű kép ismétlődött:
                        Anette-tel és érettségiző gyerekeikkel megtekintik az orani várat, és a
                        Baedeker egyik oldalán ez áll:</p>
					<p>SZULTÁNA KORRIDOR</p>
					<p>Sötét odú, ahol Masnir mór király őrizte rabnőjét. Néhány éve egy hiányosan
                        öltözött idegen úr visszavár ide valakit, és tetszés szerinti belépődíjért
                        megtekinthető. Kétméteres fehér szakálla eredeti!</p>
					<p>...Felriad.</p>
					<p>A kocsi üres. Állnak. Gyorsan felül. Gafirone ketrece letakarva.</p>
					<p>- Halló! - kiáltja Gorcsev. - Kőszáli úr...</p>
					<p>- Mit akar?</p>
					<p>- Elmentek?</p>
					<p>- Igen... Félórája. Most már tudom, hogy maga egy kölyök, aki csergolec!</p>
					<p>“Ez egy Vanek úr” - gondolta Gorcsev.</p>
					<p>- Kérem, én éhes vagyok - mondta a kőszáli sas.</p>
					<p>- Az zavar engem a legkevésbé. Szeretnék kimászni a csávából, mert magukat
                        főbe lövik, vagy ilyesmi.</p>
					<p>- Uram! Húzzon ki engem is.</p>
					<p>- Majd gondolkozom.</p>
					<p>A sült malacot kivette a ketrecből, és odaadta a felét az oroszlánnak. Azt a
                        részt, amelyhez a fej is tartozott, a fél citrommal. Az elaggott vérengző
                        kedvetlenül harapdálta a húst, alig evett. Viszont a citromot hosszan
                        nyalogatta... Öreg artista. Savhiánya van... Lehetséges, hogy ez az élő
                        fürdőszobaszőnyeg azonos lenne Wendrinerrel, az állatok királyával?</p>
					<p>Szomorúan ült Gorcsev a padlón. Most talán már az acélhálóban vergődnek
                        Laboux-ék. És sóhajtozott. Lassan múlt az idő. Az agya dolgozott. Wendriner
                        a citromot nyalogatta mellette, tán nincs is savhiánya, csak gourmand lett,
                        mint általában a vénemberek.</p>
					<p>...Késő délután volt. Gorcsev először életében érezte, hogy ideges. Fel és
                        alá járkált. Idegessége átragadt az oroszlánra is. Nyugtalanul nézte
                        szeretett gazdáját.</p>
					<p>Gafirone fülkéjében sűrűn csettent a körömolló, mintha zsebóra
                        ketyegne...</p>
					<p>- Nézze, Wendriner úr, én magát szabadon bocsátom... - mondta az oroszlánnak
                        Gorcsev. - Maga az egyetlen jóbarátom e pillanatban, akin segíteni tudok...
                        Menjen és sétáljon remegő lábaival még egyszer a langyos porban, és fáradt
                        szemét üdvözölje az ibolyaszínű derengés a Szaharában. Nyújtózzon egyet,
                        hogy ropogjanak a vén csontok, és bandukoljon egy utolsót hazájában.</p>
					<p>Az ajtóhoz gurította a ketrecet, és kinyitotta. De Wendriner úr nem mozdult.
                        Egyszerűen nem hitte el az esetet. Amikor Gorcsev oldalba döfte enyhén,
                        végre kilépett a ketrecből, kissé támolyogva, szegény Lear királya az
                        állatoknak, öreg és végkimerült a sok bolyongástól, egy csalódott élet
                        estéjén.</p>
					<p>Gyanakodva nézett körül a sivatagban.</p>
					<p>Véres, nagy szemét macskaszerűen összehúzta, és ingatag talpakkal, búslakodó
                        fővel ment, ment, lassan lépegetve a sivatagban. Azután megállt,
                        visszanézett Gorcsevre, és újra elindult, kissé félénkebben, de mélyen
                        lehajtott fejjel, mintha szégyellné magát valamiért...</p>
					<p>Az orosz határozott! Sietve visszatért a kocsiba. Kitárta a teherautó
                        keresztvasakkal elzárható vasajtaját:</p>
					<p>- Halló, Gafirone úr! Ütött az óra!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Miféle óra ütött?</p>
					<p>Azt rövidesen megtudták az ügy szereplői. Estére visszatért a társaság.</p>
					<p>- Gyerünk! - kiáltotta a kapitány. - Halacska, indíts! Gafirone maga menjen
                        Porteniffel...</p>
					<p>Gafirone engedelmesen kilépett a ketrecből, és ment. A többiek felugráltak a
                        kocsira, és... A púpos Halacska nem is akart beszállni, de megragadják, és
                        repül!</p>
					<p>Bumm!</p>
					<p>Bevágódott az ajtó, valaki rátette kívülről a nehéz keresztvasakat, amely
                        tigrisek őrzésére volt berendezve, és máris felbúg a motor...</p>
					<p>- Hé... Mi ez? Halló?! - ordítanak és dörömbölnek. Hiába...</p>
					<p>Portenif feleúton sem volt még Gafirone-nal, amikor melléje ért a hatalmas
                        Hagenbeck-autó, és a sofőrülésről valaki fejbecsapta egy franciakulccsal,
                        hogy elájult. Az autó megáll!!</p>
					<p>- Így... És most, ahogy megbeszéltük - mondta Gorcsev -, üljön fel mellém, és
                        gyerünk.</p>
					<p>A rablók ütemesen dörömböltek, Gorcsev fütyül, és Gafirone úgy gubbaszt
                        mellette, mint Wendriner Hermann, a kőszáli sas, de sokkal szomorúbb.
                        Távolabb már látszik az Alfa Romeo. Sötét este van... A Hagenbeck-kocsi
                        hűtője zörömböl, és a kerekek nehéz forgása hallatszik, ahogy a porban
                        evickél a kocsi. Azután fékez és megáll.</p>
					<p>Közben a várakozó főrablók már türelmetlenkedtek.</p>
					<p>- Eredj eléjük, és szólj, hogy mi van Gafirone-nal - mondta a Mester
                        Aldousnak.</p>
					<p>A rabló elindult, de néhány perc eltelt, és még mindig nem tért vissza. A
                        Mester és Lingeström türelmetlenek.</p>
					<p>- A fenébe marad!</p>
					<p>- Épp most késnek, amikor már célnál vagyunk!</p>
					<p>- Igen. Határozottan nagyon kínos!! - mondta valaki a sötétben és úgy vágta
                        fejbe a Mestert, hogy leroskadt. - Ne mozduljon, Lingeström, mert lelövöm.
                        Gorcsev van itt!</p>
					<p>- Mi?... Mit akar itt?</p>
					<p>- Azonnal elmegyünk a legközelebbi tisztikaszinóba...</p>
					<p>És öt kemény ujj fogta meg a báró torkát. A tizennégy karátos autó ismét
                        Gorcsevé volt.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>- Uram - hálálkodott Gafirone. - Köszönöm.</p>
					<p>- Most maga a többi rablót elviszi az első oázisig. Ott már megvédik. Rájuk
                        zártam kívülről az ajtót. Tigrisek sem törhetnek ki a kocsiból. Hallja?</p>
					<p>...Félelmetes dübörgés hallatszott az éjszakában.</p>
					<p>- Tehát?</p>
					<p>- Kissé pihenünk előbb. Azután ön az autóval elindul.</p>
					<p>- És?</p>
					<p>- És jutalomban részesül.</p>
					<p>Egy ideig üldögéltek, közben előjött a hold... És az ezüstös fényben
                        kísérteties látvány tárult eléjük!</p>
					<p>A teherautó felhágóján, két mellső lábára emelkedve, egy szomorú oroszlán
                        szaglászta az ajtót.</p>
					<p>- Wendriner úr!...</p>
					<p>Gafirone rettegve ugrott be az autóba. Az oroszlán odavánszorgott a
                        meglepetten kiáltó Gorcsevhez. Szegény... Remegtek a lábai, lihegett, és
                        könyörgően tekintett fel az oroszra. Ez megsimogatta a hajdani büszke
                        sörények kopott helyét.</p>
					<p>- Hát visszajött, Wendriner úr?... Nem baj, öregem... Jöjjön szépen.</p>
					<p>...És mert Gafirone semmi áron nem jött elő a kocsiból, Gorcsev maga ment az
                        oázisba, hogy élőszóval tudasson mindent az autó tulajdonosával...</p>
					<p>De Wendriner úr most már nem tágított mellőle.</p>
				</div>
				<div>
					<head>4</head>
					<p>Reggel Abudir oázis nagy szenzációra ébredt. Egy teherautó volt ott, amelyben
                        emberek dörömböltek. Az autó mellett Gafirone úr reszketett.</p>
					<p>Most kiderült, hogy Gorcsev él. Él! Anette nem bírt szólni... A zsebkendőjét
                        gyűrögette. Sápadtan remegett. Laboux lehunyt szemmel feküdt. Tán
                        imádkozott.</p>
					<p>- Ön kicsoda? - kérdezte a tábornok Gafirone-t.</p>
					<p>- Kőszá... izé. Wendri... Én, kérem, autóversenyző...</p>
					<p>Most kissé felmondta az idegrendszere a szolgálatot, és sírni kezdett. Anette
                        is sírt, és Gafirone a nyakába borult, de itt most ezzel sem törődtek.</p>
					<p>Laboux csak lehunyt szemmel feküdt, nem lehetett tudni, hogy mit érez, mit
                        gondol...</p>
					<p>Az altábornagy nem győzte kivárni az elérzékenyülést. Mégiscsak tudni akarta,
                        hogy mi van még az örömhíren felül, hogy Gorcsev él...</p>
					<p>- Kérem, kedves autóversenyző úr - kiáltott végül az altábornagy. - Mondjon
                        el végre mindent.</p>
					<p>- Nem... tudom... leírta Gorcsev úr... és tessék...</p>
					<p>- No végre... Kérem! Adja már ide!</p>
					<p>Átadta a levelet.</p>
					<p>Altábornagy úr!</p>
					<p>Alázatosan jelentem, hogy magasabb katonai érdekből szökésben vagyok a
                        századomtól, és útban a Próféta Szandálja felé az Alfa Romeóval. Őfelsége,
                        Baba Paladala uralkodónak azt fogom mondani, hogy ön csókoltatja.</p>
					<p>Az orani Fort-St.-Thérèse-ben távolmaradásom igazi okát természetesen
                        eltitkolom, efelől biztos lehet, altábornagy úr.</p>
					<p>A két igazi bűnöst átadom őfelsége Padalati Malátada néger uralkodónak, meg a
                        többi jámbor csirkefogót, ha kérhetek ennyi jutalmat velem szembeni
                        jóságukért, kegyeskedjék szabadon bocsátani a mellékelt teherautóról, mert
                        az ő segítségük nélkül már régen a portugál konkurrenciáé lenne az Alfa
                        Romeo.</p>
					<p>Azon reményben, hogy távollétemet a Fort-St.-Thérèse-bőI, altábornagy úr
                        jóindulata révén, nem veszik majd túl szigorúan, zárom soraimat, igaz
                        nagyrabecsülésem kifejezésével.</p>
					<p>Altábornagy úr lelkes híve:</p>
					<p>Gorcsev Iván</p>
					<p> 27-es közlegény</p>
					<p>...És most az altábornagy minden rejtélyt megoldott. (Legalábbis ő azt
                        hitte.) A marseillei-i erődből telefonérdeklődésre közölték, hogy két
                        Gorcsev volt ott egy időben. A 27-es a Fort-St.-Thérèse-be került, ahonnan
                        de Bertin azt a felvilágosítást kapta, hogy Gorcsev Iván körülbelül két hete
                        elszökött...</p>
					<p>- Mindent értek! - kiáltotta lelkesen a tábornok - magam írok ebben az ügyben
                        a hadügyminiszternek!</p>
					<p>- Én is írok! - kiáltotta Laboux, aki úgyszólván meggyógyult időben. - Hiszen
                        a vejemről van szó!</p>
					<p>Anette kibontakozott a zokogó autóversenyző öleléséből, és az apja vállán
                        sírt tovább. Gafirone kísérletet tett arra, hogy André nyakába boruljon, de
                        a lakáj hallani sem akart erről.</p>
				</div>
			</div>
			<div>
				<head>XXI. fejezet</head>
				<div>
					<head>1</head>
					<p>Az Alfa-Romeo nevű szörnyeteget ártalmatlanná tették. Arany alkatrészeitől
                        megfosztva nem árthatott többé embertársainak. Lelkét átadta Abe Padan
                        király győztes seregeinek, akik felfegyverkeztek általa.</p>
					<p>És Gorcsev?</p>
					<p>...A dél-afrikai oázisok népe között még ma is szájról szájra jár a legenda
                        egy kísérteties, lerongyolódott katonáról, aki egy szál oroszlán
                        társaságában kóborolt a sivatagban, és megverte azokat, akik nem támogatták
                        élelmiszerrel titkos vándorútján...</p>
					<p>Már lassacskán elérte a Szahara határát, és távolról látszott a
                        Dzsebel-Szagro elmosódott hegylánca is. Gorcsev Iván elégedetten ült a
                        tábortűz mellett, higgadt oroszlánja társaságában.</p>
					<p>Ásított.</p>
					<p>- Látja, Wendriner úr - mondta, végigdőlve a laza porhalmokon. - Most, hogy
                        lezárult az ügy, igazat adok ennek a Laboux-nak. Nem árt megkomolyodni,
                        mielőtt nősül az ember. Jól tudom, hogy e bölcs korban, amelyet rossz
                        egészségben megért, nem érdekli túlságosan a felvetett téma. Ön óvatos
                        ragadozó, Wendriner úr, és ezért tisztelem, ha nem is csodálom a
                        rezignációját, amellyel inkább a rabságát fogadja el végleges állapotnak,
                        mint a sivatagi kóborlást.</p>
					<p>Az oroszlán vállat vont, és rosszkedvűen legyintett:</p>
					<p>- Nézze, Gorcsev úr - mondta egy fáradt kiskereskedő metodikus, lemondó
                        hanghordozásával. - Öreg artista vagyok én, és szívesebben ülnék a Ring
                        Caféban, reszkető kézzel zsonglőrök, meg gégesorvadásos kikiáltók
                        társaságában, akikhez lelkileg tartozom. De hát nem bújhatok ki a bőrömből!
                        És ki ül le manapság a kávéházban egy oroszlánnal, “fóros pikét”
                        játszani?...</p>
					<p>- Mi az, Wendriner úr! Ön beszél?</p>
					<p>- Nem. Ön álmodik. De ez igazán mindegy. Higgye el, kérem, nincs szebb, mint
                        öreg artistának lenni. Ismertem Olmützben egy “Halálkerék” nevű Glatsch
                        Ödönt, aki két mankóval és három selyempincsivel bejárt a Rathaus Keller-be,
                        mert lezuhant a trapézról. És boldog volt, pedig nap mint nap veszekedett
                        vele a felesége, egy Mea Mitta mágikus csoda, akinek rejtélyét a világ
                        leghíresebb professzorai próbálták megfejteni, holott a hölgyet megfojtani
                        kellett volna szerintem... Na, ja!... Legszebb élet az artista
                        aranyöregsége. Mert szakmánkban fordított értelme van a kornak. Amíg az
                        artista fiatal, addig közel áll a halálhoz. Minden este meghalhat, és
                        esetleg délután is, mérsékelt helyárak mellett. A Halálkerék Glatsch naponta
                        együtt feketézik egy Trautmann nevű zenekarközvetítővel, akit a turfra
                        oktat...</p>
					<p>- Meglep ez a hang, Wendriner úr...</p>
					<p>- Meglep, meglep... - dörmögte búsan a ragadozó. - Maga is jól adja,
                        mondhatom. Látja, névrokonom, Wendriner Aladár társul vette egy
                        artistaügynökséghez Splendid kapitányt a negyven táncoló fókával, és minden
                        reggel hővizet isznak a Margareten Quelle radioaktív csarnokában... Mit
                        jelent az, hogy én vagyok az állatok királya? Helfheisen például a Kerékpár
                        Császára, és most Jerabek néven házmester Görlitzben. Egy artistának
                        plakátból van az országa.</p>
					<p>- De hiszen valamikor ön is űzött vadat, és a gazellák fejvesztetten
                        menekültek a hírre, hogy jön a rettenetes Wendriner! Ön, Lafontaine szerint,
                        többre értékeli a szabadságát, mint az életét!</p>
					<p>Wendriner úr szivarra gyújtott, és egy barnult végű papírszipkába illesztette
                        a végét, eltűnődve.</p>
					<p>- Mondok én magának valamit, Gorcsev úr, aki a világot járja, mint a Naplopás
                        Királya. Nem tudom ki az a jegyszedő, akit említ, de nálunk a cirkusznál nem
                        volt. Viszont hallgasson meg egy titkot: én a schönbrunni állatkertben
                        születtem, és bécsi illetőségű oroszlán vagyok. Vasúton hoztak Afrikába és
                        acélhálóban vittek a Szaharából Fezbe, a naiv vevőhöz. Volt egy utam!...
                        Arról jobb nem beszélni! Így történt, mert a sivatagban fogott oroszlán
                        drágább. Én vagyok, uram, az egyetlen oroszlán, amelyik import útján került
                        a Szaharába. És nem vagyok igazi Wendriner. Én a schönbrunni állatkertben
                        szívdobogást kaptam, ha a díszpáva rikoltozott. Wo sind die schönen alten
                        Zeiten?... - sóhajtotta nagy búsan, azután feltette az orrcsíptetőjét, és a
                        Wiener Journalt kezdte olvasni...</p>
					<p>Gorcsev egy kiáltással felriadt...</p>
					<p>...Virradt. Wendriner úr asztmás lihegéssel aludt mellette.</p>
				</div>
				<div>
					<head>2</head>
					<p>Tíz napig töltötte Vanek úr ideje nagy részét a művésznő szekrényében. Közben
                        Laura de Pirelli bevezette az alsó polcra a villanyvilágítást, és
                        gondoskodott olvasnivalóról. Egész nap utazásról szőttek terveket, kivéve a
                        délutánt, amikor a művésznő énekelni tanult. A művésznő szorgalmas volt.
                        Órákig tanult énekelni.</p>
					<p>A tizedik napon Vanek úr kilépett a szekrényből éppen énekóra közben.</p>
					<p>- Jó napot - mondta. - Most én elmegyek.</p>
					<p>Mielőtt az ámult művésznő és a holtra rémült korrepetítor bármit is
                        szólhattak volna, a titkár, Isten tudja, hogy miért, sértett önérzettel
                        távozott, és egyenesen a Fort-St.-Thérèse-hez ment.</p>
					<p>- Jelentse az őrmesternek - mondta elszántan a poszt előtt -, hogy én
                        félreismertem magukat. Ez a légió egy kitűnő hely.</p>
					<p>Würfli úr éppen őrségen volt, amikor feltették Vanek úrra a bilincseket.</p>
					<p>- Miért jelentkezett önként? - kérdezte súgva.</p>
					<p>- Az enyhítő körülmény. Finomabban lőnek fejbe.</p>
					<p>- Azt tudja, hogy Mehár is a börtönben van?</p>
					<p>- Hát kinn volt közben? Nagyon szeretem ezt a Mehárt.</p>
					<p>- Hiszen megveri mindig.</p>
					<p>- De sohasem énekel. Nagy szó!</p>
					<p>Hat napig ült Vanek úr, amikor megjelent az őrvezető és egy hadnagy.</p>
					<p>- Itt a díszuniformisa. Vegye fel.</p>
					<p>- Értem... főbe lőnek...</p>
					<p>- Könnyen lehet. Kinn van az egész helyőrség az udvaron - mondta az őrvezető,
                        de a hadnagy leintette.</p>
					<p>- Illetékes helyen tudják, hogy hol volt két hétig. Ön sokat szenvedett.</p>
					<p>- Különösen délután...</p>
					<p>- Csend! Az ön távollétéről nem közöltek részleteket. Ön is hallgasson róla,
                        azt hiszem, érti?!</p>
					<p>Vanek úr elpirult, lesütötte a szemét, és azt hitte, hogy érti...</p>
					<p>Amikor kivezették az udvarra, könnyes szemmel nézett körül.</p>
					<p>Ez kivégzés!</p>
					<p>Négyszögben állt az erőd teljes létszáma. Arcába sütött a nap, és Vanek úr jó
                        magasra tartotta a fejét, hogy teljes mértékben élvezze még utoljára.</p>
					<p>Tram-tram-tram-tram...</p>
					<p>A dob!... Szóval a szökevényeket ítélet nélkül kivégzik. Szomorú tekintettel
                        megkapaszkodott egy facsoport zöld színében.</p>
					<p>Trombita! “Aux armes! Aux armes!...” Most jön majd az escort!... Nem hagyja
                        bekötni a szemét. Lássák, hogy tud meghalni egy Vanek B. Eduárd... Azért
                        kissé megcsuklik a térde, és a nyelve száraz nagyon.</p>
					<p>A trombita elhallgat. Ni... hisz ez az ezredes, aki most eléje lép.</p>
					<p>- 27-es közlegény! Gorcsev Iván! Te két hétre eltűntél, elhagytad az erődöt!
                        Megrendülő testi és lelki szenvedéseken mentél keresztül.</p>
					<p>“Különösen az éneklés” - gondolta Vanek úr, és bánatosan bólogatott...</p>
					<p>- A köztársaság elnöke Gorcsev Ivánt a becsületrenddel tüntette ki!</p>
					<p>...És amíg az ezredes feltűzi a hüledező Vanek úr zubbonyára a
                        becsületrendet, meglendül a trikolór, szól a trombita, és vigyázzban fordul
                        eléje az arcvonal...</p>
					<p>Távolabb, egy teraszon Anette, de Bertin és Laboux állnak rémülten,
                        halálsápadtan, és szóra képtelenül...</p>
				</div>
				<div>
					<head>3</head>
					<p>Az eset tisztázása lehetetlen. Isten őrizz hozzányúlni. Vanek urat majd
                        leszereltetik valahogy. És Gorcsevnek nem szabad jelentkeznie a légiónál.
                        Gorcsev csak Privát Eleknél jelentkezik százezer frankkal. Ezt a Mestertől
                        és Lingeströmtől vette el, akik hihetőleg könnyen nélkülözik Ifirizben, a
                        foszfátbányában, ahol kényszermunka büntetésüket töltik.</p>
					<p>...Az esküvő előtti napon Vanek úr leszerelt. Verdier őrmester többterítékes
                        bankettel ünnepelte ezt a napot a kantinban.</p>
					<p>- Uram - jelentkezett Gorcsevnél. - Mi lesz a teendőm?</p>
					<p>- A Laboux-villa kertjében egy fáradt artista éli békés, vén napjait. Vele
                        kell foglalkoznia, öregem.</p>
					<p>- Változatlanul Vanek a nevem, és szeretném, ha ezt most már megjegyezné,
                        miután szenvedéseim jutalmául a becsületrenddel tüntettek ki.</p>
					<p>- Úgy érzi, hogy megérdemelte?</p>
					<p>- Feltétlenül. Ön nem hallotta a hölgyet énekelni.</p>
					<p>Közben de Bertin információt szerzett Vanek úrról. Csakugyan egy nizzai
                        idegszanatóriumban működött, de nem levelező volt, hanem ápolt. Egy napon
                        eltűnt az uszodából, a tanársegéd keménykalapjában. Azóta keresik.</p>
					<p>...Anette szomorúan Gorcsevhez hajtotta a fejét:</p>
					<p>- Félek, Iván... Magát a vére nem hagyja majd nyugodni...</p>
					<p>- Szamárság...</p>
					<p>- Mindig attól félek majd, hogy egyszer csak elhagy... Megy a tengerre, a
                        sivatagba... Reszketni fogok, ha egy órával későbben jön haza.</p>
					<p>- Ne féljen... Sohasem jövök majd későn. A vőlegénye kísértet volt, a férje
                        hazajáró lesz...</p>
					<p>És Anette minden aggodalmát végképp eloszlatta ifjabb Gorcsev Iván születése,
                        akit a többi családtagok: Wendriner Aladár és Vanek úr boldogan befogadtak
                        meghitt körükbe...</p>
				</div>
			</div>
		</body>
	</text>
</TEI>