<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00903" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>N. N. : Egy szerelem-gyermek regénye</title>
				<author>
					<persName>
						<surname>Krúdy</surname>
						<forename>Gyula</forename>
					</persName>
					<date from="1847" to="1910">1847-1910</date>
				   <idno type="VIAF">22810</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">29162</measure>
				<measure unit="pages">66</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>N. N. : Egy szerelem-gyermek regénye</title>
					<date>2003-07-14</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00900/00903"/>
					<respStmt>
						<resp>Original Electronic Edition</resp>
						<name>Lukács József</name>
						<name>Németh Ibolya</name>
						<name>Pétery Kristóf</name>
						<name>Kindlevarázs </name>
					</respStmt>
					<bibl type="digitalSource">
						<title>N. N. : Egy szerelem-gyermek regénye</title>
						<date>2003-07-14</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Pesti nőrabló : Regények, kisregények </title>
						<author>Krúdy Gyula</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1978</date>
						<idno>ISBN 963 15 1156 1</idno>
						<ref target="http://mek.oszk.hu/00900/00903/00903.pdf"/>
					</bibl>
				</bibl>
				<bibl type="firstEdition">
					<title>N. N. : Egy szerelem-gyermek regénye</title>
					<author>Krúdy Gyula</author>
					<date>1922</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2020-07-21"/>
			<change when="2020-11-03"/>
		</revisionDesc>
	</teiHeader>
	<text>
		<body>
			<div type="chapter">
				<head>
               A tücsök volt a dajkám
            </head>
				<p>
               Mennyi mindenfélét tud énekelni a tücsök egy régi ház környékén, ahol
                  a lakók a végtelen életre rendezkednek be?
            </p>
				<p>
               Egy olyan sárgára meszelt, fehér ablakszárnyas, piros kéményű,
                  sötétvörös cserépzetű, nagykapujú, négyszögletes oszlopú, hűséges komondorú,
                  mélyen hallgató magyar házban, ahol például én is születtem, sohasem gondol senki
                  az életnek a befejeződésére. Az egyik esztendő a másik után múlik tökéletes
                  megszokottsággal. A forduló évszakok nem hoznak magukkal rendkívüliséget. Sohasem
                  történik olyasmi, ami váratlan volna. Az élet egy befejezett, kész feladat,
                  amelynek elviselésétől senki sem kíván idő előtt megszabadulni. Végigélik az
                  emberek az életüket, mint az esztendő különböző évszakai tökéletes bizonysággal
                  következnek. Mindenkinek van tavasza, piros nyara, hosszadalmasan ásító ősze,
                  megnyugtató tele. Élet, amely pontosan igazodik a kalendáriumhoz. Vannak fiatal
                  napok, vannak öreg napok, jönnek és mennek ködök, szomorgó esők, májusok,
                  novemberek, jó és rossz kedvek, ájtatosságok és káromkodások, betegségek és ropogó
                  egészségek. Senki sem csodálkozik az életen, amint nem lep meg különösebben a
                  tavasz áhítatos napsugara és nem váratlan az ősznek mogorvasága. Bolond az, akinek
                  nem tetszik, hogy elmúlik a nyár. Okos ember megnyugszik a tél hótakarója alatt,
                  az örökös némaságban, az emberhangtalan magányban. Az én ismerőseim olyan emberek
                  voltak, akik örvendeztek télen a mindennapi tűznek, a fiatalosan lengő lángoknak,
                  de a duruzsoló hóesésnek is odakünn a házon túl. Az én rokonaim a sárga házban
                  kezüket dörzsölték reggel, ha sűrű köd feküdte meg a tájat, de gyorsan kitárták az
                  ablaknak mind a két szárnyát, ha napsugár volt. Öröm volt a zuhogó, furcsa hangú
                  tavaszi eső, de nem szomorkodott senki sem, ha megjöttek a csendes, halott
                  gyermekek lépéseinek koppanására emlékeztető őszi esőzések. Nem volt olyan sűrű
                  éjszaka, amelynek ne lett volna mondanivalója. Nem lehetett oly komor a tél, amely
                  végleg elvette volna az életkedvet. És nem szólalhatott meg a tavasz ezernyi
                  csengettyű-hangján, hogy megértetlenül maradt volna egyetlen csengőnek is a
                  hangja. Boldog emberek között éltem, akikre szívesen sütött a nap. Nyár pirosa,
                  ősz fakója, tavasz lilája, tél fehére az élet színei voltak. Az udvarházban élet
                  volt, amely mindig a külső természeti rendhez igazodott.
            </p>
				<p>
               Tavasszal jobb kedvük volt az embereknek, mint ősszel. A tücsök, a
                  dajkám is másképpen énekelgetett nyári estéken. Lehetett bármily körmönfont a
                  gondolat: a szem, a lélek, a kedv, a szív, az étvágy s az egészség mindig az
                  időjáráshoz igazodott. Minden ember körülöttem egy eleven kalendárium. Fontos volt
                  a holdtölte, megjegyeztük a szél irányát, az eső mennyiségét, a közelgő felhők
                  alakját, a naplemente látnivalóit, a dérnek és fagynak jövetelét, folyó áradásait,
                  vagy az első hó beköszöntését. A zsebóra csak a delet jelentette. Maga a nagy
                  élet: a természet, az évszak, az időjárás alakulásától függött. Nem a percnek
                  éltünk, hanem a hosszadalmas esztendőnek - amit körülbelül jelképez egy emberélet
                  a maga tavaszával s őszével. Nem egy napra volt feltéve az életünk, hanem sok-sok
                  napra, amelyekbe belekombináltuk a tavaszi napok röpkeségét és az ősz ásítozó
                  hosszadalmasságát. Senki sem gondolt csupán arra, hogy mi történik a legközelebbi
                  órában vagy holnap: az élet messzi-messzi távlatokra volt berendezve, mint a
                  gondos asszonynak a kamarája, padlása. A perc eliramlik, mielőtt megfoghattuk
                  volna szivárványos szitakötő szárnyát. De az élet tovább, soká, messzire ér, ahol
                  az égboltozat a földre lehajlik. Addig kell mindenkinek élni, amíg ezt a
                  távolságot eléri. Ezért nem féltettük az elosonó percet, az elsuhanó napokat,
                  észrevétlenül jött és ment évszakokat. Mert még sokáig akartunk élni.
            </p>
				<p>
               A fáradhatatlan tücsök volt a dajkám; aki oly hosszadalmasan
                  énekelgetett a ház sarkában, mintha a legtávolabbi időkre helyezné a célt, midőn
                  éneklését abbanhagyja. Senki sem öregszik meg. Senki sem hal meg. Az élet
                  körülbelül örökké tart. A betegség oly meglepően jött, mint a váratlan vihar. A
                  halál, nagy ritkán, oly csodálkozást keltett, mint a vastag hóbunda, amely
                  reggelre kelve, betakarta a tegnapi tájképet. Ám a halottak sem látszottak örökre
                  elmenni. Csak egy kicsit félreálltak, megengedték, hogy örököljenek utánuk,
                  osztozkodjanak maradékaik, s életük történetét apróra megbeszélhessék az élők.
                  Elmentek, lepihenni egy kissé. Bizonyos, hogy húsz-harminc esztendő múlva
                  visszatérnek, miután jól kinyugodták magukat. S elölről kezdik az egész
                  életet.
            </p>
				<p>
               Legalább ezt dalolta a tücsök nyárvégi estéken.
            </p>
			</div>
			<div type="chapter">
				<head>
               Hol lakott a tücsök?
            </head>
				<p>
               Nyáron talán a kertben, ősszel valamely zugolyban a házban, amelyet
                  hiába próbáltam megtalálni.
            </p>
				<p>
               Néki sohasem volt bánata, mindig egyforma kedve volt. Jó kis zenész
                  volt, aki hegedűje mellett elfelejtette a mindennapi eseményeket, amíg feladatát
                  elvégezte. Pontos időben játszott, nem késett s nem jött korán. Nem gondolt arra,
                  hogy érdekessé tegye magát váratlan elmaradásával vagy szokatlan érkezésével. De
                  nem törődött azzal sem, hogy a ház lakói betegek az unalomtól, bánattól vagy
                  örömtől, vagy józanok az élet egyhangúságától, fáradtak a hétköznapoktól,
                  egykedvűek az elkerülhetetlen végzettől, reménységesek vagy reménytelenek. Ő
                  rágyújtott a maga nótájára, mintha fizetést húzott volna egy ismeretlen
                  hatóságtól. Nem bánta: sírnak odabent vagy semmiségeken nevetgélnek. Kisbaba
                  figyel zenélgetésére vagy mindenéből kiégett öregember. Csókszomjas fiatalok
                  vergődnek illemszabályok zsarnoki képmutatásában, vagy élettől megcsömörlött
                  férfiak feküsznek a kanapén, és hosszadalmasan nézik a levegőt. Vénasszony kotorja
                  helyét a tűzhely közelében, mint a tyúk, mielőtt tojna, hogy majd babonasággal,
                  mesékkel, furcsa mondanivalókkal népesítse be hallgatói közelgő estéjét, vagy
                  megcsalódott férfi bámult a pisztoly csövébe magányos szobájában. A tücsök
                  fáradhatatlanul ciripelt a ház zugában. Énekelt, midőn a ház hölgyei életbevágó
                  leveleiket írogatták, vagy a költő munkáját rakosgatta össze cifra betűkből;
                  öregember ásítozva verte ki pipáját, vénasszony orvosságot kevert, a vendég
                  csörömpölve nyitott be a kapun, női szívet loptak ki az ablakon át, romlott
                  kolbásszal megmérgezték a házőrző ebet, feljött az égen a Kocsma-csillag, asszony
                  siratta a dívány sarkában elköltözött szerelmét. A tücsök csak énekelt.
            </p>
				<p>
               Énekelt azoknak, akiknek egyéb örömük sem volt már estéjükön, mint
                  kovácsműhely csengő kalapácsainak hallgatása.
            </p>
				<p>
               Elringatta azokat, akik már nem tudnak megnyugodni bús fejükkel
                  semmilyen nő ölében sem. A szemük láz, a szívük seb, az ajkuk jég, az álmuk a
                  börtönök lakóinak álmaival azonos. A boldogtalanokat mulattatta a tücsök.
            </p>
				<p>
               Dalt mondott a hosszant hallgatóknak, a csillagváróknak, a szótlan
                  búsaknak, a panasztalan némáknak, a sötétlő kertbe meredő szeműeknek, az őrület
                  fantomjaival viaskodó dézsafejűeknek.
            </p>
				<p>
               Ciripelt azoknak, akik évek óra várják, hogy a kapu előtt megjelenjen
                  a levélhordó, valamely olyan üzenettel, amilyent csak egyszer lehet kapni az
                  életben. Vagy megálljon egy kocsi, benne utazó, akit szívrepesve várnak a tunyán
                  elmuladozó évek.
            </p>
				<p>
               Danolgatott a tanyák, kerti házak, lugasok, toronyszobák magányos
                  lakóinak, akikre sohase nyitja rá senki az ajtót, bár ők ezt napjában százszor
                  elképzelik. Himnuszt fújt az ágyak sóhajtozó, nyögő betegeinek, a lábtörötteknek,
                  a kuckókban guggoló bénáknak, a mankójukkal homokban író sántáknak, a végképpen
                  megsiketülteknek és a mélázó figyelmező vakoknak.
            </p>
				<p>
               Szép hangokat pengetett az életuntnak, aki csak akkor áll töltött
                  vadászfegyverrel az ablaknál, midőn a hold merőlegesen néz le az udvarra, a kutyák
                  veszettül ugatnak: hátha megjelenik az őszi éjszakában egy árnyék, amelybe bele
                  lehet lőni a töltést, ahelyett hogy önmagába lőné?
            </p>
				<p>
               A tücsök tehát mindenkinek a szívében lakott, aki nem volt az élet
                  kiválasztottja, boldog ember... Talán nincs is boldog ember a világon. És így a
                  tücsöknek igen sok házikója volt Magyarországon.
            </p>
			</div>
			<div type="chapter">
				<head>
               A tücsök művészete
            </head>
				<p>
               Az álomtalanoknak dalolt csak a tücsök istenigazában!
            </p>
				<p>
               A holdfény végiglépkedett a mezőn. Álmukban lehet látni a virágokat.
                  Ilyen holdas estéken tapasztalhatni, hogy a növények is alusznak éjszaka, mert az
                  éj mindenkinek a pihenésére van rendelve. Némelyik virág, amely napközben illatos,
                  bujálkodó, méztől terhes, az éj óráiban szinte illattalan. A holdfény hideg, mint
                  a másvilág. A felhők is megállnak az égen, mintha egyet szundítanának, mielőtt
                  végtelen útjukat folytatnák. Az álom sűrű, hangtalan. A csodálatos éjben, tán
                  ilyenkor száll le Krisztus a keresztről az útszélen, hogy körülnézzen a közeli
                  falvakban. Köntöse elvegyül a holdfénnyel. Ő maga csak egy árnyék, test nélkül,
                  amint tovalebeg a mezőkön, fehérlő országutakon. Ilyenkor válik valósággá a
                  vándorkatona meséje, aki nem találta meg a Krisztust a keresztfán, amely a falu
                  határában emelkedett.
            </p>
				<p>
               És boldogtalanul bolyonganak a holdkórosak. A tücsök fújja a
                  nótájukat, mint valami másvilági karnagy, aki csupán azokra a különös éjszakákra
                  kapott megbízást, midőn a holdvilág felszívja az emberek lelkét. Nesztelenül dugja
                  ki lábát a takaró alól a feleség, hogy mellette alvó férje sem veszi észre. A
                  zárak, ajtók, kilincsek valamely másvilági hangtalansággal nyílnak fel kezük
                  érintésére. Senki sem tudja, hogyan jutnak ki a padlásablakokon át a háztetőre.
                  Ámde valóban ott állnak a gerincen, a kémény mellett, és karjukat kitárják a néma
                  hold felé. Minden zaj, lárma, kocsikerék nyikorgása felébreszthetné őket különös
                  álmukból, csupán a tücsök ciripelése kedves zene nekik, amely nem zavarja álmukat.
                  A tücsök a holdvilág cinkosa. Ha lunátikusat lát a háztetőn bolyongani, nyomban
                  szebben dalol, mint valaha. Hangja édesded, andalgó, ringató, mint egy trubadúré.
                  Előbúvik csúnya feketeségében a kert bokrai közül, és közvetlenül a ház alatt
                  dalol a tetőn lépegetőnek, amint az bizonytalankodva mendegél a legmagasabb kémény
                  felé.
            </p>
				<p>
               Ti nem hallottátok még a tücsköt, amint éjfél felé valamely különös,
                  varázslatos, másvilágias zene hangzik fel hirtelen egyhangú dalában? Ilyenkor jár
                  valaki a háztetőn a holdfényben, és a tücsök előveszi azokat a hangjait, amelyek
                  földi ember előtt titokzatosak, érthetetlenek. Egy elvarázsolt tündér énekel a
                  kertben. Valaki, egy rejtelmes idegen, egy kósza, gyönyörű szellem szólal meg
                  hirtelen a tücsök hangjában. Elképzelhetetlenül édesded zene vibrál, olthatatlan,
                  örök szerelem, kimondhatatlan vágyakozás, sóvárgás, epedés, boldogság peng, peng,
                  flótázik... Amikor a tücsök egyhangú éneklése váratlanul megváltozik, és megtelik
                  ismeretlen melódiákkal, vigyázz, szegény álomtalan barátom, ne jusson eszedbe az
                  ablakon kibámulni a néma kertbe, mert tán valaki a nyakad közé zuhan a
                  háztetőről.
            </p>
			</div>
			<div type="chapter">
				<head>
               A tücsök őszi látogatása
            </head>
				<p>
               Én októberben születtem, amikor ritkán hallatszik a tücsök, de annál
                  szomorúbb a hangja. A kovácsműhely esti harangozása nagy messziségből közeledik a
                  leszálló ködben. Dúsan, füstösebben pipázik a kémény a dércsípte háztetőn, mint
                  fehéredő, tömött szakállból bővebben omlik a pipafüst is. A ház mögött elterülő
                  szőlős-, gyümölcsös-, veteményeskerten egy pillantással végig lehet látni,
                  nincsenek kövér lombok, megtelt bokrok, széles szoknyájú szőlőtőkék, amelyek a
                  kilátást megállítják. A fehér filagória közelebb jött a lakóházhoz, mintha a
                  közelgő téli hideg elől menekülne a gyengéd vékony lécezetű alkotmány a zömök
                  oszlopú udvarházhoz, amelyben ama nagy fehér szelindekek, farkcsóváló komondorok,
                  barátságos kemenceóriások tanyáznak, amelyek lángfogaikkal kettéharapják a Hideg
                  lábát, ha az a ház belsejébe akarna nyomakodni. Reggelenként hűvös nedvesség
                  csorog a fák kopasz gallyain, a szín zsindelytetőjére vetett sárga tökök gyorsan
                  pirulni kezdenek, a cinkék a kertre nyíló ablakokig bátorkodnak, és halkan
                  kocognak az üvegen.
            </p>
				<p>
               Az ősz elkomolyodva fekszik rá a ligetekre, kopott pirosságú
                  kerítésekre, hirtelen elhagyatottnak látszó gyalogösvényekre, elárvult
                  folyócskákra, amelyeknek partjairól elszökdöstek a virágok és bokrok. A múlt
                  században, melybe az én gyermekkorom esik, nagyon pontosan igazodott az időjárás a
                  csillagászati évhez. Szinte napra ki lehet számítani, mikor kezdődik az ősz vagy a
                  tavasz. Nem emlékszem abnormis időjárásra. A születésem napja körül (október
                  második felében) komoly, esős, ködös, csípős ősz volt mindig. Az eső halhatatlan
                  emlékezetességgel csörgött napokig a háztetőn. De nem volt ez azért kellemetlen
                  idő, mert mindnyájan vártuk a hosszadalmas őszi esőket, melyek nélkül nem lettek
                  volna teljesek az élet örömei. Szükség volt az esős, csörgő, juhászbunda-szagú
                  őszi napokra, hogy megszokjuk kissé az otthonülést. Hisz alig egy-két hét előtt
                  még a szőlőket jártuk, préposthangú nagy üres hordókat gurítottunk le a pincékbe,
                  anyányi rozsdás kulcsokkal nyitottuk és zártuk a présházat, nagyokat visszhangzott
                  a táj a napsütéses kakaskukorékolástól vagy jókedvű fehérnép rikkantásától, aki az
                  almafán hintázott lengő szoknyájában, telt lábszáraival, hogy az őszi almákat
                  kosárba szedje.
            </p>
				<p>
               A padlás, amelyen olyan por és csend volt, hogy az ember könnyen
                  elhihette, hogy éjfélkor itt kilép valaki a tűzfalból, és a pince, amelynek
                  vakságát bolygó gyertyafény, némaságát boros szájízű pincemesterek döngő hangja,
                  penésszagát boroknak kellemetes savanyú illata váltotta fel: a padlás és a pince
                  az esős napokon nagy változásokon mentek keresztül. Ilyenkor csinálták itt a
                  télire való rendet. Korán eljött az alkonyat, még napvilágnál kellett gyékényre
                  rakni a télire való almákat, diókat a padláslyuk gyenge világosságánál. A pincét
                  úgy lezárták estére nagy lakattal, mint valami börtönt, amelyben nagyon
                  szökhetnékje van egy értékes rabnak. Az esőzés beláthatatlanul, napokra terjedt. A
                  kutyáknak a bundája átázott, mintha többé sohasem száradna meg. A gyalogutakat
                  mély sár fedte. Az országúton tengelyig süllyedt az eltévedtnek látszó utazókocsi.
                  Azért kellett október közepéig elkészülni minden külső munkával, borbehordással,
                  gőzmalommal, tanyával, mert őszkor a nyírségi országút csak vándorcigány ötpengős
                  gebéjének vagy parasztfuvaros nyúzott bundás, mit sem érő lovának való. Most már
                  otthon marad addig mindenki, amíg beköszönt a tél, a hó, a fagy, a szán talpának
                  való országút. Csoroghat tehát az eső kedvére, a házőrző kuvasz se megy túl a
                  kerítésen, mindenkinek megvan a tennivalója a házban. Faragómunkák készülnek a
                  színben, káposztát gyalul a zergetollas tiroli, aki a legnagyobb pontossággal
                  megérkezett az esős napokra évről évre, ajtókat, ablakokat reparálják, kályhákat,
                  kürtőket seprik, friss, tarkán szőtt háziszőnyegekkel vonják be a szobák kőportól
                  fehér pádimentumát, a felfogott esővízbe faszenet tesznek, eljön ideje a korai
                  lefekvésnek, az újságolvasásnak, a könyvforgatásnak, az atyafiságos levelezésnek,
                  naplóírásnak, Rocambolenak és más hatvankötetes regényeknek. Az eső
                  fáradhatatlanul kopogott a háztetőn éjfélkor vagy hajnalban, mindig nagyon nehezen
                  virradt, mintha elszokott volna a világ a reggeltől, csak néha akadt látnivaló egy
                  óriási köpenyeges, hallgatag, sapkás utazó alakjában, aki Isten tudná milyen okból
                  vontatta magát a forsponttal a nyírségi országúton. Legfeljebb az üstfoltozó
                  cigány tévedt be néha a kapun lobogó szemével, ezüstpitykés mellényével, füstös
                  szakállával, és volt nagy mulatságuk az unatkozó, ázott komondoroknak. Vagy piros
                  szoknyás, igézően karcsú, csengő-lengő cigányleány villantotta be a gyújtogató
                  szemét a konyhába, házvégébe, és mindjárt készen volt arra, hogy keresztbevetett
                  lábbal a földre üljön, és hosszadalmasan, jóízűen jövendölgessen. A falusi cigány
                  inkább elbírja a kopogós fagyú, csontkemény telet, mint az őszi esőt. Ürge módjára
                  bújik putrijába, holott minden vágyakozása a szabad levegő, a csavargás, a
                  céltalan kóborlás.
            </p>
				<p>
               Ilyen volt a pontosan megérkező ősz a múlt században Magyarországon.
                  Én nagyon szerettem. A köde, a csendje, a szomorúsága, a lemondó unalma, békésen
                  elterülő alkonyata és mesemondásosan hosszú éjszakája az enyém volt, az
                  álomtalané, aki a leghosszabb regényeket olvasgattam vagy álmodtam ez
                  évszakban.
            </p>
				<p>
               És néha, midőn az eső meg-megállott, mintha szünetet adott volna az
                  embereknek, hogy az agyukról, a lelkükről eltisztuljon az őszi köd, hogy
                  kimenjenek a petróleumlámpás-szagú alacsony szobákból a szabadba, hogy eloszoljon
                  alkonyati szomorúságuk, csendes egykedvűségük, ásító melankóliájuk, szalmatűzbe
                  néző szemükről lemenjen az őszi füst korma: nagy csendben, szinte észrevétlenül
                  megállott az eső, a kis lábak, amelyek a háztetőn kopogtak, elvándoroltak...
                  ilyenkor valahol megszólalt a házban rekedt tücsök. Hej, hogy haragudott a gazda,
                  amikor rájött, hogy a tücsök beköltözött a házába! - De én mindig boldog voltam,
                  amikor szomorú kis pajtásomnak a hangját meghallottam. Bármilyen egyedül voltam,
                  többé nem voltam árva. Leejtettem a könyvet, és fejem hátrahajtva hallgatóztam a
                  rejtekhelyről hangzó tücsökciripelésre. Mintha messziről eljött volna valaki
                  hozzám, és azt mondta volna:
            </p>
				<p>
               - Ne félj, nem felejtettelek el!
            </p>
			</div>
			<div type="chapter">
				<head>
               A kétlábú tücsök
            </head>
				<p>
               A Nyírség, ahol a gyermekkori őszök és az ifjúkori tavaszok
                  elrepültek felettem, telve volt magányos tücskökkel.
            </p>
				<p>
               Ez az álmos álmodozó, ködös, szeles, egyhangú vidék nagyon alkalmatos
                  arra, hogy magányos embereket neveljen, akik félig elvadulva, eldugaszolva,
                  megecetesedve éldegélik napjaikat. A Nyírség az a hely, ahol legtovább volt agaruk
                  és vizslakutyájuk a tönkrement gavalléroknak, és ahol mindig-mindig emlékeztek a
                  régi uraságra, elkótyavetyélt tekintélyre, ősi birtoka és fennhéjázó nemességre.
                  Itt mindenki a múltjából akart megélni. Abból, hogy valamikor volt valami az apja
                  vagy nagyapja. Furcsa, hetyke, legénykedő, virtuskodó Magyarország itt hortyogott,
                  ásítozott, unatkozott, dologtalankodott, nyomorgott legtovább. Máshol már
                  beletörődtek az emberek, hogy vége a régi világnak, dolgozni, tanulni, igyekezni
                  kell, hogy megélhessünk. A Nyírségben még mindig a követválasztást várták, a
                  takarékpénztár körül sompolyogtak értéktelen váltókkal, az öregek a fiák
                  házasságától remélték sorsuk jobbrafordulását, vagy egy százesztendős családi per
                  eldőltétől. A fantasztikus tervek, légvárak, szépen kicirkalmazott remények,
                  édesded ábrándok jól kifejlődtek ezen a mocsaras, ködös, szegényes, kidőlt-bedőlt
                  tájon. Mintha mindenkinek reskontó lett volna párnája alatt, amelyet egyszer
                  okvetlenül kihúznak. Alig jutott eszébe valakinek, hogy dolgozni is kellene.
                  Legfeljebb a vármegyét nyomorították meg, mert hisz az övék volt a megye.
                  Szélmalmok mutogatták csonka vitorláikat a láthatáron, mint a vármegye régi
                  hatalmát. Agarászbálokat tartottak, de egyik-másik zsidó birtokosnak jobb agara
                  volt már, mint az elnöknek. Kártyáztak, ittak, vetélkedtek, cifra kocsin jártak,
                  hajdút tartottak, párbajoztak, barátkoztak, hangosak voltak a kurjantásaik, de már
                  mindenki tudta, hogy vége a világnak. Én mindig nagyon szerettem őket
                  vadászkalapjaikban, macskanadrágjaikban, vadmagyarságukban. Csak el erről a ködös,
                  életunt és fontoskodó, szomorú és hencegő tájról, bár ifjúkoromban többször
                  megmutattam, hogy van olyan kemény öklöm, mint bármelyiknek közöttük. Tizenhat
                  esztendős koromban nehéz kardokkal, derékig mezítelenül párbajoztam a
                  huszárlaktanyában, s nem is csodálkoztam, hogy ép bőrrel menekültem. (Bár eljöttem
                  közülük, hogy csak álmomban járjak vissza, legfeljebb az apám sírját látogattam
                  meg néha, sokáig nem tudtam elhagyni virtusaikat, vakmerőségüket, attakírozásukat,
                  lógós szomorúságukat.)
            </p>
				<p>
               *
            </p>
				<p>
               A városban még nádasházak voltak, amelyekben kis ablakok mögött epedő
                  fiatal nők, mániákus vénasszonyok, bogarászó, elgondolkozó öregemberek laktak. S
                  bár köztük éltem, sohasem tudhattam meg, hogy mit csinálnak a vályogfalak mögött.
                  Az úri hölgyeket többnyire csak vasárnap lehetett látni az utcán; de néha estefelé
                  is elsuhantak a házak mentén, amint látogatóba jártak egymáshoz. Ilyenkor nem volt
                  szokás kalapot tenni, többnyire csak kendőt borítottak a fejükre, nem felejtették
                  otthon a kézilámpást, osontak, halkan fecsegtek, vigyázva nevetgéltek,
                  illedelmesek voltak, csak a kaput csapták be nagy zajjal, mintha végtelenül
                  megörültek volna, hogy végtére hazaérkeztek. A szívbajos öregemberek, az álomtalan
                  betegek, a könnyforgató szomorúak az ablakaik mögött mit sem hallhattak a
                  lábujjhegyen járó kisvárosi estéből. A sarki fűszeres ajtóján csörgött néha a
                  csengő, mint a messze kalandozó élet. Az ablakok le voltak függönyözve, soha
                  egyetlen lámpavilágot nem láttam a házakban, midőn éjszaka néha egymagámban
                  bolyongtam. Sehol egy hang, sehol egy panasz, se sírás, se nevetés... Itt mindenki
                  aludt, tán mert mindenki boldog volt? Istenem, hányszor jártam éjféltájban a
                  kisvárosi utcákat, a nádtetős, girbegurba, gödrös, akácos, hosszant-hosszant alvó
                  utcákat, és sohasem találkoztam senkivel! A lépéseim kopogását egyedül hallgattam,
                  fütyürészésemre nem felelt senki, a vágyaim felé nem nyúl ki fehér leánykéz az
                  ablakocskából, kisajtó nem nyikordul a kerten, hogy lopott csókkal megajándékozzon
                  valaki. Magamban voltam, magamnak gondoltam mindenféle gyönyöröket,
                  szívringatókat, elandalítókat.
            </p>
				<p>
               Én voltam a tücsök.
            </p>
				<p>
               És mindenki tücsök volt körülöttem, mert mindenki magának élt.
            </p>
				<p>
               Hosszú, hosszú, kíváncsi estéken hányszor jártam be a várost, hogy
                  valamit észrevehessek e nyírségi nagyfalu éjszakából! Csak egyetlen éjszakai
                  regényt láthassak, amelyekről a szép színdarabok szólnak, költők énekelnek! Egy
                  érzelmes hangot szerettem volna felfogni a nyíregyházi éjszakákból. Legfeljebb
                  részeg emberrel találkoztam a Rózsa táján, aki öklendezve szidta a fekete szakállú
                  Frid borát. A tornyok csodálatos nyugalommal nézegették az alant elterülő házakat,
                  udvarokat, mintha bizonyosak lehettek volna arról, hogy odalent nem történhetik
                  semmi rendellenesség. Mindenki ágyában van, a részeg ember is hazavergődik, nagyot
                  csattan a kapu a háta mögött, a Kocsma-csillag egyedül marad az égen, idelent
                  kialszik az utolsó világosság is a csárdásleány pacsuliillatú, rossz kis
                  szobájában.
            </p>
				<p>
               A cigányok hegedűkkel hazafelé bandukolnak a szűk Holló utcán, mint
                  dologtalan kísértetek. A “Veres Lámpás”-nál egymás között huszonegyest kártyáznak
                  a leányok. Huray ügyvéd úrra nem vár a taligás a “Hársfa” előtt, Kálnay László
                  döngő, recsegő, rikkantó hangja nem veri fel a Mátyánszky-féle vendéglőt, ahol
                  Dalnoki Gaál Gyula nyugalmazott színésszel vitázott, kérkedett, gorombáskodott,
                  kibékült, s véle nagyokat ivott, alszik Csapkay Gyula, a vaskereskedő. A
                  gyaluforgácsos serházak, a gyanús kis kávéházak: a “Betyár”, a “Vörös Tehén”, a
                  “Zabolch-vezér” oly csendesek, mintha már elrepült volna felettük az a húsz
                  esztendő, amely alatt a régi híres korhelyek a kocsmából a temetőbe vándoroltak.
                  Mintha már mind megöregedtek volna a kaszírnők, akik kegyeiket szívesen
                  osztogatták, dalt tudtak, csókot adtak... vajon hová lettek?
            </p>
				<p>
               Egyedül barangoltam az őszi éjszakában, mint egy eltévedt vándorló.
                  Szerettem volna szerelmessé tenni magamat? De kibe? A kantinos kisasszonyba tán,
                  aki rám se nézett? Valamelyik zsidó kisasszonyba, kit nem ismertem? Az
                  alispánnéba, aki után olyan sóvárogva néztem (a gömbölydedségére), mint azóta sem
                  nőre?
            </p>
				<p>
               Magányos tücsök voltam.
            </p>
				<p>
               Csak jönne valaki, akivel néhány szót válthatnék. Ó, siralmas alvó,
                  szomorú kisváros!
            </p>
			</div>
			<div type="chapter">
				<head>
               A szerelmes tücsök
            </head>
				<p>
               A nagyapám negyven szivart szívott el napjában, meg is halt csaknem
                  százesztendős korában. De kocsmába nem járt, inkább a cselédszobák körül
                  settenkedett. S nem minden siker nélkül. A katonás, nyalka kemény tekintetű
                  öregúr, aki még nógrádi kiejtéssel beszélt magyarul: nem kis eredményeket
                  mondhatott magáénak a fiatal nőszemélyek körül.
            </p>
				<p>
               Magam is ismertem azt a fiatalos, kellemetes leányasszonyt, aki három
                  generációt boldogított szívével.
            </p>
				<p>
               Így egyszerre szerette nagyatyámat, atyámat s engem. Hárman
                  udvaroltunk neki egyszerre, s azt hiszem, mind a hármunkat szeretett.
            </p>
				<p>
               Úrihölgy volt. Jellának hívták, francia nyelvre, illemre, táncra,
                  zongorára tanította a városka fiatal hölgyeit. Nagyatyám bizonyára a copfos
                  növendékleányok iránt sem mutatott ellenszenvet, de itt meg kellett elégedni
                  Jellával.
            </p>
				<p>
               Fene féltékeny volt.
            </p>
				<p>
               Nagybátyám szegény volt, mint a templom egere, bár gavallérságában
                  ezt sohasem mutatta. Szép szavakon, ritka bókokon, finom udvarlásokon kívül
                  nemigen lephette meg egyébbel a hölgyeket.
            </p>
				<p>
               Atyámnak erszényében ezerforintos bankók voltak, bár férfiasságban és
                  úriasságban sem maradt el nagyatyám mögött.
            </p>
				<p>
               Én tizenhat esztendős voltam, s költőnek készülődtem.
            </p>
				<p>
               Jellának egy felejthetetlen napja volt. Egy vasárnapi dél, mikor is
                  hárman együtt kísértük őt haza a templomból nádfödeles házáig. Hárman csókoltunk
                  neki kezet a kapuban. Jella mindig büszke volt erre a napra, de nem így atyám, aki
                  rátarti, gőgös ember volt, és ezentúl ugyancsak megválogatta az alkalmakat. Jella
                  leginkább irodájában szokta felkeresni őt az alkonyati órákban. Atyám sohasem járt
                  Jella házához.
            </p>
				<p>
               De azon a vasárnapon az utcákon kísértük Jellát, amely utcák messzire
                  és sárosan nyúltak el, mint a hétköznapi élet; akácfélékkel voltak szegélyezve,
                  amelyeket többnyire piros, hideg, szeles tavaszi alkonyatokon ültettek, midőn
                  valaki született a háznál, és az akác együtt növekedett a gyerekekkel, amíg el nem
                  hagyta; és ezek az utcák mind a temetőben végződtek. A Szent Mihály-temető, a
                  Morgó-temető, a Vasúti-temető elrakosgatták a maguk utcáiból az elnyűtt, elfáradt
                  lakosokat. Jött egy kis szél, befújt a padláslyukon, meglóbálta a régi csizmákat,
                  száraz vadásztarisznyákat, felszárította az utat a temetőig, amelyen a kiszemelt
                  öregembert el kell kísérni, így mentek el nagyon sokan a szomszédaink, ismerőseink
                  közül. Ezért nagyapám mindig komoran s bozontos szemöldökét összeráncolva,
                  haragtartóan nézett a temetők felé, és nem mert köhinteni, krákogni, amit pedig
                  szeretett. (Atyámnak ez idő tájt csak a mesteremberek számlái okoztak némi gondot
                  a temetővel kapcsolatban. Nagyanyám, miután elvált nagyatyámtól, temetőlátogató
                  lett, és mindig talált valami javítani valót a családi sírbolton, ahol alig
                  ismert, alig látott testvéreim is aludtak. Szegény atyámnak sejtelme nem lehetett
                  arról, hogy hármunk közül - megtermett, életerős emberek voltunk - ő,
                  legszálasabb, legkomolyabb, legrendesebb és legvigyázatosabb megy el elsőnek a
                  Morgó-temetőbe.) Nagyatyám kissé már lehajtotta sörtés, kerek, törökös fejét.
                  Különböző öreges sajátságai is voltak. Dohogva káromkodott, ha erre a legkisebb
                  alkalma nyílt. Abban az időben azt mondták a káromkodó emberekre, hogy katonás
                  magatartásúak. Nos, nagyatyám valóban honvédkapitány volt 48-ban, és a komáromi
                  sáncokon a menyecskéket táncoltatta, amikor a német ágyúzott. Mintha egyebet sem
                  tett volna a szabadságharcban: mindig csak táncolt darázsderekú, riszáló, hevült
                  kebelű honleányokkal a bástyán - nem sokat beszélt különben a hadjáratról.
                  Találkoztam az öregasszonyokkal, akik így látták még mindig őt a hetvenesztendős,
                  dohányszita-arcú, szürke bajuszú, de választékos ruházatú öreget. Trombita alakú
                  kézelői, fehér mellényei, karcsú kabátjai, gombos cipői, struflis nadrágjai kellő
                  hatással voltak a nőkre. Nagyanyám, aki körülbelül negyvenesztendős korában vált
                  el tőle (féltékenység szülte felháborodásában), élete végéig bolond, szerelmes
                  rajongója maradt a férfiúnak, akit a családi körben: a
                  gróf
                néven mindenféle rossznak elmondtak.
            </p>
				<p>
               A
                  gróf
                köhintett, és ifjú gazdasszonyával, egy Stuart Mária külsejű
                  pórleánnyal a város másik végébe költözött, meghagyván a sárga kúriában elvált
                  feleségét s unokáit. Csupán a családi címert vitte el magával a megunt hajlékból.
                  Ez pléhtáblára volt föstve: pelikán, amely önvérével táplálja fiókjait. Csillagok,
                  kardot tartó kéz, ötágú korona a címerben, amely jelvényeknek megvolt a maguk
                  jelentősége, amiről nagyatyám levelezést folytatott Nagy Istvánnal, a nógrádi
                  levéltárossal. (Nekünk is volt családi pörünk, mint a legtöbb magyar familiának. A
                  Bibics-féle milliókat szándékoztunk visszaperelni Arad városától. Ezért lett
                  nagyatyám s atyám is ügyvéd; ugyancsak fiskálist szándékoztak nevelni belőlem is.
                  Téli estéken, szél és tűz zúgása mellett megjelentek a Bibics-milliók, amelyek
                  után a
                  gróf
               -nak csak a kezét kellene kinyújtani. De a gróf még vár a perrel.
                  Nagy Istvánnal levelez. S egyik esztendő múlt a másik után.)
            </p>
				<p>
               Az ifjú gazdasszony, akinek vöröses hajába, fehér húsába, piros
                  slafrokjába, görögdinnye-ajkába távolról magam is szerelmes voltam, mint a legtöbb
                  kívánatos nőbe szokott a tizenhat esztendős ifjú - nem nagyon gátolta nagyatyámat,
                  hogy más nők után is “kivesse a hurkot” (mint mondani szokta). Igaz, hogy ezért
                  messzire hangzó veszekedések és verekedések voltak a címerrel ékesített
                  nádasházban. Stuart Mária visítását, nagyatyám basszusát a távolabbi szomszédok is
                  hallhatták. Edényt tört - még hetvenesztendős korában is; egy csésze törött
                  darabkáival volt telve a szobája, midőn névnapján unokái tisztelgését
                  fogadta.
            </p>
				<p>
               - Bizonyisten, bolond ez az asszony! - szólt röviden, és elharapta a
                  szivar végét, hogy pattant egészséges foga.
            </p>
				<p>
               Ámde e nagyszabású veszekedések sem gátolták nagyatyámat, hogy
                  szerelmeit minél gyakrabban felkeresse. A galambmellű és kék bajuszkájú Fánika, a
                  dohánytőzsdében, valamint a ropogós, derekas, kívánatos Sternné csaknem mindennap
                  láthatták nagyatyám deres bajszát. Nem panaszképpen mondom, hisz magam is
                  próbáltam egyet-mást az életben: úgy sohasem láttam mosolyogni nőket, mint
                  nagyatyámra ragyogtak fel Fánika, Sternné és mások, akikre már nemigen emlékszem.
                  Fánika és Sternné éppen eléggé foglalkoztatták ifjúkori fantáziámat, s irigyen
                  gondoltam nagyatyámra, aki bizalmaskodva közeledett e nőkhöz, s azok nem
                  haragudtak reá. Általában minden nővel úgy bánt, mintha legalábbis a szeretője
                  lett volna. Megtapogatta, megsimogatta, megveregette őket. A fiatalokat
                  tegezte.
            </p>
				<p>
               A szemükbe nézett és olyan hangon beszélt velük, mintha mindig a
                  legtitkosabb dolgokról volna szó. A nők arca felhevült, zavartan felelgettek,
                  lesütötték a szemüket, láthatólag védekeztek nagyatyám szavai ellen... (Be sokszor
                  lestem messziről a kalászhajú Sternnét, amint sokatmondó keleties szemeivel a bolt
                  sötétjében nagyatyámra hallgatott! Vajon hová lettek azok a különös, varázsló
                  szavak, amelyeket ez a dohogó, portorikószagú, káromkodó öreg honvéd a nőknek
                  osztogatott, hogy elbűvölve hallgatták? Legalább ezeket a csodatevő szavakat
                  hagyta volna nekem örökségbe, midőn százesztendős korában meghalt, miután Stuart
                  Máriával halálos ágyán házasságot kötött!)
            </p>
				<p>
               Ám térjünk vissza Jellához, ahol egykor hárman ütöttük a vasat.
            </p>
				<p>
               Nagyatyám (atyám jelenlétében) szokás szerint öregesen dohogott.
                  Szidott valakit, mint a bokrot.
            </p>
				<p>
               Én tanulmányaimról referáltam Jellának. Míg atyám mindig szótlan,
                  büszke megvető maradt.
            </p>
				<p>
               De Jella boldog volt.
            </p>
				<p>
               Nem tudom, hogy mennyit adott volna a lelki üdvösségéből, ha az egész
                  város a szent Mihály utcára tódul, s mindenki a két szemével látja, hogyan udvarol
                  három generáció egyszerre az okos nőnek.
            </p>
				<p>
               Egyébként Jella olyan volt, mintha lovarnői ruhát, rugalmas trikót,
                  repkedő szoknyácskát viselt volna valódi ruházata alatt.
            </p>
				<p>
               Huray László ügyvéd úr hajtatott taligáján (bizonyosan a “Kiskorona”
                  nevű sörházba), Jella alig várta, hogy elfogadja a korhely fiskális köszönését,
                  mint egy királynő, aki jobbágyai hódolatát fogadja.
            </p>
				<p>
               (Pedig Huray ügyvéd úr alatt leszakadt az ágy...)
            </p>
				<p>
               Egyéb nem is történt vele életében. Minden dolga elfelejtődött tán,
                  ha neve szőnyegre került, csak a leszakadt ágyra emlékeztek az emberek; tán azért
                  nem is kapott feleséget.
            </p>
				<p>
               A “Hársfá”-ban történt ez, ama városvégi fogadóban, ahol legjobban
                  tudtak főzni a kocsin utazóknak, vásárosoknak, kupeceknek. Valami olyan különös jó
                  szaga volt a “Hársfa” konyhájának, hogy utasember élete végéig nem felejtette el.
                  Ha tíz esztendő múlva jött vissza a “Hársfá”-ba, akkor is emlékezett az orra arra
                  a pompás illatra, amely itt egykor várta. Mintha éjjel-nappal lacipecsenyét
                  sütöttek volna a tűzhelyen, fiatal hagymát ennének az ajtó mellett bicskáikkal a
                  kupecek, a cipót reggel vették ki a kemencéből, és a piros borban játszik a
                  napsugár. A “Hársfa” volt Huray uram tanyája, itt töltötte el életének nagy
                  részét, a csárdás mondta el neki: mit olvasott a
                  Journal
               -ban s a
                  Nyírvidék
               -ben, a csárdásné, hogy mit beszélnek a piacon... Idővel saját
                  szobája is volt a “Hársfá”-ban. Igaz, hogy közel a háztetőhöz, majdnem a padláson,
                  ahol annyi bolha volt, mint Falstaff fogadójában, az őszi eső befolyt egy lyukon a
                  köddel együtt, a szél koncertet tartott, mint megőrült muzsikus - de Huray ügyvéd
                  úrnak ez egészen mindegy volt, mert ő “Hársfa”-beli szobácskáját már csak olyankor
                  foglalta el, amikor, mint mondani szokták: Hekuba volt neki az egész világ. Itt
                  feküdt napokig Huray tekintetes úr (aki különben szikár, asszonyszemnek tetsző,
                  legényes figura volt, sovány, mint a nyírségi agár, és a zöld nyakkendőket
                  összevásárolta a városban), és csaknem kicsírázott, szakállt eresztett, a
                  konyhából felszállongó ételillatokat szagolgatta, lutriszámokat álmodott, a
                  csárdásnéval játszadozott, sőt peresfeleket is fogadott, ha nagyon sürgős volt
                  ügyük. Egyszer meghízott itt az ágyban fekve, hogy nem ment fel a nadrág. Új
                  nadrágot kellett varratni, hogy hazamehessen végre a “Hársfá”-ból.
            </p>
				<p>
               E különös férfiúval történt aztán, hogy este korábban fektették le,
                  mint arra megérett. Nyugtalankodva forgolódott rozoga ágyában, dörömbözött,
                  káromkodott - míg egyszerre leszakadt vele az ágy s a pádimentum. A földszinten
                  találta magát a vendégszobában, ahová éppen nászutasokat kvártélyozott a fogadós.
                  Huray ügyvéd úr a nászutasokra zuhant, s erről lett nevezetes további életében,
                  amely nemsokára bevégződött.
            </p>
				<p>
               Jella nem mulasztotta el, hogy az összes üdvözléseket zsebre vágja a
                  hosszú Szent Mihály utcában. Mint jól nevelt úrilányhoz illik: öregasszonyoknak
                  előre köszönt. Mindenkit ismert. Barátságos volt a sáros kuvaszokhoz, amelyek a
                  kapuk előtt tanyáztak. A félszemű Adolfnak, a helybeli cselédszerzőnek végtelen
                  grandezzával bólintott.
            </p>
				<p>
               Jella körülbelül harmincesztendős volt ekkor. Inkább fiatal
                  asszonyhoz hasonlított, mint leányhoz. Hervadt és édes volt, mint a szőlő, amely a
                  tőkén felejtődött. Arca itt-ott piros volt, mint a dércsípte ecetvirág. A haja
                  mindig nedves a fésülködéstől. Olyan hangosan nevetett, mint egy vidéki
                  primadonna. A szemével sok huncutságot tudott, és emberismerettel, tréfával,
                  humorral volt telve a szája. Száz meg száz története volt vén emberekről, akik
                  utána koptatták a lábukat a Szent Mihály utcán. De ő csak nagyatyámat
                  szerette...
            </p>
				<p>
               S néha engem. A temetőben.
            </p>
				<p>
               A vidéki városban Jella volt a nagyvilági rafinéria, a hölgyi
                  kacérság (amelyről a regényekben olvastunk) a beillatszeresített báj és a csengő
                  humor. Ő olvasta Kiss József hetilapját: a “
                  Hét
               ”-et, a francia divatlapot tőle kérték kölcsön, zongorán játszotta a
                  legújabb zenedarabokat, emlékkönyvében mindazok a művészek s írók hagytak sorokat,
                  akik valaha a városban megfordultak. Babérkoszorúk, emlékek, fotográfiák voltak
                  szobájában. Rudnyánszky Gyula verseskönyvére húsz előfizetőt gyűjtött, sajnos, a
                  költő elfelejtette megküldeni a könyveket, amiért Jella évekig levelezett a
                  szórakozott poétával.
            </p>
				<p>
               Hogyan szeretett Jella?
            </p>
				<p>
               Borpiros őszi délutánokon megengedte, hogy a temetőbe kísérjem, ahol
                  hozzátartozói feküdtek a magas, sóhajtó akácok alatt, amelyeknek kopasz gallyain
                  nagyon szerettek hintázni a varjak a felszélben. A János bácsik, Milka nénik,
                  Rozik és a többiek homokkővel vagy márvánnyal megjelölt halmok alatt
                  nyújtózkodtak, emlékezetesen zörögtek a száraz falevelek és lehullott ágak a
                  gyalogösvényen, a bokrok kopaszodó, tüskés gallyai összeborultak, egymásba
                  kapaszkodtak, mintha az utat védelmeznék, amely a minden titkok megértéséhez
                  vezet. A nap lemenőben volt a szélmalom mögött, s a temetőben nem volt látogató, a
                  koszorúk elhervadtak, mint otthon az emlékezés, árny- és ködlovagok nyargalásztak
                  a messziségben, a lutheránus torony nagyon távolra látszott innen, mintha az egész
                  életet legnagyobb messziségből lehetne látni innen a Szent Mihály-temetőből.
            </p>
				<p>
               Jella két gombot kinyitott feszes, bársonyos lovarnői derekán,
                  közvetlenül a szíve felett, s megengedte, hogy keble havát megharapjam. Lehunyta a
                  szemét, arca elváltozott. Letérdepeltem, és ő mellém guggolt... De a harmadik gomb
                  kinyitása ellen erős kézzel tiltakozott. Szomorúan mentünk haza a bealkonyodott
                  temetőből.
            </p>
				<p>
               Holdas éjjeleken a kertre néztem s azon gondolkoztam: vajon Jella
                  ugyanannyit megenged a nagyatyámnak is?
            </p>
				<p>
               Sohasem jöttem tisztába a lelkes, szentimentális, tréfás, érzelmes
                  hölggyel, aki nem panaszkodott senkinek szenvedéseiről. Gyermekként bánt velem.
                  Sokkal erősebb volt, mint én.
            </p>
			</div>
			<div type="chapter">
				<head>
               A tücsök szomorkodik
            </head>
				<p>
               Talán már mondtam is, hogy nagyon szerettem az őszi estéket, amikor
                  szomorkodni lehetett?
            </p>
				<p>
               Gyermekkoromnak egy részét nagyanyámnál töltöttem, aki a
                  legnyugodtabb asszony volt, kit valaha ismertem. Elvált férjétől, akit halálosan
                  szeretett, meghalt egy fia, akiért csaknem mindenét feláldozta, hogy bolondos,
                  korán végződő, katonatiszti életében kellően támogassa; egyedül volt, s
                  mozdulatlan arccal kötögetett az ablaknál, késő vénségéig vállfűzőt viselt, alig
                  állott szóba az emberekkel. Párizsból hozatta a ruháit, s majdnem mindig egyedül
                  volt. Általában senkit sem szeretett (az elvált férjén kívül, de azt rajongva,
                  mint egy cseléd vagy egy szent), közömbös volt neki élet és halál, az
                  emlékezőtehetsége megállott a 48-iki forradalom eseményeinél, azóta - mióta a
                  gróf
               a sáncokon táncolt - nem történt érdemleges esemény a világon.
            </p>
				<p>
               E szótlan, büszke, boldogtalan öregasszony mellett töltöttem
                  gyermekéveim egy részét.
            </p>
				<p>
               Két szobája volt.
            </p>
				<p>
               Az egyik szalon, amelynél különbet azóta sem láttam. Királyok házába
                  illő bútorzat volt a meglehetős alacsony szobában. Aranypiros fotelek, indiai
                  kendők, kázsmírok, selymek a székeken. A falakon híres hollandi festők
                  olajfestményei. Rembrandt és mások függtek a vidéki ház falán. Majd tájkép,
                  amelyen olyan messzire lehetett látni, mint az élet. Fára festett képek,
                  amelyeknek értékét senki sem tudta, mert nagyanyám hallgatott. A díványon
                  heverésztem, s órákig néztem egy erdei találkozást: cigányok és olasz csendőrök
                  között. Tűz piroslott, cigánylány szoknyája világított, öreg cigány szeme
                  fénylett, csendőr csizmája s ruházata imponált, vándorkocsi ponyvája alól kidugta
                  fejét egy boglyas gyermek, és ujját szopogatva nézte az erdei vallatást.
            </p>
				<p>
               A falakat mind elborították a nagyszerű olajfestmények. A sarokban
                  embernyi kínai vázák az elmaradhatatlan fácántollal és száraz virággal. A legfőbb
                  helyen egy halott gyermek fotográfiája, Jeney és társától, a fotográfia alatt
                  reszketeg vonásokkal egy évszám. Ez volt Ilonka, nagyanyám utolsó gyermeke, aki
                  korán meghalt.
            </p>
				<p>
               A puffadt, mozdulatlan arcocska a halotti párnán, a félig lezárt
                  szempillák a merev szemekkel, a halál: amely e fotográfiáról hidegedett, még ma is
                  eszembe van, míg Rembrant-tollas, fátyolos, lengő asszony alakját elfelejtettem. -
                  Ez a szalon csupán vaskályhával volt fűthető, ugyanezért nagyanyám télen
                  szívesebben üldögélt a szomszédos kis szobában, ahol meleg, búbos, falusias
                  kemence volt, telve sok-sok lánggal, piros színnel, kékséggel, zölddel, amelyet
                  sokáig lehetett látni az eloltott lámpa felett a hosszú éjszakában. A szoba
                  mennyezetére vetődtek a lángok árnyékai, és ott nagy álarcosbált rendeztek este és
                  sötét hajnalban. Fekhelyemről lehunyó, álmodozó szemmel néztem a végtelen táncot,
                  míg valahol, valamerre, talán a falban, valaki mindig egy cigányos, bús románcot
                  fütyült. Mindig ugyanazt a melódiát, de csak két-három taktust... Aztán
                  elhallgatott. Mi nem sokat törődtünk vele, mert egyébként nem alkalmatlankodott a
                  kísértet.
            </p>
				<p>
               Nagyanyám többnyire álmatlanul feküdt az ágyban, míg én egy kis török
                  díványon gyorsan elaludtam. Bár egy fiatal cselédleány kuporgott a lábamnál, közel
                  a kemencéhez, aki télen s ősszel ott aludt tarka rokolyája alá vont meztelen
                  lábával, édesdeden, mozdulatlanul, mint a kenyér, álmában néha mélyen sóhajtott,
                  és mezítelen karjaival a levegőt ölelte át. Aztán egypár sírósat nyögött, mint a
                  madár füttyent az erdőn, fekvést változtatott, s tovább aludt. Juliskának hívták,
                  s a nagykállói börtönigazgatónak volt a leánya. Valami rossz fát tett a tűzre,
                  azért kellett szolgálatba lépnie. Kancsi volt, de bőre fehér, mint a
                  kisasszonyoké. Néha észrevettem, hogy hosszadalmasan rajtam felejti a hibás
                  szemét, amelyet nem tudott mindjárt levenni rólam, bár tekintetem már ott függött
                  keresztbenéző szemén. Elvörösödött, mint a láng.
            </p>
				<p>
               És tovább foltozott a függőlámpa alatt, hol nagyanyám példátlan
                  komolysággal olvasta újságját, amelyet este hozott a postás, hidegen, esőtől
                  nedvesen, míg én regényeimet bújtam. - Néha elővettük Petőfi díszkiadását, és a
                  rövidebb verseket felolvastam nagyanyámnak és Juliskának. A hosszabbakhoz nem volt
                  szabad hozzáfogni, mert úgyis lefekszünk addig, mielőtt a végére érnénk. Juliska
                  ilyenkor nem merte fölemelni a szemét, csak lángba borult arca árulta el, hogy
                  hallja s megérti a verseket.
            </p>
				<p>
               Nem sokat törődtem vele, mert akkoriban az volt a foglalkozásom, hogy
                  szomorú legyek.
            </p>
				<p>
               Még mindig jobban kedveltem a fagyos, őszi fákat, mint a nőket. A
                  mezőket, amelyeken úgy közelgett a köd, mint egy északi regényben a melankólia. A
                  tarkabarka cinkéket, amelyek az első hóval, a hideggel megérkeztek az erdőkből a
                  kertekbe, és itt csodálatos tréfáikat elfütyölgették. A sármányt, amely aranyos
                  mellénykéjében sütkérezett a jeges országúton, a varjakat, amelyek a fa tetejéről
                  kiáltoztak az ismeretlen nyelven, a friss hó orgonavirágaival bevont fákat, a
                  mélyen alvó zöldséges vermeket, a meggyfán pirosló cinkefogó tököt, a fénylő,
                  iskolakerülő reggelt és a leguggoló alkonyatot, amely a füzesben letelepedett
                  parasztasszony módjára. Sistergett, sustorgott az új bor a pincében, susogott a
                  szél a fagallyak között, sziszegett a sötétség, amely az ereszről ereszkedett alá,
                  sóhajtott valaki a padláson: mintha egy óriásnő borította volna a szoknyáját a
                  világra, midőn bealkonyodott. A malom hallgatott, megállni látsszék a patak, a
                  füst láthatatlanná válott a kéményeken, az udvar idegen szellemeké lett, akik a
                  sötétségben bizonyosan megtelepedtek itt, mint vándorlók. Hányszor csodálkoztam
                  Andráson, aki kézilámpásával nyugodtan végigment a sötét udvaron, és sohasem tért
                  vissza azzal a hírrel, hogy valamely különösséget fedezett volna fel az áthatlan,
                  vastag sötétségben!
            </p>
				<p>
               De Juliska éppen úgy félt, mint én, amint este lett a ház körül.
            </p>
				<p>
               Ismétlem, hogy csupán otthon féltem én is, a négy fal között. Ha künn
                  az utcán, akár a temetőkertben, vagy szabad mezőn lepett meg a sötét: eszembe se
                  jutott, hogy féljek valamitől. De otthon, midőn az udvarház ablakából rám meredt
                  az éj, gyorsan zártam be a fatáblákat.
            </p>
				<p>
               Juliska a kályha mellett ült, és mindig talált valamely tennivalót!
                  Mily barátságossá tette az estét az ő tengerireszelése! Kis széken ült, amelynek
                  egyik oldalában kés volt. A lehántott, lemorzsolt tengericsutkákat a tűzre vetette
                  és a tűz a kemencéből ilyenkor mindig biztatólag, bátorítólag, sőt szeretettel
                  nézett ki. A lemorzsolt tengerit majd megeszik a malacok, és a hízókat a tűz
                  elégeti, megsüti nekünk. Így élünk.
            </p>
				<p>
               Jó, egészséges illat volt a szobában, mert Juliska mindig hozott
                  valamit magával, ami a mezők szagát ébresztette képzeletünkben. A nagyarcú
                  napraforgó magvait ügyesen hámozta, majd kendert font, fehér ruhát varrogatott.
                  Oly illedelmes és hallgatag volt, mint egy jó kis szellem, aki mindenképpen a
                  háziak kedvében akar járni. Sohasem álmosodott el, mindig vigyázott az ibrikre,
                  amelyben kávé vagy tea melegedett, hangtalanul ette meg vacsoráját, szelíden és
                  barnán nézett, nagyanyám parancsait örömmel teljesítette, azt hiszem, leginkább
                  akkor volt legfürgébb, midőn nyolc óra felé az ágyakat kellett felvetnie. A
                  párnákat oly szeretettel paskolta, mintha azok is az ő gyermekei lettek volna,
                  mint a köcsögök és fazekak, csészék, amelyeket különösen szeretett, s tisztán
                  tartott, mint a kisbabát.
            </p>
				<p>
               Juliska Nagykállóból, a szülei háztól, néhány ingecskén,
                  szoknyácskán, iskoláslányos cipőcskén kívül: egy álmoskönyvet hozott magával. Ez
                  az álmoskönyv volt az ő legnagyobb kincse. Mások őriznek mindenféle okmányokat,
                  amelyek alá királyok írták valaha a nevüket, s ütötték pecsétnyomójukat. Ismét
                  mások végrendeletek, adóslevelek, bírói ítéletek birtokában színezik a jövendőt. A
                  vidéki házak tele vannak álmodozásokkal. Az embereknek nincs egyéb dolguk:
                  ábrándoznak. (Az öreg Suszternének csupán darabka papirosa volt. Ráírva
                  ennyi:
                  Elismerem
               ... S egy meghalt püspök neve. Ez a darabka papiros varázserővel
                  bírt. Késő vénségig a püspöki uradalom látta el minden jóval.) De nem utolsó
                  álmodozók azok sem, akik takarékpénztári könyvekkel bélelik a derékaljukat. Mennyi
                  mindent tudnak azok a könyvecskék beszélni!
            </p>
				<p>
               Juliskának csak egy álmoskönyve volt, amilyent a vásáron is árulnak,
                  ponyván s néhány garasért. Kis fametszetek, levélbélyeg nagyságúak voltak a
                  könyvecskében: az álmokat rajzolta meg egy művész, akinek bizonyosan nagyon
                  gyengén ment sora. Ott állott a fehér lepedős ember, a terhes asszony, a koporsó,
                  az öklendező öregember, a táncosnő és mindenféle egyéb bolondságok, amelyekkel az
                  emberek álmodni szoktak. A képecskék sarkában egy-egy numerus. A kellő helyen
                  feltalálható volt az álom magyarázata.
            </p>
				<p>
               Sokszor nézegettük esténként ezeket a képecskéket.
            </p>
				<p>
               Juliska az öklendező öregemberrel szeretett volna álmodni... Miért?
                  Ki tudhatná ezt manapság, ennyi esztendő után?
            </p>
				<p>
               Nem kérdeztem meg Juliskát. Általában semmit sem kérdeztem tőle.
                  Szomorú voltam, mint egy szentimentális kamasz. A szél fütyült a háztető felett.
                  És az őszi szél zúgásába helyeztem át egész életemet. Boldog voltam, ha az éji
                  füttyöt hallottam felszisszenni a háztető felett. Képzelt nők visongtak. Öreg
                  halottak mormogtak. Koporsófedelek csapkodtak. Régi sírboltok visszhangoztak.
                  Megvadult paripák vittek egy fogatot, amelyet riadt kísértet hajtott.
            </p>
				<p>
               Bár az álom sokáig elkerült, jó darab idő múlva vettem észre, hogy
                  lábamnál egy fiatal, egészséges leány halkan sóhajt álmában, a hátgerincén
                  fekszik, és két térdével felemeli a teveszőr takarót.
            </p>
			</div>
			<div type="chapter">
				<head>
               Tücsök és anyja
            </head>
				<p>
               Egyszer így szólt a tücsök:
            </p>
				<p>
               - Ha elfelejtettem volna mondani, most vallom be, hogy én:
                  szerelemgyerek vagyok.
            </p>
				<p>
               Zabigyereknek csúfoltak a messzi gyermekkorban.
            </p>
				<p>
               Anyám szegény pórleány volt. De a legszebb nő, akit valaha láttam.
                  Hollófekete haja volt, igen fehér arca és könnyes, barna szeme. A lényéből
                  valamely csodálatos melegség áradott. Ha a szobába lépett alacsonykás, kövérkés,
                  de finom alakjával; egyszerre felélénkült minden és mindenki. Napsugár és humor
                  jött vele, bár mindig csöndes és kevés szavú volt. Én tizenöt esztendős korában
                  voltam a szíve alatt, és a kőműveseknél dolgozott, miután a szolgálatból -
                  nagyanyám házából - ki kellett lépnie. (Ezt ma így mondják. Valójában pedig az
                  igazság: elkergették a kis cselédet.) De atyám nagylelkűsége - valamint anyám
                  csodálatos szépsége - nem sokáig engedte, hogy a tizenöt esztendős, jövendőbeli
                  anya annak a háznak a tégláit hordja, amely házat akkor nagyanyám a maga részére
                  épített. Anyám csupán azért vállalta a nehéz munkát a kőműveseknél, hogy néha-néha
                  láthassa atyámat, aki a házépítésre felügyelt.
            </p>
				<p>
               Késő években, midőn lakkcsizmás, kacsafarkhajú és rézgombos fiúcska
                  voltam: mindig megdobbant a szívem, midőn épülő házak mellett elhaladtam. A
                  keskeny, lábnyi szélességű deszkákon, hidakon, meredek lejtőkön cipelték a
                  házépítő lányok a köveket, téglákat, a maltert keverték... S így járt a magasban,
                  szíve alatt velem egykor az édesanyám, elég egy tévedt lépés, hogy a nyakát
                  kitörje a szegény munkásleány. Gyűlölettel néztem a házra, amelyben én is laktam,
                  hisz anyám verejtéke, kínja, sóhajtása volt beépítve a kockakövek közé. Talán
                  ezért nem szerettem a szilárdul megépített falakat? Ezért kívánkoztam el oly ifjan
                  a szülői háztól? Csak az vigasztalt, hogy nehéz munkájukban a kőművesleányoknak
                  mindig jókedvük volt.
            </p>
				<p>
               S egyszer, midőn Juliskára néztem hirtelen - egy szomorú este, ismét
                  születésemmel foglalkoztam gondolataimban -, hirtelen az jutott eszembe, hogy
                  ilyen lehetett az anyám tizenöt esztendős korában, mint ez a leány. Barna, mint a
                  fiatal Szűz Mária és szelíd, mint egy eltévedt galamb, amely idegenbe került, s
                  mindenképpen kedvében akar járni az embereknek? Olyan csendes, szelíd volt anyám,
                  mintha mindig cselédi sorban volna a háznál. Pihenni sohasem láttam őt. Versenyt
                  dolgozott a szolgálóleányokkal. Hajnalban kelt (mikor Juliska és a többi
                  cselédek), a nagymosásnál első volt, a konyháján forgolódott, mindenkihez csak jó
                  szava volt, s szabad idejében az “Illik? Nem illik?” könyvecskét forgatta. Bár
                  vendég ritkán fordult meg a házunknál - többnyire vörösbor-arcú falusi urak, azok
                  közül is az öregebbek, mert atyám féltékeny természetű volt -, anyácskám sokat
                  adott a társadalmi szokásokra. Mégis: nevelőbe nagyanyámhoz adtak, az udvari
                  házba, ahol atyám kívánságára ifjúságomat töltöttem.
            </p>
				<p>
               S e naptól, egy estétől kezdve úgy vonzódtam Juliskához, mint
                  senkihez a világon. Elfelejtettem a lovarnő alakú Jellát a rizsporos nyakával,
                  szappanszagú arcával, olcsó parfümjével és fess lábszáraival. Ma már úgy képzelem,
                  hogy nélkülözött anyai gyengédséget s melegséget kerestem a fiatal leánynál,
                  mintha az anyám lett volna.
            </p>
				<p>
               Ez pedig így történt:
            </p>
				<p>
               Már havazott odakünn, beköszöntött a tél, az ablakon át mindenféle
                  csodálatos dolgokat lehetett látni.
            </p>
				<p>
               Az ősi, sárga ház, színes üvegfolyosójával, köpcös, állandóan
                  füstölgő kéményeivel, piros cserepeivel, külön pincéjével, padlásával, fehér ajtós
                  nagy szobáival, fénylő, fehér rámás ablakaival - ahol anyám és atyám laktak, mint
                  választékos uraságok ebben a szegényes világban - a hóesésben olyanforma lett,
                  mintha egy Jókai-regényből metszették volna. Ennek a háznak világos, barátságos
                  ablakai melegen füstölgő kéményei, szeretetteljes tűzhelyei, puha ágyai, hófehéren
                  terített asztalai: azok a csábok, amelyek után a szegény vándorlegény botorkál a
                  behavazott éjszakában. Itt örömteljes minden szó. Atyám előkelő nyugalma, anyám
                  szívélyes, csöndes magatartása, a cselédeknek családtagsága - anyám többnyire
                  szegény rokonait vette a házhoz, akikkel tegeződött, s akiket öltöztetett, akikkel
                  együtt imádkozott, és mesét mondott -, a konyha bősége és vendégszeretete, a kamra
                  kifogyhatatlansága, a csibuknak finom dohányból szálló jóillatú füstje, a falba
                  épített üvegszekrényeknek narancs-, tea-, kávé-, olaj-, konyakszaga... Ott állott
                  a hatalmas Beregszászi-féle zongora, amelyen atyám vasárnap délutánonként régi
                  zenedarabokat kidülledt szemmel, pontosan eljátszott a sárgult kottalapról -
                  azután a kaszinóba ment, miután jó családapa módjára eleget tett
                  kötelességeinek.
            </p>
				<p>
               Az ősi házat belepte a hó, hogy az üvegajtót sem lehetett kinyitni. A
                  cseléd-rokonok nagy viháncolással, szinte ujjongva csinálták meg a gyalogutat az
                  udvaron a kútig, az istállóig, a fáskamráig, a kapuig, amely gyalogutakon anyám
                  végighaladt papucsában, és a cselédleányok örvendeztek, ha mindent rendben
                  talált.
            </p>
				<p>
               Mindig nagyon szerettem a gyalogutakat, amelyeket a havon találtam.
                  Vajon ki ment először végig itt, aki az utat megcsinálta? Manapság gyermekes
                  dolognak tartom az efféle gondolatokat - régen eltévedtem az élet keskeny
                  gyalogútjáról -, de ifjúkoromban szerettem hosszasan megálldogálni a
                  gyalogösvényeken, mezőkön, réteken, havas tájakon... vajon merre, hová mentek
                  innen a lábak, az emberek?
            </p>
				<p>
               Megfigyeltem, midőn leesett a hó, az első gyalogút a kocsmába
                  vezetett. S nem a templomba.
            </p>
				<p>
               A kocsmának külön csillaga van az égboltozaton: a Kocsma-csillag. Ezt
                  a csillagot nézték azok az emberek, akik az első gyalogutat kitaposták a friss
                  havon a kocsma felé. Hogy hajladozik, tréfálkozik, görbül és megpihen ez a
                  gyalogút, mint valami nóta. Tapossák ezt az utat gyermeklábak, asszonytalpak és
                  vaskos férfilábbeliek. Mennek-mennek a kocsma felé: az örömhöz, a felejtéshez, az
                  újjászületéshez. Kocsma? Csak vidéki ember tudja, hogy mi vagy te igazában, a
                  petróleumlámpásoddal, amely tán még a bederesedett ablakon át is visszahívogat a
                  temetőből; kéményeddel, amely mindig úgy füstölög, mint a szójárása egy tarka,
                  ráncos szoknyás, barátságos nőszemélynek; ajtóddal, amelynek nyílásával a friss
                  éjszakai hideggel idegen, víg, okoskodó, vidámkodó, nyiladozó emberek nyomulnak
                  be, mindegyiknek más és más verkli a kabátja alatt, amelynek zenedarabjait
                  lejátszadozza a kocsmaasztal mellett - okoskodik, vidul, ugyanazokat a dalokat
                  énekli, végül hazamegy, a temetőbe! Kocsma! Mily vonzó vagy te a boldog, mosolygó
                  családi körben, mint egy másik csillag, ahol az emberek más nyelven beszélnek,
                  ahol a gondolatoknak más irányuk van, ahol a hangulatok, színek, meggyőződések oly
                  csalogatók, mint a lidércek! De mily csodálatos mennyország vagy te, kocsma,
                  akkor, ha a levegő a mellre telepedik az otthon négy fala között, a kedv az asztal
                  alá gurul, mint egy leszakadt nadrággomb, a szem elkomorodik, mert semmi
                  megnyugtatót nem lát a földi létében, sem asszonyban, sem gyerekben, sem holnapban
                  nincs többé reménysége, legfeljebb a halál kopogtat éjjelenként az ágydeszkában,
                  amit szúnak is szokás nevezni.
            </p>
				<p>
               Azok találták meg a csillagodat, kocsma, az égboltozaton, akiknek sok
                  okuk volt arra, hogy benned bízzanak és reménykedjenek! - Sohasem csodálkoztam,
                  midőn az első hó lehulltával azt tapasztaltam, hogy a gyalogút a kocsma felé
                  kanyarodik. Ment, ment a gyalogösvény s rajta az emberek, akik felejteni kívántak
                  múltat és jelent, mindent... Mily jó szaga volt a zsidóleánynak, aki a borodat az
                  asztalra helyezte! A kocsmáros szakállának, beszédének, okoskodásának és az
                  utasembereknek, akik a messziségből jöttek, ahol az ég a földre hajlik, és a
                  messziségbe utaztak, ahol a tornyok s hegyek köddé, szürkéskék párázattá válnak! A
                  végeszakadatlan keréknyomnak, amely az egész világot végigfutja, egy kis állomása
                  minden kocsma, amely felett nyugodalmasan állong a csillag, az útszéli lámpás, az
                  utasok megpihenője, nyelvek, gondolatok feloldozója. Aztán megint tovább fut az út
                  az ismeretlenségbe...
            </p>
				<p>
               Egy este a Juliskával a kocsmába mentünk borért.
            </p>
				<p>
               Nagyanyám borai a pincében valamely megtisztulási folyamaton estek
                  át, nem volt szabad hozzájuk nyúlni, mint a gyermekágyas asszonyhoz, bármiként
                  csalogat.
            </p>
				<p>
               Juliska kis lámpást vett a kendője alá, hidegszájú kancsót a másik
                  kezébe, és én elkísértem őt a nagybajuszú Juráshoz, a kocsmároshoz, mert nagyon
                  félt. Este volt, nyolcra járt. Apró pelyhekben havazott, mintha most szabná a
                  szűcs azokat az apró fürtű, fehér gubákat, amelyeket falusi emberek oly kérkedve
                  viseltek. Az utcákat hó fedte, és a házak a kertek alatt oly mélyen aludtak,
                  mintha teljesen bevégezte volna itt mindenki napi teendőjét. Még csak messzire sem
                  nyikorgott valamely titkos ajtó; kamara, ahol fiatal nő fekszik, s hozzá a gazda
                  lábujjhegyen belopódzkodik; konyhaajtó, ahol üde cselédleány alszik, mint a
                  szakajtóban a téli alma; istálló ajtaja, amely mögött az állatok párázatában
                  vackán a szolgalegény a hatökrös gazda leányával álmodik... A gyalogút szinte
                  elárvultán kanyargott a kocsma felé, és felette csillag szikrázott az
                  üvegtisztaságú égboltozaton. Dideregve, fénylően, mint a cigányleány szeme, állott
                  a csillag. A kocsmában vadul, mintha a világ vége közeledne, dolgozott már délután
                  óta Dombi Gyula bandája. A nagybőgő recsegett, mint egy táncban kifáradt vénember.
                  A cimbalom vadul pengett. Egymással versenyzett hegedű és síp. Huray László
                  mulatott odabent, persze hitelbe, s ugyanezért mindenki, még a kocsmáros is
                  félrecsapta a sapkáját. Ha már hitelbe megy!... A cigányok minél hamarább leitták
                  magukat. A nagyanyám bankóforintosának nem is nagyon örült Jurás, mintha bolondnak
                  tartaná azt, aki ma este is fizet, miután őkelme is részeg volt délután óta. Nem
                  tudom, manapság is divatban van még a vidéki részegeskedés, amelyben a kocsmáros
                  együtt issza le magát a vendégével? Nyolc-kilenc órára mindenki ittas volt egy-egy
                  városvégi kocsmában, csupán a bevetődő kucséber volt józan. A rendőrök télszagú
                  bundáikban, a kocsisok havas vállukkal, a cimbalom- és bőgőhordozók jókedvűen
                  melegedtek a tűznél. Az égboltozaton szikrázott a Kocsma-csillag, és jó
                  útmutatással szolgált mindenkinek, aki szomorú vagy jókedvű volt. A kocsmaajtó oly
                  boldogan nyikorgott, hogy örökre el lehetett felejteni hangjától az otthon,
                  sötétben síró asszonyokat, gyermekeket. A gyaluforgácsot, amely a padlásablakból
                  lógott, csak sejteni lehetett a sötétségben. A korhelyeket szállító talyiga vagy
                  fiáker oly otthonosan helyezkedett el a kocsma udvarában, mintha a világ kezdete
                  óta itt lett volna a helye. A lovak aludtak, s a kocsisok a vendég kontójára
                  ittak.
            </p>
				<p>
               Természetesen: be akartam nyomulni Juráshoz, ahol barátaimat
                  sejtettem.
            </p>
				<p>
               Ekkor Juliska megfogta a kezem:
            </p>
				<p>
               - Én egyedül nem megyek haza, úrfi - szólt komolyan, és olyan
                  szorosan állott mellém, mintha ikrek volnánk ez éjszakára s azután is.
            </p>
				<p>
               Tél volt, este volt, a városvégi házak kék árnyékaikat vetették a
                  hóra, mintha ez az éjszaka az ő idejük volna. Míg az udvarból, mint a mennyország
                  hangzott Dombi bandája és Huray László rekedtes hangja.
            </p>
				<p>
               - Ma nem hágy el, úrfi - szólt komolyan Julis. - Hazavisszük a bort,
                  és otthon csendesen megisszuk.
            </p>
				<p>
               Ágaskodtam, legénykedtem, vidultam és szomorodtam. Mily jó szaga
                  lehet odabent a kucséberkosárnak! Mily örömteljes mámora a szamorodni bornak! A
                  kolbásznak és a hurkának íze, a pirítósnak fokhagymája, a részeg cigányoknak a
                  humora. Jurás gazdának szép fekete bajusza, a szivarfüstnek illata, sarokba
                  somfordáló házőrző ebnek télszaga, beszédeknek és daloknak értelmetlensége, a
                  kocsmárosné arcának pirossága... Ámde a kezemet fogta Juliska.
            </p>
				<p>
               - Mingyárt jövök a borral - súgta, mint egy cinkostárs. - Aztán a
                  kerteken át megyünk haza, mert arra rövidebb az út.
            </p>
				<p>
               *
            </p>
				<p>
               Az égboltozat csillagos volt.
            </p>
				<p>
               Amint a kertek alatt haladtunk, kis átjáró hidakon, sövényekkel
                  szegélyezett gyalogutakon, magányosan búsongó jegenyefák mellett, kerítések mentén
                  - ahol most mindenütt halotti némaság honol - a kertek mélyeket álmodtak, mint
                  öregemberek ifjúságukról, gyümölcsszedésről, szerelemről, szeretkezésről,
                  titkokról, amelyeknek rendszerint tudósai a kisvárosi kertek: Juliska a
                  csillagokat magyarázta:
            </p>
				<p>
               - Van ám Favágók csillaga is. Az ott kelet felé, amely olyan árván,
                  egymagában ragyog. Némely vidéken vontatók csillagának nevezik, de nálunk Favágók
                  csillagának mondják, mert mifelénk ők a legszegényebb emberek. Mindig csak
                  felemelik a fejszét, mindig csak egyet sújtanak vele. Soha egyebet nem tesznek. És
                  mást nem hallanak, mint a fa kopogását. Mikor nagyon megöregszenek, akkor rájuk
                  szól a vén fa, amit éppen kivágni akarnak:
            </p>
				<p>
               - Elég lesz már a fejsze emelgetéséből, szomszéd - szólal meg a
                  fa.
            </p>
				<p>
               A favágó hazamegy, lefekszik, és panasz nélkül meghal. Hát az ő
                  csillaguk az amott, a szegény favágóké, akik már hajnalban elindulnak az
                  erdőbe.
            </p>
				<p>
               Melegen hangzott a vállkendő alól Juliskának oktató hangja. A
                  sötétségben hozzám simult, mert azért mégiscsak nő volt, aki félt az úton álló
                  néma fáktól, hirtelen kanyarodó gyalogösvényektől, amelyek a sövények mögött
                  rejtőzködtek, mintha a maguk meglepetését tartogatnák az úton járóknak. A kis
                  hidak elszoktak attól, hogy ilyen időben terhet vigyenek. Szinte felkölteni
                  kellett őket lépéseinkkel, mint a vámszedőket, midőn leeresztették a sorompót. A
                  kertekből ismeretlenül hajoltak ki a fák téli gallyai, mint a megöregedett
                  szomszédasszonyok könyökölnek az ablakukba, és a fiatalságot szidják.
            </p>
				<p>
               A hidegtől vagy a félelemtől: az elhagyott helyen magamhoz
                  szorítottam Juliskát. Ő oly gondoskodva nyújtotta a vállát lehajló fejemhez, mint
                  az anya beteg gyermekének. Percekig tartottam átölelve. Ő csendesdeden állt, nem
                  védekezett, nem türelmetlenkedett. Csendesen, nyugodtan csókolta vissza az
                  arcomat. A nagykendője alól elővette a boroskancsót, és így szólt:
            </p>
				<p>
               - Igyon egy kis bort, mingyárt melegebb lesz a szíve.
            </p>
				<p>
               Úgy adta a bort, mint bibliában a nők a vándorlónak.
            </p>
				<p>
               Estére, midőn nagyanyám elaludt, az ölébe vette a fejem, és sokáig
                  turkált a hajamban, simogatta a hátam, mint valaha szent anyám, amíg gyermek
                  voltam.
            </p>
				<p>
               Különös jó illata volt ennek a fiatal nőnek. Mint a téli almának a
                  kamra polcán.
            </p>
				<p>
               Leguggolt a lábamhoz, és esténként hosszú-hosszú meséket mondott,
                  suttogva, titokszerűen, félig alva, mintha az éj mesemondása jött volna száján. S
                  ő maga talán nem is tudta, hogy mit beszélt.
            </p>
				<p>
               Persze többnyire zsiványokról, betyárokról beszélt, akik ott
                  rothadnak a nagykállói régi vármegyeház börtönében. Rozsdás láncokat, húszfontos
                  vasgolyókat, kulcsa vesztett lakatokat viselnek: a rabság rendeit, amelyeket tán
                  már a nagyapjuk is hordott. Ott öregedtek meg a börtönben, és többé eszük ágában
                  sincs, hogy kívánkozzanak a szabad mezők után. Minek is mennének vissza az emberek
                  közé. Kötelességük volna újra gyilkolni, mert azok réges-régen megcsalták őket,
                  akiket szerettek. A tűzhelyek mellett, amelyeknél melegedtek, mások ülnek, az
                  asszonyok szívében más arcképek élnek, a házőrző kutya új névre hallgat, a hold
                  másként világít... Vajon minek is mennének vissza? - Ámde Sóvágó visszament. S ezt
                  így mesélte Juliska:
            </p>
			</div>
			<div type="chapter">
				<head>
               Sóvágó tücske
            </head>
				<p>
               Sóvágó harminc esztendeig volt a kállói várnak állandó lakója.
            </p>
				<p>
               Mint afféle régi tömlöctöltelék, napközben szabadon járkált a
                  városban, de ő nemigen élt szabadságával. Kistermetű, ragyás vörhenyes férfiúcska
                  volt, leginkább a hervadt ecetfavirághoz hasonlított. Naphosszat pipázott egy
                  bizonyos rendes helyen a vármegyeház udvarán. Szemhunyorítás nélkül nézegette a
                  jövőmenőket. Tisztelettudóan köszönt a vármegye urainak. Unalomból segített a
                  többi raboknak a vízhordásban. Az alispánnénak ő vágta az aprófát. Nagyon
                  hasznavehető volt a disznóölésnél. Vendégeskedés idején értett a nyársforgatáshoz.
                  Komái, jó ismerősei laktak Kállón, akiket néha, vasárnap délután meglátogatott.
                  Sohase volt vele semmi baj a börtönben. - Egy egész családot irtott ki, valami
                  hat-hét embernek vagdalta össze fejszével a koponyáját, amiért életfogytiglan a
                  vármegye lakója lett.
            </p>
				<p>
               A harmincadik esztendőben valami bolondot álmodott egy éjszakán, alig
                  várta a reggelt, amikor a várnagy szabadjára eresztette, a kapufélfától sem
                  búcsúzott, elindult Kállóból. Ment haza, a szülőfalujába, Pazonyba.
            </p>
				<p>
               - Megbolondult vénségére - mondták a vármegyén, mikor eltűnését
                  észrevették, aztán nem sokat törődtek vele. Csak egy öreg porkoláb aggódott, hogy
                  valamely baleset érte az öreg rabot. Csak nem esett tán a kútba!
            </p>
				<p>
               Sóvágó pedig ment, mendegélt, vitte a bolond álom.
            </p>
				<p>
               Harminc esztendő óta nem látott országutat.
            </p>
				<p>
               De az országút harminc esztendő alatt sem változott.
            </p>
				<p>
               Ugyanazok a nyurga ákácok, tüskés bokrok szegélyezték kétfelől az
                  utat, amelyek azelőtt is várták már az életunt vándorlegényt, hogy hurkot vessen a
                  gallyra, amelyen a varjú szokott károgni; a tüskék meg azért voltak a világon,
                  hogy megtépjék a szegény ember amúgy is rongyos gúnyáját, mert hiszen az urak
                  kocsin jártak.
            </p>
				<p>
               Tavaszkor és ősszel itt halad a szennyes víz, csúf béka köp undok
                  nótával a vadvirág levele alól a ropogós menyecskék után, kígyó tekergőzik a vizes
                  füvek között, ki tudná merre s hová megy, tarka bankamadár fut bóbitás fejével a
                  korhadt fűzfatörzsek között, mintha egy cifrálkodó öregasszony meglátogatná
                  megvénült, az élettől visszavonult barátnőit.
            </p>
				<p>
               Sóvágó otthonosan érezte magát az országúton, amelyen legénykora óta
                  nem járt.
            </p>
				<p>
               A pocsolyában most is a nap nézegeti magát. A keréknyom, a sár
                  ugyanaz, mint harminc esztendő előtt. Most is szaladnak a kocsikerekek, végtelen
                  vonalat vonva az úton. A kocsin emberek ülnek, akik ugyanazt gondolják, amelyeket
                  apáik, nagyapáik gondoltak. A magas fák megritkult gallyaira a köd teregeti ki
                  szegényes ruházatát. A keresztútnál a vándorszínészek és cigányok színes rongyait
                  fújdogálta a szél. A feszületen mezei virágból való koszorú szárad, mintha örök
                  élete volna annak a kéznek, amely a megváltó emlékét megkoszorúzni szokta.
            </p>
				<p>
               De Sóvágó ismerte a nádast is, amely az országút egyik oldalán
                  elterült, rejtélyesen, sugdolózva, visongva, nyiladozva s összeborulva, örökre
                  hallgatva. Betyár korában járta ő ezt a magyar rengeteget, amely lápon,
                  ingoványon, zsombékon, vadvizén, az örök csend tájain, az emberfiától nem látott
                  szigetek pázsitjain, kiismerhetetlen utakon nőtt olyan sűrűn, olyan messzire
                  terjedve, mintha soha véget nem érne... A farkas, a betyár, a róka, a vándormadár
                  csak addig volt bizonytalanságban, amíg a nádason kívül volt. Amint bemenekült az
                  öles, buzogányfejes nyughatatlan erdőségbe: mentve volt az élete... A látszólag
                  holt, szótalan nádas kellős közepéből kanyarogva, szőkén szállott fel a füst.
                  Majdnem mindig ugyanazon a helyen, vagy ötven esztendő óta... Vajon miféle
                  betyárok heverésznek mostanában a nádasbeli tűzrakás mellett? Legyűrt süvegük alól
                  megismerné szilaj szemük az öreg Sóvágót, ha az nagy hirtelen közöttük teremne az
                  általa jól ismert úton?
            </p>
				<p>
               Sóvágó csak ment, mendegélt. Kiöregedett abból, hogy vadmadár
                  kiáltása legyen az altató dala. Mindent megismert ő azóta, mióta fiatalkorában a
                  pásztortűzben csupa rejtelmességeket, titokszerűségeket látott a virrasztó éjben.
                  Már tudja, hogy a pásztortűzben duruzsoló, hintázó, sistergő, forgolódó
                  öregemberke, aki egyik lábáról a másikra ugrik, leveti meg felveszi báránybőr
                  bundácskáját, a lánggal a levegőbe dobálja túri süvegét, mindig csak hazugságokkal
                  traktálja a szegénylegényeket. Harminc esztendeig nézett ő a sötétbe, volt ideje
                  kigondolni mindent, életről-halálról.
            </p>
				<p>
               Nem hitt már a hegyeknek sem, amelyek az országút másik oldalán az
                  ördögszekeres, sápadt napraforgós sóhajtozó kukoricaszáras mezőségéből
                  kiemelkedtek. Az a tokaji Kopasz, a maga nagy bolond fejével, kéklő mentéjével, a
                  lábán ezüstsarkantyúként fénylő Tiszájával: már csak annak lehet iránytűje a sárga
                  őszben, akinek még ismeretlen a hegyvidék. Sóvágó tudja, hogy a hegyek között
                  hideg szél üvöltözik, a fák kegyetlen hallgatagok az ember kétségbeesett
                  panaszára, a szilfa csak akkor tanul meg beszélni, midőn akasztófát faragnak
                  belőle a szegénylegény számára.
            </p>
				<p>
               Hová ment hát Sóvágó a két rövid lábszárával, amely elszokott a
                  hosszadalmas járás-keléstől, erdőkön való andalgástól, nádas feje felett futó
                  széllel való versengéstől? Miért nem tért le az egyenes útról, amelyen egyszer
                  csak bizonyosan felhangzanak a háta mögött a pandurlovak patkói - öreg vásárosok
                  riadt fecsegései az útszéli kocsma pihenőjénél -, mezőkön őgyelgő falusiak
                  árulkodása az esti ködben, midőn a faluházánál pohár bor felhajtása után megtörli
                  bajszát a lovagló csendbiztos?
            </p>
				<p>
               Sóvágó a falujába ment.
            </p>
				<p>
               Nem volt vele semmi gyilkos szerszám, a lelkében sem haragvó indulat.
                  Csak ment, mint álmában megy az ember, akarata ellenére, valamely ismeretlen
                  szándéktól vezetve.
            </p>
				<p>
               Őszi idő volt.
            </p>
				<p>
               Korán beesteledett a kis nyírségi faluban, amelyet Sóvágó a magáénak
                  mondhatott. A kis házakból lopva jött egy-egy kis világosság a göröngyös falusi
                  útra, hisz nem szokott itt este járni senki, még a bakter se. A szérűkbe,
                  istállókba, kocsiszínekbe eltalál mindenki, ki hová való. A kutya sötét éjszakában
                  is megtalálja a vackát, a legény a szeretője keblét, a gazdasszony a
                  kotlóstyúkjait, öreg ember a ház végét, gazda a pince bejáratát. Falun kell a
                  sötétség, mert csak a sötétben mer forrni a bor, érni a tök, nőni a gyerek,
                  álmodni a leány, ölelkezni a gazda. A sötétben pihennek jóízűt a kertek, fák,
                  állatok és emberek. A kimerített kút megtelik vízzel, pirossággal a mező, és az
                  őszi cinke még hajnal előtt elindul az erdőről, hogy téli vendégszereplését
                  elkezdje az emberek között.
            </p>
				<p>
               Mire ahhoz a házhoz ért Sóvágó, amelyet keresett, döngő léptei már a
                  magányos sötétben hangzottak. Sötét volt a ház, aludtak lakói. Sóvágó letelepedett
                  a ház előtt a padkára, és hosszan elüldögélt.
            </p>
				<p>
               Mit, mit nem gondolt magában a vén zsivány?
            </p>
				<p>
               Egyszerre csak elkezdett ciripelni, mint a tücsök.
            </p>
				<p>
               Megtanulta a tücsök hangját a börtönben, volt hozzá elég ideje.
            </p>
				<p>
               Addig ciripelt, amíg a házból felelgetni kezdett a házitücsök, így
                  énekelgettek egymásnak darab ideig, amíg az igazi tücsök léprement. Mindközelebb
                  jött Sóvágó uramhoz, amíg Sóvágó hirtelen megfogta a kalapjával. A keblébe
                  rejtette.
            </p>
				<p>
               Aztán még azon az éjszakán, anélkül hogy bárkit is felköltött volna a
                  házban, hogy egy jellel vagy híradással élt volna, poroszkált vissza Kállóba.
                  Ismerte őt az éjszaka, ő is az éjszakát. Nem is történt semmi bántódása.
            </p>
				<p>
               Reggelre beállított a vármegyeházára, és még vagy tíz esztendeig
                  nyugodtan viselte a rabságot. Nem ment el, pedig már küldték is. Ott halt meg
                  börtönében, csendesen, panasz nélkül. Vénségére az ő házából való tücsök ciripelt
                  neki minden este, mielőtt álom ereszkedett volna a szempilláira.
            </p>
				<p>
               *
            </p>
				<p>
               Ezt mesélte nekem Juliska egy este, olyan halkan, olyan suttogva,
                  mintha a legnagyobb titkot bízná rám.
            </p>
				<p>
               - Mert kell ám, hogy mindenkinek meglegyen a maga tücske, akinek
                  éneklésére, dalolgatására, altatgatására elfelejti az egész életét.
            </p>
				<p>
               - Akarsz az én tücsköm lenni, Juliska? - kérdeztem.
            </p>
				<p>
               - Akarok - felelt ő.
            </p>
				<p>
               Ettől a naptól kezdve szerettük egymást.
            </p>
			</div>
			<div type="chapter">
				<head>
               A téli hajnal csodái
            </head>
				<p>
               Télen sötétben fölkelni, amikor még a kályhából virrasztva és
                  meghitten nézegetnek ki a tűzszemek, s a szoba levegője álomporral van teli, a
                  hajnali álmok csalódottan menekülnek el a szoba sarkaiba a gyertya lángjai elől,
                  mint szeretők, akik hiába jöttek el a találkozóra: a hajnalban való fölkelés olyan
                  különös, megmagyarázhatatlan érzést ébresztett bennem, mintha hosszú útra
                  indulnék. Messze, messzire, célját s végét nem látva az útnak, csak megyek, mintha
                  többé sohasem szándékoznám visszatérni álmos ágyamhoz.
            </p>
				<p>
               Talán azért jutott eszembe a hajnali utazás, mert gyermekkoromban
                  egyszer valóban utaztam hajnalban. Miskolcról, egy bágyadt szagú fogadóból,
                  félálomban az omnibusz piros bársonyülésén. Tél volt, a házak kék és fehér bundák
                  alatt aludtak, a vasúti állomás piros és zöld lámpásai fáradhatatlanul égtek,
                  valamerről a reszkető sötétségből kell megérkezni annak a vonatnak, amely engem
                  elvisz. Atyám komolyan, hódprémes sapkában és bundában ült mellettem az
                  omnibuszban. A kerekek csattogtak a miskolci kövezeten, egy kávéházból, mint
                  varjúcsapat, akkor mendegélt hazafelé a cigánybanda, cigarettájuk tüze fénylett,
                  hangjuk mormogott. A kocsi sarkában aranyos sapkában üldögélt a vörös bajuszú
                  portás, aki hajnalban fokhagymás, füstölt húst evett - mert ilyen szaga volt. S a
                  házak bezárt fehér ablakai, amelyek mögött emberek aludtak, elmaradoztak.
            </p>
				<p>
               És most újra utaztam, hajnalban, el a nagyanyám házától, el az ákácos
                  kis városból, el a rizsporos Jellától, pomádészagú nagyanyámtól, öreg síroktól a
                  Szent Mihály-temetőben és el a Juliskától. Ő fájt legjobban, mert lábamnál
                  virrasztott egész éjszaka, hogy el ne mulasszam az órát, amelyben indul a pesti
                  vonat... Pestre! Már majdnem meghaltam, úgy vágyakoztam Pest után.
            </p>
				<p>
               Juliska, mielőtt felköltött volna, hozzám simult. Aztán az is elmúlt,
                  mint egy álom.
            </p>
				<p>
               Hirtelen tettvágy, akaraterő, ambíció, bátorság lepte meg félénk
                  szívemet. Indulni s menni... Új emberek, új életek kerülnek az utamba, a régi ház
                  füstölgő kéményével, alvó eperfáival majd elmarad a hátam mögött. Ismét jön a
                  vonat, mint gyermekkoromban. A piros bársonyüléseken mogorva utasok mérgesen
                  üldögélnek, de a kalauz külön fülkét nyit, mert egy forintot adok majd
                  kezébe.
            </p>
				<p>
               Gyorsan öltözködtem.
            </p>
				<p>
               Juliska csöndesen, nesztelen, hangtalan nézte készülődésemet. Sohasem
                  mondta, hogy szeret. De ebben az órában, midőn arcomat a mosdótálra hajtottam,
                  hogy hideg vízzel üssem el álmomat: úgy éreztem, hogy e szótlan leány a hátam
                  mögött végtelenül szenved.
            </p>
				<p>
               - Csak meg ne szólaljon - gondoltam magamban, amint gyorsan
                  készülődtem az útra.
            </p>
				<p>
               Juliska szótlan maradt.
            </p>
				<p>
               Félrevontam a függönyt, és az udvarra, a kertre néztem. Már
                  belépegetett a vándorlegény a nagy kőoszlopos kapun át az udvarra, és fehér füstöt
                  fújt a száján. Minden lélegzetével több és több fehérség terjedt el a gömbákácok,
                  orgonafák és kőrisek között. A láthatatlan pipás telefújta szürke füstjével az
                  alvó kertet, a kutat, a háztetőt. A fehér kerítés, amelyről gyakran azt gondoltam
                  sűrű éjszakákon, hogy besötétedéssel elszökik az udvarból, valahová a pajtásaihoz,
                  már láthatólag a helyén állott. Minden visszatért a helyére, ami távol volt a
                  fekete éjszakában. Sőt új vendégek is érkeztek a hajnallal. Hópelyhek, amelyek
                  táncoltak, forogtak a levegőben, mintha még nem merészelnének leereszkedni a
                  földre. Szálldostak, mintha a helyüket keresnék az ismeretlen udvarban. A fagy,
                  mely éjszaka beköszöntött, kérges csizmájában, ropogva taposta az udvar
                  göröngyeit.
            </p>
				<p>
               - Milyen jó, disznóöléshez való időjárás! - sóhajtotta a hátam mögött
                  Juliska. - Ahová maga megy, ott nem ölnek disznót. Mi pedig a jövő héten leszúrjuk
                  a hízót. Legalább azt várja meg, úrfi.
            </p>
				<p>
               Máskor tán felkacagtam volna Juliska szavain, de most e furcsa
                  hajnalon: különösen hatottak rám gyermekes hangjai. Valóban, úgy látszik,
                  drágalátos események elől szököm meg botor módjára. Hisz itt most következik a
                  tél, amely telve van örömökkel, szánkó és csengő hangjaival, piros tüzekkel. Most
                  jön az a várva várt időszak, midőn valóban megváltozik az egész világ képe. Jön a
                  csörgősapkás, kurta farkú február, amelynek fénylő, sötétpiros ablakai mögött
                  nagybőgő mormog, klarinét rikolt, és hegedű táncol; farsang van, és a hegyek és a
                  disznók piros vére folyik a fehér udvarokon; a nők ezerfodros szoknyája fellebben
                  a tánc viharában, és lábszárait, harisnyakötőit mutogatja a dáma; élveteg mosoly,
                  fénylő, meleg szem, ringató illat a bálterem - míg kívül a mély, hallgatag tél,
                  amely a Nyíren ilyenkor szokott komolyra fordulni.
            </p>
				<p>
               Juliska észrevette elgondolkozásomat. A hátamhoz simult, mint egy
                  meleg, puha kendő. A fülembe dudorászott a téli szél hangján, amelyet olyan jó
                  meleg kályha mellől hallgatni:
            </p>
				<p>
               - Ne menj el csillagnak, aki jár. Én sokszor néztem éjszaka a
                  csillagokat. Mindegyiket ismerem. A legboldogabbak azok, akik mindig a helyükön
                  maradnak. Egyformán, nyugodtan, szenvedés és öröm nélkül, mindig csak fölkelnek
                  esténként, és reggelig nézegetnek a barátaikra... Most hófelhők borítják az eget.
                  De lehet, hogy később, amikor elmúlik a hóesés, kivillan egy-két csillag.
            </p>
				<p>
               Már láthatólag szürkült az udvar. Az éjszakai hóesés a maga különös
                  bundáiba öltöztette a fákat, háztetőket. Valamely ritka, fehér bundát hozott az éj
                  magával nagy messziségből. Kedve lett ártatlannak és vidámnak felöltöztetni a
                  világot. A kútra sapkát nyomott, mintha bolondját járatná. A háztetőkön elfödte a
                  foltokat. A fák sovány, mellbeteg karjait bepólyázta. Tiszta fehér lett a bűnösök
                  útja a gyalogösvényen. Szűz lett minden leány, aki a frissen esett hóba belépett.
                  Édesded érzések lephették meg az életuntat a meleg kályha mellett, amikor odakünn
                  mély havával beköszöntött a tél. Télen mindenki szeretne újra gyermek lenni,
                  pipázó hóembert építeni az udvar sarkába, hogy megrémüljenek tőle a nőcselédek,
                  szánkón rohanni, egészségesnek lenni, hangosakat kacagni az elnémult tájon. Az
                  ereszek jégcsapja fénylik, mint a fiatalok szeme. A kémény füstölög, mintha
                  ezentúl örökre ez volna a hivatása. És a nagy álomból, amely a világot átkarolja,
                  a disznó visítása hangzik, amelyet éles késsel torkon szúrnak, hogy örömet okozzon
                  az embereknek. Mily jó szaga van a füstnek, amely a disznóra szórt szalmából
                  felszáll! Mily karcos a bor, amelyet jegesen öntenek le az emberek a torkukon a
                  csapzott bajszok mögé! Mily örökkévalónak látszik az élet, midőn a disznótor
                  elkezdődik, és mindenki egy gombot kinyit a mellényén!
            </p>
				<p>
               - Vajon hova mennél? Idegen, hideg szívű emberek közé, amikor itt
                  mindenki téged szeret? - folytatta Juliska. - Lehet, hogy találkozol még
                  leányokkal, akik szeretnek - ámbátor azt hiszem, te sohasem hiszel a nőknek! - de
                  úgy senki már nem szeret, mint én szerettelek. Én voltam a te ifjúságod. A
                  szöghajad puhasága az én tenyeremben marad, mert én simogattam, amikor álmodtál. A
                  lélegzetvételed, az alvásbeli sóhajtásod, a nyögésed, a mosolyod, a révült
                  nevetésed és a haragos felkiáltásod, amelyről nem tudsz, mert álmodban történt:
                  amikor királyleányokkal beszélgettél vagy korhely cimboráiddal barangoltál,
                  kétkerekű kocsin hajtottál, kútba estél, szűzleányt öleltél, öregasszonnyal
                  szeretkeztél, lidércen lovagoltál vagy embersárban nyakig ültél: álmodban én
                  virrasztottam feletted, anélkül hogy tudtad volna. Megfordítottalak, midőn a
                  szívedre nehezedtél. A homlokodat simogattam, amikor felnyögtél.
            </p>
				<p>
               Forgattalak, dörzsölgettelek, a talpadat csókoltam, és a lebontott
                  hajammal fedtem el az arcod a gonosz lidércek ellen, amelyek éjszaka a szobába
                  lopóztak. A füledbe sugdostam, a nyitott szájadba beszéltem, a szívedet
                  simogattam. A riadt hangodat fogtam a két meleg karommal, midőn hideg tűzzel
                  álmodtál. Én voltam a te második anyád... Hisz rokonod vagyok, anyádnak
                  unokatestvére vagyok. Most megmondom, ha eddig nem tudtad volna...
            </p>
				<p>
               Csak lehajtottam a fejem, mert komoly voltam.
            </p>
				<p>
               - Én melegítettem meg az ágyad, amikor nagyon hideg volt. Énekeltem
                  neked, mikor szomorú voltál. Ébren vártalak, mikor éjjeli bolyongásból jöttél.
                  Megmosdattalak, midőn elaludtál. Talán rossz nők szagát éreztem meg rajta... Nóták
                  voltak a hajfürtjeid között, amelyeket én nem ismertem, ledér festett szájú nők
                  nótái: megtisztítottalak tőlük. Idegen nők szappanjától, izzadságától,
                  verejtékétől volt néha szagos a kezed: megmostalak tőlük. A halovány, beesett
                  arcodon olyan kísértős látományok nyomai látszottak, amilyeneket Szent Antalnak
                  mutatott az ördög a pusztában. Kisütött hajú, lepkekedvű, de orvosságot ivó nők
                  árnyékai vontak ráncot a szemed alatt. Melléd feküdtem, és az én egészségemből, az
                  én fiatal véremből küldtem egészséget a te gyöngülő véredbe. Ha azt akartad volna,
                  hogy a szívemet vágjam fel, mert látni akarod: nem sokat gondolkoztam volna,
                  szívesen kibontottam volna a szívemet előtted.
            </p>
				<p>
               Mint egy távoli szép mese, egy régen olvasott rege, amelynek semmi
                  köze sincs a valóságos élethez: úgy hangzottak a fülembe Juliska szavai. Csak el,
                  el a nagyvilágba... Költő akartam lenni Pesten.
            </p>
				<p>
               - Minden éjszaka véled álmodtam, s mindig betakartalak. Ha valami
                  mást kezdtem volna álmodni, amelyben te nem voltál benne, hirtelen felébredtem,
                  megráztam a fejem... Menj, menj, te rossz álom. Én a kedvesemmel akarok lenni
                  álmomban is.
            </p>
				<p>
               Szürkült, szőkült, derengett odakünn a világ. A zsebórám sietett,
                  mert este előreigazítottam. Nem feleltem, de menni készültem...
            </p>
				<p>
               - Tehát elmégysz, s én többé nem látlak. Hiába jönnél vissza, engem
                  már nem találsz ennél a háznál, ahol csak azért voltam szolgálóleány, mert téged
                  szerettelek. Mostam, súroltam, fát vágtam, és rongyos kis szoknyámban szaladtam:
                  mert estve a te lábadnál fekhettem le. Gondolj csak anyádra... Elmegyek messze, és
                  sohasem találhatsz meg, bármikor keresnél. Pedig egykor keresni fogsz. Majd súgok
                  neked valamit, miért?... Olyan lesz a hajad, mint a sirály szárnya, a kedved, mint
                  a kéményben a szél, a szomorúságod, mint a sír. Mikor keresni kezdel, engem, az
                  ifjúságodat... Nem gondolsz álmatlan éjjelen többé a nőkre, akik betöltötték
                  életedet, akik miatt szenvedtél, nyugtalankodtál, szaladgáltál,
                  türelmetlenkedtél... akiket úgy hordoztál darab ideig a szívedben, mint
                  bálványképeket... akik nélkül nem tudtál volna élni... akik végül mind megcsaltak,
                  kiraboltak, lelkiismeretfurdalás nélkül elfelejtettek... mindenki elhagy, mind
                  elfelejt, kíváncsi kis lábaikon új utakra mennek, újabb szerelmet űznek mohó,
                  falánk kis szívükkel, a férfiak új mondanivalójára kíváncsiak... szeretők,
                  szerelmek: tüzek és fagyok a férfi életének az országútján... időrabló
                  oktalanságok, megkívánt borok, óhajtott mámorok... nadrágok és szoknyák... veréb-
                  vagy fülemilehangok... éjszakák, amelyek elmúlnak... De én örökre a tiéd
                  maradok.
            </p>
				<p>
               - Hisz nem az enyém voltál - feleltem búsan.
            </p>
				<p>
               - Igaz. Először a pócsi Szűz Máriáé és egy útszéli fáé... De azért
                  mindig megmaradok neked. Már nem láthatsz, nem foghatsz, nem csókolhatsz, hisz
                  öregasszony leszek én akkorára, midőn ismét eszedbe jutok. Elbúvok előled, soha
                  fel nem találhatsz, mert azt akarom, hogy mindig így láss, mint most, mint
                  tegnap... Hogyha másképpen nem: az emlékezésedben ismét a tied lehessek.
            </p>
				<p>
               Így beszélt-e Juliska, vagy hallgatott az egész idő alatt?
            </p>
				<p>
               - Pedig keresni fogsz, és az Útonjárók csillaga lesz a te csillagod.
                  Keresni fogsz a mezők illatában, a rozsföldek hajlékonyságában, az őszi reggelek
                  ecetfavirág pirosságában, midőn egész éjszaka az Útonjárók csillaga ragyogott a
                  fejed fölött, és reggelre egy ismerős tájra értél, ahol az én lábnyomaim voltak.
                  Keresni fogsz, mint öregember az ifjúságát, de már akkor nem találsz meg, sem a
                  téli reggelekben, amidőn a fák gallyain oly friss a hóprém, hogy megcsókolni
                  kívánná az ember, sem az őszi délután messze hangzó, tülök módjára búgó
                  csendességében.
            </p>
				<p>
               - Járni, kelni, bolyongani fogsz... Keresel engem... Vagy legalábbis
                  a magzatot, akit már a szívem alatt hordok.
            </p>
				<p>
               Eltakartam az arcom a két kezemmel, hogy ne lássam Juliska
                  fájdalmát...
            </p>
				<p>
               Mire ismét körülnéztem, azon a helyen, ahol az imént Juliska állott -
                  anyám állott. Ő volt Juliska - öregebben, szelídebben, megbocsátóbban. A
                  barnasága, andalgó mosolygása, kimondhatatlan melegsége szinte megvilágította a
                  szobát, mint a karácsonyfa.
            </p>
				<p>
               - Itt akarsz hagyni minket, fiam? - kérdezte olyan halkan közeledve,
                  mint a galamb kering az udvar fölött, mielőtt leszállana.
            </p>
				<p>
               Hozzám lépett, és megsimogatta az arcomat. Sohase volt még ilyen jó
                  illata a tenyerének. A gyermekkori meggybefőttek illata maradt a tenyerében, amely
                  befőttekkel egy téli betegségemben traktált. A hangjában csörgők, mesemondások,
                  dédelgető turbékolások voltak. A két karjának az ölelésében erő, amellyel egykor
                  ölében és hátán hordozott, midőn tizenöt esztendős koromban egy betegség folytán
                  mozdulatlanul feküdtem, mint egy fadarab.
            </p>
				<p>
               - Hová, merre mégy az ismeretlenségbe? Mit látsz ott messzire, ami
                  elvisz tőlünk, holott itt mindnyájan szeretünk?
            </p>
				<p>
               - Nem tudok felelni... Már a kapu előtt vár a kocsi, már megyek.
                  Isten veled, anyám!
            </p>
				<p>
               *
            </p>
				<p>
               A hóesés elállt. A felhők eltakarodtak az égről. A még félálomban
                  levő pályaház felett, a messziségben, egy kis csillag pislogott. Vajon: az
                  Útonjárók csillaga?
            </p>
				<p>
               A nagy némaságban, amilyen a téli hajnal, a szüzesség csendességében,
                  az álom mélységében, a hótakarta utca néptelenségében felnéztem a csillagra, amely
                  a félig alvó állomás kéménye felett álmodozott. Ráfüggesztettem a szemem, mert
                  hittem benne - hisz róla beszélgettünk. Felé küldtem a gondolatom, mint az álom
                  után, amely ott rezeg egypár percig a szempillák előtt, az ébrenlétkor. Róla
                  gondolkoztam, mintha egész éjszaka róla duruzsolt volna mesét egy hang, amely
                  hangban benne van az egész gyermek- és ifjúkorom, a rőzseláng, a kedves iharfa
                  pattogása, a fosztóka, álompor-hintése, kocsiszínek és őszi kertek merengése,
                  pincék sustorgó éledezése és mély, nagy tél üveghangú hallgatása... Abba az egy
                  kis csillagba költözött minden a földről, ami eddig volt s történt velem. Olyan
                  messzire, amilyen messze az a csillag van.
            </p>
				<p>
               A kétkerekű talyiga olyan gyorsan vitt, mintha időt sem akarna adni,
                  hogy még egyszer mindent meggondoljak. A hetykeségre, virtuskodásra nevelt
                  nyírségi ló hosszú ügetésben emelgette lábait; a rövid szőrű gubában, a ló
                  farkánál üldögélő kocsis röviden vette az utcafordulókat, mintha isten tudja,
                  milyen nagy publikum gyönyörködne az ő hajtási művészetében. Nagyokat ugrottak a
                  könnyű kerekek, mintha utoljára akarnák megmutatni, mily könnyedén és frissen
                  tudnak vinni.
            </p>
				<p>
               Végignyargaltunk a Szent Mihály utcán.
            </p>
				<p>
               A “Szarvas”-kocsma felett újra megjelent a kis csillag.
            </p>
				<p>
               De most már másképpen láttam őt.
            </p>
				<p>
               Mintha emberi alakja lett volna. Mégpedig egy vásáros asszonyhoz
                  hasonlított. Mézeskalácsosnéhoz, perecesnéhez vagy lacikonyhásnéhoz hasonlított,
                  akiket gyakran elnézegettem mindig útban levő szekereiken, télen hetyke,
                  kecsegeorrú, kecskecsecs-puha, cifrázva varrott csizmáikban, tulipános bundáikban,
                  friss, egészséges jókedvükben, kívántos menyecskeségükben, ropogósságukban,
                  fáradhatatlanságukban... Láttam őket éjszaka utazni juhászbundák alatt a
                  szekereiken, midőn ló és kocsis alszik a hosszú útban. Láttam őket állomások
                  várótermeiben pénzüket olvasgatni, jókedvűen tréfálkozni. Láttam őket a vásárokon,
                  ahol mindenkinek jókedve van, vevőnek, eladónak, a mézeskalács-huszárnak, a
                  perecnek, az álmoskönyvnek, a planétahúzó madárnak, panorámásnak és
                  szappanosnak... Amíg feljön a csillag az országút felett, az Útonjárók csillaga.
                  Akkor valamennyien összepakolnak, sietve elindulnak, arra, amerre a csillag vezeti
                  őket. Otthagynak kedves, behavazott házikókat, barátságos tereket, szeretetre
                  méltó tornyokat, víg embereket, tréfás kocsmákat, üres ládákat: egy egész napot,
                  amilyen napokból az élet van összerakva.
            </p>
				<p>
               És mennek új városokba, új vásárokra, új emberek közé, mindig
                  frissek, soha el nem fáradnak, jó étvágyuk s egészségük van, mindig hangosan
                  beszélnek, soha nem búsulnak (még a rossz vásáron sem), soha sincs egy percük,
                  amikor kételkednének magukban, erejükben, jókedvükben, az életben... S a
                  gyerekeik, akik születnek, éppen úgy kívánják a vándoréletet, az utazás
                  szabadságát, a levegő változásait, az emberek napról napra való jövését-menését, a
                  haragtalanságot, a néma búbánatnélküliséget, az élet gyors és gondolkozás nélküli
                  lefolytatását: mint maguk a szülők.
            </p>
				<p>
               *
            </p>
				<p>
               Nem néztem hátra - csak tíz esztendő múlva, amikor elfáradtam.
            </p>
				<p>
               És eliramlottak az évek, mint a folyam habjai, a fák levelei, amelyek
                  oly gyengéden legyezgették arcunkat, mintha nem akarná elmondani azt a nagy
                  titkot, hogy nemsokára el kell válnunk; az esztendők sorban meghaltak, mint a
                  jóbarátok, akiknek nagyszerű tulajdonságaival csak akkor jövünk tisztába, midőn a
                  föld alá tesszük őket... Öregszülőkként megbocsátottak a karácsonyok a tékozló
                  fiúnak, és kancsi mosollyal csalogatott az új esztendő. A házak kisebbek lettek, a
                  fák túlnőttek a tetőn, az udvarban nem visszhangzott a kiáltás, az ostordurranás,
                  néhány lépéssel be lehetett járni a kertet, amelyet gyermekkorunkban végtelennek
                  láttunk. Még a tornyok is alacsonyabbak lettek a városban, a kerítések
                  kidőltek-bedőltek, rossz szagú a város vége, ahol azelőtt mindig a tavaszt
                  éreztük, és a nagyszerű szélmalom úgy összezsugorodott, mint öregasszonyka. A
                  sikátorokban fújdogáló szél, amely nagyböjtben csaknem a falhoz lapított: alig
                  érezhető. A Bujdos-liget, amelynek óriás fái úgy álldogáltak a szemhatáron, mint a
                  fosztóka mesemondásaiból való vitézek, a liget kis sétány, amelyen unatkozva
                  szállnak át a madarak. Az égbolt magasságában kerengő felhők többé nem viszik
                  magukkal a képzeletet. Az öreg doktor bácsi, aki örökéletűnek látszott, meghalt
                  egy tavaszi napon. Még Sáry úr is elbandukolt a temetőbe, pedig sánta volt.
            </p>
				<p>
               Szakállam volt, mint akár egy falusi uraságnak. És bolyongásaimban
                  elvetődtem a Sóstó-fürdőre, ahol egy nyáron pihenni és megnyugodni akartain. Ezek
                  a kis fürdőhelyek, amelyek a régi Magyarországon csaknem minden város határában
                  előfordultak, igazi pihenői voltak azoknak, akik a nagyvárosok zajgása elől
                  menekültek. Mily boldog, egészséges emberek lehetnek azok az emberek, akik a
                  nagyvárosok zörgetegét nyaranta a még lármásabb tengeri fürdőkkel, divatosan
                  megszállott üdülőhelyekkel tudják felcserélni, és nem lövik főbe magukat a
                  megérkezésük estéjén! Én a nagyvárosból mindig olyan helyre futottam megpihenni,
                  rejtőzködni, ahol senki se alkalmatlankodik ismeretségével - az Isten háta mögé.
                  Ismertem sok kis magyar fürdő kopott evőeszközeit, csizmás pincéreit, savanyú
                  borait, dohos szobácskáit, töredezett zsalugátereit, ólálkodó csizmahúzóit,
                  elmélyedt, esős délutánjait, melankolikus estéit (amikor a fürdővendég ráér a
                  hosszú levelek írására), megváltó énekes madarait a hajnalodásban és a séták
                  boldog élveit. A Sóstó a világegyetem legcsendesebb fürdőhelye volt. Olyan
                  összetört és szomorú voltam ez idő tájt, hogy csaknem visszaborzadtam még erről a
                  helyről is, amikor egy pipacskalapos asszonyt pillantottam meg a vasúti állomáson.
                  Szerencsére, a pipacsos elutazott a vonattal, s így megnyugodva foglaltam el
                  szobámat, amelyben bizonyosan régi idő óta nem lakott senki, mert a vaksi tükör
                  akasztott ember arcmását mutatta. Az ablakomból az erdőre lehetett látni - mennyi
                  mindent mondtak a fák két lépésnyi távolságból az éj csendességében! Út ment az
                  erdőn keresztül, amerre a fürdővendégek szoktak sétálni, ugyanezért azt képzeltem
                  magamban, hogy ez az út téli időben valóban gyönyörű, midőn legfeljebb piros képű
                  vadászok szánkója nyargal erre, vagy falusiak széles talpú szánjai tűnnek el a
                  ködben, zúzmarában. Valaki énekelt egyszer az erdei úton, valami nő, s ezért se
                  mentem többé erre. Inkább a tó partján üldögéltem és hosszan bámultam a
                  balerina-ruházatú szitakötők után, amelyek elszállottak a messzi szikes pusztaság
                  felé.
            </p>
				<p>
               Mindenki földszinten lakott, és reggelenként a nyitott ajtókból,
                  ablakokból elmondogatták egymásnak a fürdővendégek, hogy mit álmodtak az éjszaka,
                  miként viseli magát beteg lábuk, kelésük, májuk, szívük: a Sóstó vize minden
                  betegséget gyógyított. A fürdővíz megráncolta a bőrt az ujjak hegyén, és a betegek
                  ezt a gyógyulás jelének vélték.
            </p>
				<p>
               A kalapskatulyákban, az ódon bőröndökben, a kapott utazókosarakban
                  itt nem mutatkoztak a nagyvilág tarka rongyai, a divatszalonok remekei, a parfőmök
                  változatai. Éberlaszting-cipős tiszteletesnék, környékbeli kisbirtokosnék, hegyes
                  orrú falusi tanítónék, kendős asszonyságok, vérszegény leánykák forgatták a
                  kölcsönkönyvtár megkopott Jókai-regényeit. Mindenki a vasárnapot várta, amikor
                  Nyíregyházáról megérkezik Benci bandája és vele a látogatóba jött férjek és apák,
                  valamint a pikémellényes városi gavallérok, Juhász Etele babos nyakkendőjével,
                  szőke oldalszakállával, Leveleki Molnár Guszti vadkacsa-tollas kalapjában, Kálnay
                  László úr hetyke kedvével és táblabírós bölcsességével, Csapkay Gyula
                  vaskereskedő, aki addig fel sem állott az asztal mellől, amíg az teli-teli nem
                  lett üres boros- és szolyvai-vizes üvegekkel, akkor egy másik asztalt és új
                  cimborákat rendelt... És mind eljöttek ők a régi hírességek, ifjúkorom hősei,
                  akiknek a mulatozásban való fáradhatatlanságát, mulatozáson kívüli bölcsességét,
                  erélyességét egykor csodáltam.
            </p>
				<p>
               Hajnalban még a nagybőgőt ölelgették, kertek alatt jártak, olyan régi
                  nótákat daloltak, mintha a nagyapjukkal koccintanának - nappalra pedig ki
                  rendőrkapitány, ki kereskedő lett, és okosan végezte a dolgát. A régi Magyarország
                  bölcsei voltak ők, akik a korhelylevesre mindig vizet ittak.
            </p>
				<p>
               A sóstói falusi asszonyságok és kisasszonyok a cigányok zenéje
                  mellett sokáig ébren voltak, álmodozva ingatták a fejüket, cserélgették lábukat,
                  és a nagyvilágra gondoltak, amely a keringők hajlékonyságából, a muzsikák
                  ropogásából, Benci fehér kendőre illesztett hegedűjéből áramlott feléjük. Ah,
                  bizonyosan van valahol messze, az erdőn túl egy olyan világ, ahol az emberek
                  mindig oly szerelmetesen és önfeláldozóén élnek, mint a valcerben... vannak
                  valahol férfiak, akik mindig térdeplő helyzetben foglalnak helyet a hölgyek előtt,
                  és életüket kínálják egy csókjukért... élnek valahol nők, akiknek nincs gondjuk a
                  tyúkültetésre, az ebédfőzésre, a gyerek szamárköhögésére, akiknek csupa dal, ünnep
                  és ragyogás az életük... A keringők nem hazudnak.
            </p>
				<p>
               A tölgyfák sűrű lombjai között megbocsátólag, csendesen nézegettek
                  alá a nyári csillagok. Az Öreg asszonyok hosszadalmas elbeszélésekbe kezdtek
                  fiatalkorukról, a konyhán nagy lánggal égett a tűz, a savanyúvizes üvegek dugaszai
                  nagyokat pattantak, mintha sohase lenne vége az életnek.
            </p>
				<p>
               Amíg a töméntelen nyíri vinkó megtette a magáét, a gyengébb gyomrú
                  férfiak csillagvizsgálatra tűntek el a tó irányába, Bakai klarinétos
                  előbátorkodott a banda félhomályából, és Kálnay úr füléhez illesztve hangszerét,
                  teli pofával fújta a recsegő dalokat, egyik-másik úriember kigombolta mellényét,
                  és öklendező szemmel nézett körül: kit hívjon ki párbajra, amelyet holnap reggel
                  kell megvívni nehéz kardokkal a huszárlaktanyában - de papiroson való elintézés
                  nem fogadtatik el... A legbölcsebbek még az enni- és innivalókon is vitatkoztak,
                  borok és sörök minéműségén, a kisüstön főttek elkészítésén, a jeles hazai
                  konyhaművészeteken, de már itt is paprikás lett a hangulat, amint Csapkay Gyula
                  kijelentette, hogy káposztalevesre igenis lehet bort inni, mégpedig
                  vereset...
            </p>
				<p>
               A zenekart élvező öregasszonyságok tudták tapasztalatból, hogy a
                  mulatság most kezd vadulni, ezért sietve hajtották csirkéiket a vendégszobák felé.
                  S a nagybőgő hajnalig brúgott álmaikban. Hétfőn reggel olyan volt az egész, mint
                  egy álom. Milyen messzire van a vasárnap, amikor ismét eljönnek a hangszerekkel a
                  tündérek, a pepitanadrágos gavallérok, a gyönyörű dalok és az élet talányainak
                  könnyed megfejtései! Jön egy hosszú hét, amikor mindig csak betegségekről, éjjeli
                  álmokról, kelésekről, nyavalyákról lészen szó, nyögések, sóhajtások, perlekedések
                  hangzanak a zsalugáterek mögül, számlát kell fizetni, és mindennap közeleg az
                  augusztus, amikor haza kell menni a tündérhonból... A gavalléroknak tán sohasem
                  kell hazamenni és sohasem betegek ők, úgy halnak meg, mint a csillag lefut az
                  égről, új csillag jön helyére.
            </p>
				<p>
               *
            </p>
				<p>
               Teliholdas éjjelen, darvak, gémek, vadludak, vándorrécék éjszakáján,
                  amikor a nádasokból idáig hangzik Vencel vadász puskázása, a csillagok alig
                  bátorkodnak ki házikóikból, a fürdőhely svájci házikói, földszintes épületei kék
                  függönyök mögé rejtőznek, mintha az alvók nyugalmát őrizgetnék, csend van, éj van,
                  egy tölgyfa alatt ég az üveges gyertyatartó és ott fekete árnyékok arról
                  beszélgetnek: hogyan kell boldognak lenni a hosszú életen át... teliholdas éjeken
                  magányosan bolyongtam a tó körül. Barátom volt az útszéli vadkörtefa árnyéka, még
                  nem felejtett el a mogyoróbokor, amely alatt a pázsiton egykor szundikáltam, a
                  nádas szelíden susogott, mintha jó barátját a vadrécét várná, a denevér, amely a
                  víz felett elcikázott, mint útját tévesztett szellem, merőlegesen állott meg fejem
                  felett, mintha jelt adna valakinek, mint egy sötét rakéta, hogy itt bujkálok a
                  nádasban, az éren, a csendben, a fájdalmas magányban... ha valaki megtalálni
                  akarna: itt keressen, a mohos hidacskán lépjen át, ne ijedjen meg az árokban
                  bukfencet vető varangytól, a félálomban jelt adó szél szisszenésétől, a tó
                  másvilági csillogásától, a síkság felett kísértő vadludak más országbeli
                  hangjától, a messzi akácfák kísérteties álldogálásától, az éji szúnyogok
                  muzsikálásától, amely úgy hangzik néha, mintha haldokló felett vonnák a végső
                  zenét... Itt vagyok. De senki sem jött utánam. A csillagok tekingetnek alá. Vajon
                  hová lett az én csillagom?
            </p>
				<p>
               Lássuk, tudnám-e még, hogy hol van az Útonjárók csillaga?...
            </p>
				<p>
               Midőn utoljára emeltem fel hozzá a tekintetemet, a “Szarvas” kocsma
                  felett állott, amely “Szarvas” kocsma körülbelül egy vonalba esik a lutheránus
                  toronnyal. Ha kissé világos volna az éjjel, a vasúti állomás felé, ahol kivágták
                  az erdőt, szerelmeseknek való cserjések, földönfutó, tövistől elkeseredett bokrok
                  váltják fel a némán élő és a világból megvetéssel távozó tölgyeket, ahol mindig
                  úgy kiáltozik a szél, mint a hetivásár: a vasúti állomás felé látni a horizonton,
                  a lankás úton a lutheránus torony gömbös fejét. Mint egy kék mutatóujj álldogál a
                  messziségben a torony és ott van felette, a nyírott gubás felhők között az én
                  csillagom. De most alszik a csillag, mintha elfáradt volna a sok járás-kelésben.
                  (Az Útonjárók csillaga együtt jár az útonjárókkal.) Vajon mit csinál ma éjszaka az
                  a sok szegény lélek, aki a keresztutaknál, ócska szélmalmoknál, egyik határból a
                  másikba mendegélve: hiába pillant fel az égboltozatra? Ő talán már el is
                  felejtette, hogy a világon vagyok...
            </p>
				<p>
               Asszonyi alak állongott a tóparton, a bujkáló holdvilág remegő
                  fényénél. Állongott, mint a régi költők verseiben, a régi írók regényeiben, amikor
                  az érzelmes nők a holdas éjtől tanácsot, életprogramot kérnek... Elhagyták
                  ágyaikat, kertekben, ligetekben merengtek, és elmerültségüket oly szent védelemnek
                  gondolták, hogy nem féltek még éjfélkor sem az erdőn. A múlt században, mikor
                  jóval ifjabbak voltak az emberek... Mikor a holdas éjszakát az úri társadalom
                  felhasználta érzelmességére, néha együtt, máskor külön is bolyongtak szerelmesek,
                  ábrándosok, kalandorok. Csak az hiányzik, hogy megszólaljon valahol a tóparton
                  Virágfi Aladár fuvolája: “Elbolyongok sötét éjjel...” kezdetű dalt fújván, amely
                  daltól a másnapi befőzést is elfelejtették a nyíregyházi hölgyek, és mindnyájan
                  leginkább meghalni szerettek volna a fuvolás éjszakán.
            </p>
				<p>
               A tó felett valaki a nevemet kiáltotta. Nem kétségbeesetten, sem
                  riadtan hangzott ez a kiáltás, csak úgy mintha valakit álmunkban keresünk az
                  erdőn. Meg-megállunk, és elmondjuk a nevet.
            </p>
				<p>
               Nyomban megismertem Juliska hangját.
            </p>
				<p>
               Kövérebb, asszonyosabb lett, az arcán bizonyosan szőlőpiros
                  vonalacskák, ráncocskák láthatók, mint a bővérű, jól táplálkozó falusi
                  asszonyságok arcán, de most csak a szeme látszott, amely a régi alázatossággal
                  nézett reám.
            </p>
				<p>
               - Későn este érkeztem meg, mert útközben eltört a kocsikerék -
                  kezdte. - Ámde bizonyosra vettem, hogy megtalálom még ma este, mert hallottam,
                  hogy a Sóstón ferdőzik.
            </p>
				<p>
               - Ugyan kitől hallotta? - kérdeztem.
            </p>
				<p>
               - Abból a faluból, ahol most lakom, a tanítóné itt nyaral.
                  Természetesen nyomban megírta, hogy maga itt időzik, mert téli estéken sokszor
                  beszélgettünk magáról.
            </p>
				<p>
               - A faluban?
            </p>
				<p>
               - Bujiban. Szüleim meghaltak, kis magyar birtokot örököltem, falusi
                  asszony lettem, és nem történt velem semmi, mióta nem láttam. Még ha történt volna
                  is valami, azt most mind elfelejtettem.
            </p>
				<p>
               Szürke porköpönyegben, fácántollas barna kalapban volt, amint
                  vidékünkön a falusi úriasszonyok a hetivásárra járnak. Nem látszott fáradtnak, bár
                  körülbelül tíz órát kellett utaznia azon homokos, kerékmarasztaló, mély utakon,
                  amelyek a Nyírséget keresztül-kasul szelik, s rajtuk óraszámra napraforgót és
                  kukoricát látni. Néha felugrik egy nyúl, miután elunta hosszú füleit billegetni a
                  kukoricásban. Máskor éppen harangoznak a faluban, és napsütötte arcú, sötét szemű
                  asszonyok vetnek haragvó pillantást a sárból tákolt, náddal épített garád megül az
                  utazó kocsija után. Vad kutyák akaszkodnak a lovak elé minden falunál, és az
                  otthonülő parasztok alkalmat találnak köpési ügyességük bemutatására.
            </p>
				<p>
               - Hát hogy és mint van? - kérdeztem darab idő múltán, midőn a
                  múltakat átgondoltam.
            </p>
				<p>
               Juliska mosolygott. Vállat vont.
            </p>
				<p>
               - Mingyárt visszajövök, csak a kocsisom után nézek. Csak Szent György
                  napja óta van nálam, körmére kell nézni.
            </p>
				<p>
               ...Az éj hátralevő részében a hold közelebb jött a tölgyfák
                  csúcsához, mintha arról akart volna meggyőződni, hogy valóban mindenki alszik a
                  Sóstón. Aludt is mindenki, csak mi voltunk ébren a földszintes, hosszú épület
                  eresze alatt, ahol a vendégek kopott padokon üldögélni szoktak, midőn az ereszről
                  lecsurgó eső a fák előtt árkocskát vont, amelyben kedvére való karikákat
                  szerkeszthet.
            </p>
				<p>
               A fák között mint álomkép mutatkozott az alvó tó és a szikes kopár
                  síkság, az őszi szeleknek, téli viharoknak e nagyszerű versenytere, de most állt
                  az éj; állt a zsebóra, állt a csend. Olyan halkan beszélgettünk, mintha valaki
                  kihallgatná szavainkat. Pedig csak az asztmás tanító forgolódott valahol ágyában,
                  és olykor hosszadalmasan köhögött, mintha valami kínzó emlék jutott volna
                  eszébe.
            </p>
				<p>
               Juliska fonott kosarat állított kettőnk közé a padra, és a kosárból
                  mindenféle elemózsiát szedett elő, mint a vasúti állomásokon, nagyvásárokon
                  szoktak a falusiak, mikor megéheznek. Tarka kendőjében a cipó úgy illatozott, mint
                  a soha véget nem érő boldog egészség. Falusi ház illatát eregette a hideg
                  sertéspecsenye. A só olyan fehér volt, mint a tél, amely bizonyosan boldog és
                  hosszú Bujiban. Pirult a paprika, mint az ünnepnapok neve a kalendáriumban. A
                  szarvasagancsos kés kopott és éles volt. Falusi étvágy, gondtalan jóllakottság
                  áradt a kosárból. Akik ilyen kosárral utaznak: nem is veszíthetik el az életük
                  nyugalmát. És a kulacsban kotyogó bor édesded és üde volt, mint a lugasszőlőből
                  való bor. Sohasem ettem ilyen jóízűen, Juliska fürgén megtörölgette a kezét,
                  leseperte szoknyájáról a morzsákat, és megelégedetten, hálásan nézett rám, mert
                  ennivalóját velem megoszthatta.
            </p>
				<p>
               - Hát most mondja el maga, hol járt annyi esztendő alatt, hogy még
                  hírt sem adott?
            </p>
				<p>
               Elgondolkoztam, hogyan magyarázzam meg az egyszerű, jóságos
                  teremtésnek az én furcsa, eszméletlen életemet? - Én... én idegen voltam Pesten...
                  Vezettek férfiak, vezettek nők, hogy kiismerjem magam a városban. De mégis
                  többnyire nőktől tudtam meg például, hogy merre van a Kacsa utca, a “Zöldvadász”
                  vendéglő, a divatos- és kalaposbolt a Belvárosban, a ráctemplom a Tabánban, a
                  vasúti töltés a Zuglóban, az újpesti határcsárda, a császárfürdői sétány, az
                  óbudai Flórián-szobor, a Jánoshegyi út... Különösen egy asszonyismerősöm vette
                  fejébe, hogy úgy kell ismernem a főváros külső területeit, mint a legöregebb
                  bérkocsisnak. Három esztendőn keresztül vitt sétálni olyan utcákba, amelyekről
                  fogalmam sem volt addig. Kis vendéglőkbe estünk be. Erdőkbe jártunk, amelyek
                  messzire terültek el a főváros határában. Vajon hol tanulta e drága nő ezeket a
                  rejtélyes utakat? Egyik férjétől, akivel ugyancsak végigjárta ez utakat. Midőn már
                  nem volt több tanulnivaló, a tanítónő szabadjára engedett.
            </p>
				<p>
               Juliska fölkacagott.
            </p>
				<p>
               - Tehát asszonyok nevelték Pesten?
            </p>
				<p>
               - Valóban, amit tudok az életről, azt mind asszonyoktól tanultam. A
                  jó barátnők egymástól átvettek, olykor elkérték egymástól a recepteket is, amelyek
                  az általam szeretett ételek elkészítési módját tartalmazták, s annyit meséltek
                  életükről és mások életéről, hogy ezeregyéjszaka kevés volna meghallgatásukra. Úgy
                  bántak velem, mint a városba tévedt szegény ifjúval. Egyik ruhával ajándékozott
                  meg, a másik finom cipővel lepett meg, kvártélyt és ebédet adtak, megismertettek
                  férjeikkel és barátaikkal és rokonaikkal, fitogtatták tehetségemet és előkelő,
                  befolyásos férfiak pártfogásába ajánlottak. Sok életrövidítő küzdelemtől
                  menekültem meg, hogy életemet és nyugalmamat felajánlottam a nőknek.
            </p>
				<p>
               - Legalább hűséges volt?
            </p>
				<p>
               - Bizonyos ideig, amíg a meghatottság malaszttal töltötte el a
                  szívemet. Álltam hátuk mögött vigasztaló szóval, bátorító tekintettel és bánatot
                  felejtő sokféle hazugságokkal. Várakoztam utcasarkokon és templomok ajtajában,
                  elmulasztottam értük az álmomat, barátomat és röpke kalandomat, életuntságomat és
                  a vagyonszerzés tennivalóit. Kóborló lovagként járkáltam előkelő külsejű házak
                  ablakai alatt, csodálom, hogy le nem ütöttek a dühös szeretők és a férjek. Mindig
                  olyanformán léptem be egy-egy vendégszerető házba, kiválasztott fogasra
                  akasztottam a kabátomat, megbarátkoztam a cselédekkel és házi szokásokkal: mintha
                  végre megtaláltam volna azt a helyet, ahol majd csendesen megöregszem. Én valóban
                  ragaszkodtam a házakhoz, amelyek befogadtak, a házigazdák gyöngéihez és a
                  háziasszonyok becsületéhez, és a ház nyugalmához irányítottam magaviseletemet.
                  Nyugodt szívvel állok bármikor a másvilági bíró elé, hűtlenséget nem követtem el,
                  sohase hagytam volna el megszokott karosszékemet. Ámde a sors azt akarta, hogy
                  megint csak vándorútra keljek, ismét csak keressem a forrást, mint a zarándokok,
                  akik keresztül-kasul vándorolnak Magyarországon a búcsújárókkal... szerencsére,
                  nekem csak Pesten kellett kutyagolnom egyik városrészből a másikba, hogy az
                  igazságot és az embereket megismerjem.
            </p>
				<p>
               - Tehát búcsújáró volt?
            </p>
				<p>
               - Az is. Egy-egy asszony imádásában hónapokig bolyongtam és mindig
                  csak reá gondoltam. Esti és reggeli imámba foglaltam nevüket, és ki tudná, hány
                  veszedelemből mentettem meg őket hő fohászkodásommal. Nyugodtan alhattak,
                  mulatozhattak, végezhették mindennapi dolgaikat, Táncolhatták a homlokukat,
                  foltozhattak régi fehérneműt, és szőhettek pletykát barátnőjükkel: egy szív, egy
                  férfi mindig rendelkezésükre állott a városnak egy messzi pontján. S így
                  tulajdonképpen jótékony életet folytattam, amiért a másvilágon elnyerem
                  jutalmamat.
            </p>
				<p>
               - És hogy nevezték? Hívta valaki Tücskének?
            </p>
				<p>
               - Neveztek Kutyulinak, Biminek, Apucinak, de Tücsöknek nem mondott
                  senki. Általában minden új szerelem kezdetén új nevet kaptam a szerelmi
                  keresztelőn. Egy mélyhangú, bajuszos, negyvenesztendős asszonyka állandóan
                  Bátyámnak mondott. - Csak annyit ismételhetek, hogy boldoggá tettem őket, midőn
                  nevüket elfogadtam, és szeszélyeiket tiszteletben tartottam. Egyik korán reggel
                  kavicsot dobott az ablakomra Füreden, és mindig jó reggelt kívánt. A másik nem
                  tudott aludni menni, amíg mindenféle mesékkel el nem altattam. Elvittem őket
                  mesemondásaimban Casanova Jakab Hadnagy utcájába, a granadai éji szállásra, a
                  zuglói Páskál-malomba, Alagra, egy vadszőlővel benőtt fogadóba, bécsi derbyre,
                  nizzai lóversenyre, előkelő kártyaházba, komédiásnak öltözőjébe, cigánylány
                  putrijába, őrültek házába és Indiába. Minden az övék volt: amit átéltem és
                  olvastam. Egy változatos élet szenvedélyeit és örömeit, szokatlan gyönyöreit és
                  titokzatos szavait ismertettem meg velük. Altatóitalukba hangulatot adtam, amitől
                  Kelet háremeibe, kikötővárosok matrózkocsmáiba, vagy szűz hegyek méla fenyveseibe
                  álmodták magukat. Néha úgy beszéltem velük, mint egy félkarú zsoldoskatona, aki
                  Európa minden börtönét meglakta, máskor illedelmes és választékos voltam, mint egy
                  táncmester. Nagy társaság kellős közepén trónoló úrnőknek odavetve, természetes
                  hangon mondtam jelentős szavakat; elhagyott erdei utakon nem akartam észrevenni,
                  hogy csókra szomjaznak...
            </p>
				<p>
               Juliska nem szűnt meg csodálkozni szavaimon. Bujiban, az ő falujában
                  bizonyosan nem beszélnek ennyit a férfiak. Tekintetén látszott, hogy nem érti meg
                  minden kifejezésemet (holott valóban nem akartam a férfiak azon fogásával élni,
                  hogy hiszékeny nőknek ismeretlen fogalmakat fejtegetnek, amelyekről talán maguk is
                  csak aznap olvastak a lexikonban vagy az álmoskönyvben), arca elváltozásain nem
                  mutatkozott féltékenység, csak gond és aggodalom, mintha képzeletében követné
                  annak a férfiúnak veszélyes lépteit, aki mellőle egykor elment az ismeretlen
                  nagyvilágba.
            </p>
				<p>
               Aztán, mikor végleg elhallgattam és elgondolkozva a messziségbe
                  néztem: vajon nem felejtettem ki valamit életemből, elmondtam-e mindazt, amit a
                  holddal szoktam beszélni, amit a szélben hallok dúdolgatni, amit az álomtalan
                  éjszaka síri sötétjében szoktam gondolni, amit elalvás előtt végigfuttatok a
                  gondolataimon, amit napfeltekor érzek tavaszkor? - azt láttam, hogy semmit se
                  mondtam el Juliskának magamról, csak üres, élettelen szavakat. Pedig ha valaki
                  megérdemelné, hogy minden titkomat közöljem vele, mindent, amiért szomorú és
                  fáradt vagyok, amiért gúnyosan mosolygok, amiért néha a szívem a torkomon ver, és
                  régi dal tolakszik a szájamra - Juliska megérdemelné, hogy beavassam őt a
                  misztériumba, amely az én életemet éppen úgy körüllengi, mint akár másét.
            </p>
				<p>
               És Juliska, bár nem volt művelt hölgy, és csak annyit tudott az
                  életről és halálról, mint egy falusi tücsök, csalódottan mosolygott, mintha
                  megbántottam volna. Talán észrevette, hogy hazudtam neki...
            </p>
				<p>
               Jó darabig csendesen ültünk.
            </p>
				<p>
               A nyári hajnal ébredezett a messzi mezők felett. Kis utazók (hangok,
                  sejtelmek, érzelmek), akik lefeküdtek az éj beálltával ott, ahol a sötétség érte
                  őket, akár mezők kellős közepén, akár bokrok alatt, akár a tó partján, s a fülükre
                  gyűrt süveggel egyet szundítottak, mint a vándorlók szokták, mielőtt tovább vennék
                  útjukat: nyújtózkodtak, ásítoztak, a levegőben megpróbálgatták a lábukat, vajon
                  jól érzik-e a szelet, amely hirtelen végigfut a síkságon, amint a holdvilág elérte
                  a tölgyfák magasságát. Az álmából ébredő vándorlegény mindig a lábát emeli föl
                  először a levegőbe; részint, hogy szemügyre vegye lábbelijét, részben a szél
                  erejének kipróbálása szempontjából. Vajon egész nap harsog a szél a falombok
                  között, üvölt az országúton, zsindelyt és kéményt tör a falvakban, felforgatja a
                  fazekasok kocsiját? A hajnali szél mindezt előre megmondja. S ezért lábamat
                  csendesen fölemeltem, midőn Juliska szólni kezdett. Lássuk, merről fúj a
                  szél.
            </p>
				<p>
               - A gyermekét nem is kérdezte, pedig nagyra nőtt! - szólt Juliska, és
                  csendes, hamar megbocsátó szemrehányás volt a hangjában.
            </p>
				<p>
               ...Némelyek érzelmes dalokat hegedűlnek a nőknek, mások borízű hangon
                  dúdolgatnak fülükbe, egyesek a tenorista arc- és torok gimnasztikájával férkőznek
                  a női szívek közelébe. Voltak, akik a bolondok tarka köntösében bukfenceztek... Ám
                  minden színjátéknak vége lett, amint egy nő gyermekéről kezdett beszélni.
            </p>
				<p>
               - Fiú?
            </p>
				<p>
               - Az.
            </p>
				<p>
               - Hát most beszéljen maga nekem a fiamról.
            </p>
				<p>
               *
            </p>
				<p>
                Olyan szép, mint általában a szerelemgyerekek. Ostora van, amellyel
                  nagyokat durrant a konda után. Pártfogója az öreg csősz, akitől nemzeti
                  történelmünket tanulja, amikor beköszönt az esős időjárás és kezdetét veszi a
                  kukoricahántás. Az öreg csősz Milánóban szolgált és tudománya rengeteg.
            </p>
				<p>
               - Nem fél a lótól, sem a bivalytól. Végigjárja a háztetőt, kulcsot
                  készít, és eddig földhöz vágott mindenkit a faluban. A könyvhöz nem sok türelme
                  van és hamar megunja a leányokat. Télen csíkot halász a Tisza kiöntéseiben a jég
                  alól, mindig a szénásszekér tetején ül, leereszkedett az elhagyott pusztai kútba,
                  hogy megnézze az ördögöt, amelyről a vénasszonyok beszélnek, nyáron a
                  csőszkunyhóban alszik, átússza a Tiszát, a kovácsnak segít szilaj ló patkolásánál,
                  szóba ereszkedik ijesztő külsejű vándorlegényekkel, a nádasban vadkacsatojást
                  szed, földhöz vágja a parasztleányokat, nem engedi, hogy Gyugyilinak nevezzem,
                  mint csecsemőkorában, Györgynek kell szólítanom, hogy meghallja a szavamat.
            </p>
				<p>
               És még sok történetet mondott el Juliska sohasem látott fiamról. Az
                  erdőn, a tájon megérkezett a nyári hajnal, mint egy csengő-bongó komédiáskocsi.
                  Egy pinty kezdte félálomban... aztán rágyújtott nótájára a madársereg, amely eddig
                  láthatatlan volt. Fényfoltok tűntek fel a szürke tó vizén, mintha egy játékos
                  gyermek katonatükrével játszadozna az erdőszélen. Kocsikerék pergett a távolban.
                  Az öreg Sziszkay doktor hálóingben kihajolt az ablakon, és kinyújtotta füstölgő
                  pipáját.
            </p>
				<p>
               - No, lumpok és cigányok - kezdte recsegő reggeli hangon. - A
                  hasatokra süt már a nap.
            </p>
				<p>
               - Én ma visszamegyek Bujiba, amint megfürödtem a gyógyforrásban -
                  szólt Juliska, és áhítatosan nézett a fürdőház felé, ahonnan már gőzölgés szállott
                  ki a magas ablakon. Falevelekkel volt tele a sétány. A kocsiszín felől utazókocsi
                  lovainak szerszámcsörgése hallatszott. Hegyes bajuszkája alatt hegyesen fütyült
                  egy kis kocsis, amint csizmáit kefélte. Az erdei úton messziről hangzott a
                  kerékpörgés, mint az útra kelő élet.
            </p>
			</div>
			<div type="chapter">
				<head>
               Az igazi tücsök
            </head>
				<p>
               Körülbelül déltájban érkeztünk Bujiba.
            </p>
				<p>
               Addig végigkocsiztunk a nyírségi országutakon, amelyek lomhán,
                  rezignáltan kanyarognak mindig ugyanazon ákácok alatt. Ahol szőlők vannak, Oros
                  felé, onnan sárgarigó kiáltott a bricskára a kéklő, jó szagokkal teli
                  gyümölcsösökből. A nagyfejű, bámész napraforgók táján seregély csapat röppent fel
                  a földekről. Az árkok felett szarkamadár lappangott ingujjában. A határkocsma
                  környékén rengeteg veréb csipogva beszélte el, amit az utasoktól hallott. Az
                  agarászok már hazafelé mentek a fáradtan utánuk nézegető mezőkről. Őrgébics
                  kiáltott ránk éles hangján egy száraz fáról: hová mentek? És a napraforgók nagy
                  bolond fejüket csóválni látszottak, amint együtt láttak bennünket Juliskával, a
                  kis kocsi sárga ülésben.
            </p>
				<p>
               Juliska útközben elmondta, hogy legjobb barátnői az elszegényedett
                  Ónodi-kisasszonyok, akik egy kidőlt-bedőlt vén udvarházban laknak, egész nap
                  cigarettáznak, és a legelőkelőbb hölgyek a vármegyében. Tőlük tanulta, hogy utazás
                  közben zöld fátyolt kell kötni a kalapra, valamint számos cukrászsütemény
                  receptjét is. Általában sokat beszélt a szegény Ónodi kisasszonyokról, akikhez
                  muzsikaszóval szoktak beállítani a nyíregyházi fiatalemberek. A minap egyik úgy
                  leitta magát, hogy két napig észrevétlenül aludt a lucernásban. Éjféltáján
                  fölébredt, és kopogtatott az udvarházon. A kisasszonyok nyomban fölkeltek
                  ágyukból, és tovább folytatták a mulatságot. Cigány hiányában a falusi mester
                  zongorázott nekik. Ugyancsak az Ónodi-kisasszonyoktól tanulta, hogy a férfiakat
                  keresztnevükön kell szólítani. S ugyancsak az Ónodi-kisasszonyoknak köszönhető,
                  hogy Juliska eddig minden kérőjét elutasította. A kisasszonyok mindegyiken
                  találtak valamely kifogásolni valót.
            </p>
				<p>
               - És sokat beszélgetünk magáról, ha együtt vagyunk - fejezte be
                  Juliska.
            </p>
				<p>
               Juliska háza, amely a falun kívül feküdt, földszintes, fehérre
                  meszelt tanyaház volt. Olyan volt, mint a legtöbb nyírségi tanya, amelynek kis
                  ablakából a gyenge fénysugár messzire elkíséri a síkságon az utazót. Szilvafák
                  borultak össze a ház mögött, mint örök hűséget fogadott barátnők. Macska hevert a
                  háztetőn, a láncos kutya röviden végzett velünk, mintha megsértettük volna.
            </p>
				<p>
               - Lassú tűzön, fokhagymával párolva a rostélyost - szereti így? -
                  kérdezte Juliska, amint a kocsiról leszálltunk.
            </p>
				<p>
               Félig paraszti, félig kopott úri bútorokkal volt megrakva a ház. Egy
                  pipatórium mutatta, hogy Juliska ősei nemesemberek voltak, mert jól kiszítták
                  pipájukat.
            </p>
				<p>
               Általában a jóság illata érzett a házon. A függönyök, amelyek az
                  ablakokon lengtek, tisztaságukkal mutatták, hogy kíváncsi kéz ritkán vonja őket
                  félre. Kanapé horgolt terítői szabályos helyükön voltak. És a kőporral fehérített
                  padlón bizonyosan mezítláb szokás járni. Ecetszagú légyfogó az asztal közepén. A
                  falakon rezes acélmetszetek, mint a legtöbb magyar házban, amely a múlt századból
                  jött át a jelenbe. Gonosz szavaknak és indulatoknak nyomait semmi sem mutatta e
                  halk helyen, amelyet az ajtófélfára írott G. M. B. betűk őriztek egyik
                  vízkereszttől a másikig. Ismétlem, vannak még házak Magyarországon, ahol az
                  embernek nem jut eszébe, hogy éjszaka meggyilkolják; valamint arra sem gondol,
                  hogy hány esztendeig ült börtönben a házigazda, a padló alá vérfoltos fejsze van
                  elásva, fojtogató kötőfék a szénakazalban, hamisság a kút vizében, és gyötrelmes
                  álmok száradnak a mestergerendán. Itt jó emberek laknak, mint a kályhalyuk is
                  mutatja, mely nyáron is tisztára volt seperve. Az asztalfiókban régi csíziós könyv
                  mellett kártyacsomag feküdt, amelyből esténként megnézetik a jövendőt. De öreg
                  biblia is fekszik az ablakpárkányon, amelyben minden vigasztalás megtaláltatik a
                  nehéz órákban.
            </p>
				<p>
               Mintha sohasem járt volna erre ördög, amely kénszagot ereszt
                  magából.
            </p>
				<p>
               - És egy polcon - akár csak az anyám házánál! - pirosba és aranyba
                  kötve fekszik Kisfaludy Sándor regéskönyve és a lap a Szent Mihály hegyi remetével
                  nyílik. Anyám nevelését mutatta még egy könyvecske, amely a múlt században a
                  vidéki házaknál sűrűn feltalálható volt, címe: Illik? Nem illik? Boldog
                  Magyarország volt, akkor az emberek legtöbbet az illedelem kérdésével
                  foglalkoztak.
            </p>
				<p>
               S a keskeny, magas hátú ágyak, amelyek az ablakok felé feküdtek,
                  olyan lezártaknak látszottak, mint szekrények, amelyekben a ház kincseit, az
                  álmokat őrizgetik. Mit álmodhat Juliska ebben a keskeny ágyban, midőn eljönnek a
                  hosszú téli éjszakák?
            </p>
				<p>
               - A fiú kinn csavarog valahol az éren, a réten. Legutóbb Toldi
                  Miklósról mesélt a mindentudó csősz. Toldi Miklós módjára farkast fogna - monda
                  Juliska, midőn az ebédet egy seprőnyél módjára hajladozó öregasszony segítségével
                  feltálalta. Gyermekkorban érzett illatok szálltak az ételekből. A kenyérnek íze a
                  múltból való. A kerti bor kancsójában a nagyanyám üldögélt, és fáradhatatlanul
                  mesélt.
            </p>
				<p>
               - A mi vidékünkön rövid a tél, de sűrű a tavaszi hó. A hóesésben
                  gyakran hallani fecskecsicsergést, és a barackvirágon csillog a hópehely. De azért
                  nem panaszkodhatom a természetre. Kis birtokomon minden megterem, amire szükségünk
                  van. Ha ruházkodni nem kellene, félre is tehetnék valamit. A városban rabló
                  kereskedők laknak. Egyen még, mert hosszú a nap. És este is sokáig hallani a
                  kutyaugatást, amitől majd nem tud aludni.
            </p>
				<p>
               Ebéd után egy nagy diófa alá ültünk, ahonnan messzire lehet látni a
                  tájon. A piros fejű kakas vezetgette népét a dűlőúton. A cselédek csendesen
                  cammogtak. A kerten könnyed hervadás. A házon szakállnövesztő csend. A közeli
                  kukoricásban valaki ment, mendegélt, mintha a szél ingadozna álmában. A réten
                  egykedvűen állott a nyárvégi délután, mintha sohase menne tovább.
            </p>
				<p>
               - Kár, hogy az ősz esős és komor vidékünkön, különben rábeszélném,
                  hogy maradjon itt. Félek, megszökne egy reggelen, mikor ismét csak arra ébredne,
                  hogy az ereszről locsog a víz, a kerten köd, bánat a messziségben, a kocsiúton
                  térdig ér a sár, és lámpát kell gyújtani reggel, mikor a fiú az iskolába
                  indul.
            </p>
				<p>
               Juliska sóhajtott és tovább foltozott. (Ő anyám iskolájában tanulta,
                  hogy a nőnek illetlenség munka nélkül ülni még akkor is, ha férfival
                  beszélget.)
            </p>
				<p>
               - Pedig semmi se fontos, csak az, hogy életünket meghosszabbítsuk. Ez
                  pedig csak ilyen helyen lehetséges, ahol örökös csend van. Itt senki sem dühös,
                  mindenki keveset beszél, sokat alszik, a házi patikában mindenre tudunk
                  orvosságot; és ritka a bolond ember. Eleinte én is azt hittem, hogy az eső
                  kopogásában éjszaka a halál lépked. Pedig a halál egy alacsony, vézna, idegen
                  parasztember, aki szemére húzott kalappal szokott néha a faluba menni. Itt soha
                  meg nem áll. Ilyen kis házban észrevétlenül lehet élni. Az akácfa őszidőben
                  sírdogál ugyan a kemencében, olyan jajgatást végez, mintha öregasszonyokat
                  égetnének. De télire ő is megszokja sorsát. Amikor szánkón hozzák a fát, és a
                  fűrészelés a színből úgy hangzik, mint életünk egyhangúsága: akkor kezdődik itt
                  igazán a gyógyulás. Nem is merem rábeszélni, hogy megpróbáljon egy falusi telet.
                  De ha megtenné, tíz esztendővel tovább élne. Nem gondolna a nőkre. Legfeljebb
                  boros fejjel, este, a tűz előtt jutna eszébe a múlt, amikor én irigység és harag
                  nélkül mindent meghallgatnék, s másnapra elfelejtenék, hogy újra elmondhassa
                  kalandjait. A csőszt már tíz esztendeje hallgatjuk téli alkonyaton, pedig csak
                  Milánóban járt.
            </p>
				<p>
               Így szólt Juliska, és fölemelte az arcát, amely ebben a percben olyan
                  volt, mint a szentképecskéken látható, amelyeket imakönyvekben hordanak a
                  katolikus nők.
            </p>
				<p>
               - És a tücsök... - mondta csalogatólag, halkan - a tücsök, amit maga
                  szeret: nálunk mindig énekel. Szent György napján kezdi, mint a békák és Szent
                  Mihályig szünet nélkül hegedül, amikor néha megszólal karácsonyig... Kezdi a
                  padláson, mikor még nem fogyott el a téli dió, és folytatja a violák között ablak
                  alatt. Nyaranta bejárja az udvart. Elmegy az istállóba a zsíros lószerszámokhoz, a
                  kamrába, a pincébe, mikor forrni kezd a bor; a ház hasadékaiból rászól a
                  leányokra, akik téli almát hoznak kosarukban; s egy észrevétlen órában, amikor a
                  félhold veresen kel s hosszú őszi szelet jósol, beszökik a házba, elbúvik a
                  kemence mellett, és mindaddig szolgáltatja az esti zenét, amíg elkezdődnek az
                  álmatag tollfosztások, szép mesemondások, amelyek évről évre szebbek lesznek.
                  Minél öregebb leszünk, annál inkább hiszünk a mesékben. Én téli délutánokon mindig
                  azt vártam, hogy megáll egy idegen szán a tanyaház előtt, és a nagyreszelő-hangú
                  kocsis havas bajusza mögül Csákány Juliska lakóháza után tudakozódik. A szánban az
                  én királyfim ült.
            </p>
				<p>
               Kiáltás hangzott fel a ház előtt, mint a daru szokott kiáltani.
            </p>
				<p>
               - Itt van a fiam - szólalt meg Juliska.
            </p>
				<p>
               Eleinte szürke és közömbös volt, mint egy idegen fiú, akivel az
                  országúton találkozunk. Azt hiszem, szeplős volt az arca, mint a pulykatojás. De
                  mire a közelembe ért, két nagy barna szem tapadt rám, falusi félénkséggel,
                  zavarodottsággal.
            </p>
				<p>
               Végignéztem a fiút.
            </p>
				<p>
               Az idegenszerűsége lassan lemúlott, amint lépésről lépésre
                  közeledett. Egy darabig távoli rokonomnak látszott, akivel már találkoztam
                  valahol, de elfelejtettem. Talán arcképét láttam valahol... abban a rámában, az
                  anyám ágya fölött, a feszület alatt, amelyben az én gyermekkori arcképem szokott
                  helyet foglalni... amint komolyan, ijedten nézett Jeney és társa fotográfus
                  műhelyében a fekete kendő felé. Onnan jött ez a fiú, csizmában, rézpitykés kék
                  ruhában, bomlott nyakkendőjével, a feje búbján kacsafarrokként kunkorodó
                  hajával.
            </p>
				<p>
               Amikor kezet fogott velem: komolyan és megbízhatóan nézett a szemem
                  közé, mint egy vadászkutya. Hallgatagon foglalt helyet a sarokban: elvadult
                  csizmáit dugdosta, és fekete, izmos kezét nadrágja zsebébe mélyesztette. A földre
                  nézett, nyilván nem érezte jól magát társaságunkban. Míg anyja elküldte, hogy
                  fogyassza el félretett ebédjét.
            </p>
				<p>
               A fiú leugrott a kecskebakról, és tücsökciripelést utánzott, amint a
                  ház felé sietett.
            </p>
				<p>
               - Legjobban a vadludak hangját tudja utánozni - mondta az anyja,
                  amint könnybe borult szemmel utánanézett.
            </p>
				<p>
               *
            </p>
				<p>
               Az est azután csendesen beköszöntött. A vadkörtefának árnyéka az
                  országútra ért, mintha hosszú rúdjával távol akarná tartani a boszorkányokat. A
                  borzas kerítésben végigcsörgött az esti szél. A hold arany púpja mutatkozott
                  sötétzöld nádasok fölött. Az út, amely a tanyaház mellett elvezetett, árnyékkal
                  telt meg a lengő kukoricaszáraktól. Régi betyárok lelke száguldozik tán ilyenkor a
                  Nyírségben, és ők csinálják a mozgó árnyakat a homokos úton. A réteken az egerek,
                  ürgék mendegéltek egymáshoz látogatóba. Mint a kósza szellem, lappangott el a
                  bagoly a kémény mellett. És mielőtt végleg besötétednék, napnyugta és holdkelte
                  között: cigánypiros szeme végigfutott a tájon egy messzi pásztortűznek.
            </p>
				<p>
               A fiam (aki nem tudta, hogy a fiam) a lábamnál ült egy malomkövön, és
                  csendesen hallgatta azokat az ifjúkori diákos élményeket, amelyek a felnőtt
                  embernek eszébe ötlenek, ha fiatal fiúval találkozik. Nemigen tett megjegyzést,
                  nemigen érdeklődött, mikor véleményem szerint legérdekesebb történetet meséltem a
                  tűzoltótoronyról, ahonnan az én időmben leugrálni volt a divat - váratlanul
                  megszólalt a tücsök a kertben, és a fiú nyomban utánozni kezdte a tücsökhangot.
                  Nem érdekelte többé az én ifjúkorom, hiszen az egy leélt élet hamuja már; ellenben
                  az éneklő tücsök a lapulevelek között: a valóságos élet. Vidáman folyt tehát a
                  koncert a kertben és a diófa alatt. A tücsök mind közelebb jött. Már alig két
                  lépésnyiről felelgettek. Ők megértették egymást. Míg én már nem tudtam, hogy mit
                  énekel a tücsök és a fiú.
            </p>
				<p>
               A nyitott konyhában szalmából nagy tűz lobogott, és veres
                  komondornyelvével végignyalta az udvart, mintha arról akart volna meggyőződni
                  odabent a tűz, hogy senki és semmi nem szökött meg az udvarból a besötétedés
                  alatt.
            </p>
				<p>
               Helyén a kocsirúd, a létra, a seprő, egyiknek se támadt még kedve a
                  vándorláshoz, pedig ők minden éjszaka megszöknek, és kakaskukorékoláskor térnek
                  vissza. A láng végignyaldosta a fiú barna fejét, mintha az ő tiszteletére
                  magasabbra csapna. Aranybarna volt ez a fej és végtelenül nyugodt és kedves.
                  (Régebbi években azt hittem, hogy a törvénytelen gyermekek oly boldogtalan életet
                  élnek, mint a madárijesztők. Keservesen átkozódnak, mint a fák száraz gallyai a
                  viharban. Búsan jajonganak, mint a vándorló szél a régi malom körül. Ismeretlen
                  atyjuknak ormótlan nagy kalapjában nevetségesek, mint a mezők rongyos bábjai,
                  amelyek a seregélyeket fenyegetik.)
            </p>
				<p>
               Ez a fiú nem tudta, hogy ki volt az apja... lelőtték, mint a
                  vadlúd-gúnárt, mielőtt fiát repülni megtaníthatta volna?... csapdába szorult, mint
                  egy öreg róka, amely a kertek alatt élelem után sompolygott kicsinyei részére?...
                  nősténykutyák tavaszkor elcsalták esett hátukkal idegen határokba, ahol a
                  felhorkant hímek felkoncolták?... az erdőbe tévedt egy piros szoknya után, a
                  tölgyek kemény makkjai agyonverték?... Hová lett, merre ment? Lidércek vonták el
                  az ingoványba vagy vásárosok vitték magukkal messzi városokba, ahol üdvözülést
                  ígértek neki; búcsújárókkal ment el talán, hogy meghallja annak a harangnak a
                  hangját, amelynek kongását eddig csak szívében hallotta, vagy az Útonjárók
                  csillagából hullott egy porszem a szívére, hogy többé nem nyugodhatik meg egy
                  helyben, űzi hajtja, ragadja a vágy idegen városok idegen tornyai felé?
            </p>
				<p>
               A fiú csendesen ült. Miután a tücsök elhallgatott, néma lett. A két
                  kezére hajtotta a fejét, és belebámult a sötét udvarba.
            </p>
				<p>
               - Hol van az apád? - kérdeztem fojtott hangon.
            </p>
				<p>
               A fiú lassan felemelte a fejét:
            </p>
				<p>
               - Elment... a kocsmába. De majd visszajön. Egyszer csak beállít ismét
                  a “Lyukas Világ”-ba, ahonnan elindult. És akkor lesben állunk az anyámmal, és
                  többé nem engedjük el. De most még vándorol valamerre. Az örökségét keresi, mint a
                  királyfi a mesében. A lidérc után megy, amely a kincset őrzi. De majd visszajön,
                  megkötjük a kezét-lábát; beszegezzük az ablakot, hogy ne lássa a lidércet az
                  országúton nyargalászni; tarka mátyásmadarat fogok neki az erdőn, amely éppen úgy
                  tud beszélni, mint az idegen emberek.
            </p>
				<p>
               - Merre van az a “Lyukas Világ”, ahonnan az apád eltűnt?
            </p>
				<p>
               - A határban. Kálmán, a zsidó asszony méri benne a bort.
            </p>
				<p>
               Ezután ismét kinyargalt a szilaj láng a konyhaajtón, játékos kutya
                  módjára körültáncolta a falhoz támasztott kocsirudat, mintha ennek a hórihorgos
                  lénynek örülne legjobban a világon.
            </p>
				<p>
               Messziről, a faluból a kovácsműhely csilingelése hangzott.
            </p>
				<p>
               - Utasok patkoltatnak - mormogta a fiú a csengő hangra figyelve. -
                  Talán bizony megjött az apám.
            </p>
			</div>
			<div type="chapter">
				<head>
               Milyen a lyuk?
            </head>
				<p>
               A “Lyukas Világ” az országúton állott. Művelt ember létemre már
                  találkoztam ilyen országúti csárdákkal a Jókai regényeiben, ámde a valóságban
                  Gyurka társaságában ismertem meg. A mestergerendákhoz szutyok tapadt a régi
                  betyárvilágból, amikor a vendégek a fejükkel verdesték a tetőt. A földes
                  pádimentumon lyukak voltak csizmasarkoktól, amelyeket itt megvetettek. Az
                  asztalokba bánatot és örömöt, betegséget és keserűséget könyököltek a karok,
                  amelyek itt megtámaszkodtak. Egy megsárgult
                  Ébredjünk
                című újsággal volt beragasztva az ablak, amelynek megfakult betűi
                  azon vitáztak: áruló volt-e Görgei vagy nem? Kálmán, a “zsidó asszony” akkor
                  lehetett virágjában, mikor Zöld Marci még fiatal legény volt. A hosszú nyakú
                  üvegek nyakából mindig leharaptak valamit a vásárosok, a mérgesek, a keservesek. A
                  padon ezen a meghajlott hátú paripán olyan emberek nyargalásztak, akik talán már a
                  temetőbe vágtattak innen. Öreg, szőrös legyek dúdolgattak sarkokban, amely legyek
                  fiatalkorukban embervéren híztak. A nehéz szagot, amely az ivóban terjengett, még
                  szökött rabok, disznózsírral pedert bajszú csendbiztosok, penészes pandúrok
                  hagyták itt. Ha a kürtőbe bedudál a szél, a kürtő olyan nótákat énekel,
                  amilyeneket manapság már senki se ismer. A keréknyom, amely a ház előtt elhalad,
                  rövid stációt tart ezen a tájon. Nincsen miért megállítani a kocsit a “Lyukas
                  Világ”-nál; legfeljebb gyalogos embernek való itt megpihenni, akinek mindegy, hogy
                  bokor alatt húzza meg magát, vagy a “Lyukas Világ” ivójában.
            </p>
				<p>
               A lábnyomok összekeverednek az országúton, a jámborok és gonoszok
                  egymás sarkába lépnek. A “Lyukas Világ” küszöbét azonban csak azok a lábak lépik
                  át, amelyeknek már mindegy, hogy a temető felé lépegetnek vagy vásárba lopni
                  mennek. Egy puskalövésnyire innen Icig kőből épített fogadót, amelynek szalmás
                  udvarán mindig akadt ennivalójuk a verebeknek. Menyecske rikkantására vágta félre
                  kopott kalapját az utasember. Akinek pénze volt, még kvártélyt is kaphatott.
            </p>
				<p>
               Amikor mi Gyurkával a “Lyukas Világ”-nál megtelepedtünk, egyetlen
                  vendég tanyázott az ivóban. Szarvasbőr nadrágos, nyurga farkasszínű férfiú volt.
                  Ádámcsutkája, kis Petőfi-szakálla, bozontos nagy haja volt. Ilyenek lehettek a
                  múlt században a vándorköltők. A csizmájukon két ország pora. A szájában
                  mesemondás, hízelkedés, furfang, tréfa. Teli tüdőből kacagott, a zsidó asszonyt
                  Kálmán bácsinak szólította. Mikor beléptünk: éppen fogvájót kért, holott csak egy
                  üveg sör állott előtte.
            </p>
				<p>
               - Messziről jövök én, nem pedig a szomszédból, Tyukodról vagy
                  Gályról. Erdélyországból jövök - kezdte a vándorló a szót felénk fordítva.
            </p>
				<p>
               Mi nem szóltunk semmit. Beszélt a vándorló magától s azon a nyelven,
                  amely fogadók külső szobáiban, állomások ivójában szokásos, ahol beszélnek,
                  mesélnek a pihenő emberek, s nem törődnek azzal, hogy valaki hallgat rájuk vagy
                  sem. Én egykor nagyon szerettem e külső szobákban, a lacikonyhákban, duttyánokban
                  üldögélni, és az emberek beszélgetését hallgatni. Többet lehet itt megtudni a
                  világról, mint az újságokból és könyvből. Az ajtónál ostorával állongó fuvaros, a
                  tarisznyájából eszegető vándor mesterember, a céltalan útu lődörgő, az örökké
                  munkát kereső és soha nem találó csavargó, az emberismerő vásáros, furcsaságokkal
                  mesterkedő vándorárus, a kihízott mézeskalácsos, a rézdróttal járó szappanos, a
                  cserszagú csizmadia, az álmoskönyv-kereskedő, a lusta planétás, a trombitáló
                  pereces és mindazok, akik az országúton születnek, élnek és meghalnak: az élet
                  olyan bölcsességét viszik tarisznyájukban, amely bölcsességnek a meghallgatására
                  mindig érdemes volt megállani sietésünkben.
            </p>
				<p>
               A bozontos vándorló elnyújtózkodott hosszú lábaival. Valahonnan, tán
                  a kalapjából, vadvirágcsokrot vont elő, és felajánlotta a kocsmárosnénak:
            </p>
				<p>
               - Csak fogadja el, Kálmán bácsi. Én szeretek örömet okozni az
                  embereknek. Egyik ember a disznót fosztja meg nemétől, a másik füstöt farag, a
                  harmadik ablakot, törött edényt csinál. Én örömcsináló vagyok. Járom ezt a nagy
                  világot és szeretem, ha mindenütt, ahol megfordulok: örülnek az emberek. Kálmán
                  bácsi, főzzön egy feketekávét.
            </p>
				<p>
               A zsidó asszony már elvette a vadvirágot, nem tagadhatta meg a
                  vándorló kérését. Dörmögve vonult vissza konyhájába. Régen elszokott ő attól, hogy
                  uraknak feketekávét főzzön. Meg aztán miféle úriember lehet ez a bőrnadrágos, aki
                  annyit beszél, mint egy kupec. Ám a virág megtette a magáét: kávéillat szálldosott
                  a konyha felől.
            </p>
				<p>
               Amíg a zsidó asszony a konyhán foglalatoskodott, a vándorló bennünket
                  tartott szóval.
            </p>
				<p>
               - Én még sohase voltam beteg, pedig jártam olyan vidéken is, ahol két
                  szememmel láttam a kolerát. Egy kis öreg, púpos ember a kolera, aki felkéredzkedik
                  az útonjárók kocsijára. Csak egy kis helyet kér a kasfarban, csak egy kis
                  támasztékot a saroglyán. A jámbor fuvaros fölveszi a siránkozót, aztán csak a
                  falunál veszi észre, hogy kit is vitt szekerén, mikor előjönnek a vasvillás
                  parasztok, és a határig kergetik a szekerest. De akkorára régen leugrott a
                  saroglyáról a kolera, és elbújt a szalmakazalban. Hát én még a kolerát sem kaptam
                  meg, pedig együtt utaztam vele. Parolát is váltottunk. Na, Isten megáldja, szép
                  öcsém! - mondtam a kolerának. És vajon mi a titka ennek? Semmi boszorkányság,
                  semmi bűvészet. Csak nem szabad félni az embernek. Nem szabad félni se nagypéntek
                  éjszakáján, se András éjjelén, se szélben, se viharban, se égzengésben. A kutya is
                  csak a gyáva embereket harapja meg. Én még botot se hordok. Minek az a bot? Ha meg
                  kell halni, nem védelmez meg tőle a bot. A halál hátulról, a keresztútnál vágja
                  tarkón az embert, mint a házinyulat.
            </p>
				<p>
               A vándorló megelégedetten piszkálta a fogát. Vannak emberek, akik
                  jóllaknak a saját beszédjükkel. Csak legyen, aki hallgassa őket.
            </p>
				<p>
               - Azt kérdezi a tisztelt úr, hogy mit szoktam enni? Az én
                  bátorságomhoz nem kell kígyózsír, se méhmagzat kisujja, de még csak hamupogácsa
                  se, amit a boszorkány sütött. Babonás, bolond parasztoknak a gyík farka, a temetők
                  füve. Árulom én is jó pénzért, ha éppen olyan faluba vetődöm, ahol szárnyas egeret
                  látok a kovácsműhelyre szegezve. A nyavalyás parasztnak gyógyulás már az is, ha az
                  ördögök kötőfékét vetik a fejére.
            </p>
				<p>
               Asszonyállat meg visít örömében, ha füstre ültetik. Megveszkődne az a
                  sok bolond asszony a kuruzsló nélkül. A templomban mindig csak azt hallja, hogy ne
                  paráználkodjál? Hát mit tesz az udvaron a kakas, a kutya, a bika, a veréb, a
                  macska holdas éjjelen, a lepke az út porában, a cserebogár az almafán, a legény a
                  kertek alatt? Aztán jön az álom a maga vademberével, nyolclábú kutyáival,
                  szörnyetegeivel, vándorlegényeivel... Az álomnak nem parancsol senki. Azt mutatja,
                  amit a kakas kukorékol, amit útonjárók dalolnak a hajnali csillag alatt, amit
                  pálinkaszagú révészlegények mondogatnak a víz hátán, amit kikapós szájú menyecskék
                  susognak egymásnak. Ki parancsol az álomnak? Senki, legfeljebb a kuruzsló. Ezért
                  szükséges, hogy minden falunak legyen boszorkánymestere. - Hát csak azt akarom
                  mondani, tisztelt úr, hogy nem ettem én kanállal a tudományt. Csak nyitva
                  tartottam a szemem. Láttam, hogy milyen bolondok az emberek.
            </p>
				<p>
               Azt kérdi a tisztelt úr, meg tudnám-e gyógyítani az asszonyokat? Hát
                  nemhiába lettem ötvenesztendős. Nincs olyan asszony, akinek a lakatjához én nem
                  értenék. Mi kell nekik? ugyanaz, ami a férfiaknak. Egy-két hazugság, amely oly
                  könnyedén hagyja el a száját, mint a mosoly.
            </p>
				<p>
               Azt kérdezi a tisztelt úr, meg tudnám-e gyógyitani a férfiakat?
                  Nagyon is, csak rám hallgassanak. Az én orvosságom, az én felfogásom, hogy nincs
                  olyan öreg férfi, aki valahol-valamerre meg ne találná azt a leányt, akitől
                  ifjúságát, elveszített kedvét, örömét viszontláthatja. Sokat kell vásárokra járni,
                  más városokba, falvakba betérni, búcsúsok után gyalogolni, marokszedő lányok
                  mögött az elhullajtott szemet szedegetni, almát szedni fiatal szolgálókkal és a
                  fosztókában a középre ülni, amikor a legbővebben hangzik a mesemondás a lányok
                  szájáról. Nincsen olyan öregember, akinek csendesebben verne a szíve, ha
                  kukoricahántáskor a kukoricahéjban gurulnak a lányok, hogy kihasad a padlás a
                  vidám sikoltásuktól. Csak a tücsökre nem szabad sohasem hallgatni, mert az mindig
                  hűségre tanít.
            </p>
				<p>
               A vándorló megkocogtatta bicskájával a sörösüveg oldalát.
            </p>
				<p>
               - Icighez menjek tán a feketekávét meginni? - kérdezte hetyke hangon.
                  - Háltam én ebben a kocsmában akkor is, amidőn Icignek még híre-hamva se volt.
                  Nadrágban járt Kálmán, és Mózes-szakálla volt. Mindig annál az asztalnál szoktam
                  ülni már tíz esztendő előtt is. Vajon hová lett az a veres hajú szolgáló, akinek
                  szemölcsöt gyógyítottam a lábán?
            </p>
				<p>
               A “zsidó asszony” kidöcögött a konyhából a feketekávéval. A vándorló
                  megszagolta, megkóstolta, elfintorította mozgékony arcát:
            </p>
				<p>
               - Romániában, ahonnan jövök, jobb a kávé. Az ördög vigye el a
                  bocskorosait. Még a bőröm alatt is pénzt kutattak, mikor elaludtam. De a kávéjuk
                  jó volt. Én hétszámra feketekávén meg kenyéren élek. Hát hová lett az a veres
                  szolgáló, Kálmán bácsi?
            </p>
				<p>
               A “zsidó asszony” felelt is, nem is, visszahúzódott a kármentőbe. Ott
                  gunnyasztott lehunyt szemmel, mintha azt a kis vézna veres szeplős parasztembert
                  várná, akit ezen a vidéken halálnak neveznek.
            </p>
				<p>
               A vándorló hangosan hörpintgette a kávét.
            </p>
				<p>
               - Szép veres lány volt. Onnan hozta a bőrének a fehérségét, ahol
                  nyáron is hó bontja a hegyeket... A szemében kék kő volt, mint a felső Tisza
                  medrében. Olyan nótákat énekelt, amilyeneket tutajosoktól hallani, amikor feljött
                  a holdvilág. S jókedve volt, mint a vándormadárnak. Egy
                  bánatos úriember
                üldögélt naphosszat ebben a kocsmában és csendesen ingatta a pohara
                  felett a fejét, amikor a lány a kút mellett teli tüdőből énekelt.
            </p>
				<p>
               György megfogta a karom. - Az apám volt - suttogta, és csodálatosan
                  kipirosodott az arca.
            </p>
				<p>
               Aztán elhagyott, és vidáman közelgett a vándorló asztalához, mintha
                  legyeket fogdosna. Úgy tett, mintha a legyeket megenné, s ezzel sikerült
                  felébreszteni a csizmája sarának nézésébe merült vándorló figyelmét.
            </p>
				<p>
               - Mit akarsz, fiú? - kérdezte mogorván a bőrnadrágos.
            </p>
				<p>
               - Én tízesztendős vagyok és az apámat keresem, aki nyomtalanul eltűnt
                  - felelt György. - Az anyám előadása szerint apám bánatos kedvű, magánakvaló,
                  szinte szomorú úriember volt, és útszéli kocsmákban szeretett üldögélni, ahol
                  feljegyezgette a hazugságokat, amit az útonjáróktól hallott.
            </p>
				<p>
               - Megállj csak, te fiú! - pattantott az ujjával a bőrnadrágos
                  vándorló. - Ismertem ilyen jegyzőféle embert, aki mindenféle papírdarabokra
                  bolondságokat irkált. Azt mondtad, hogy szomorú volt, és lehajtott fejjel
                  mendegélt az országúton? Az útszéli feszületektől megkérdezte, hogy mit gyóntak
                  nála az emberek?
            </p>
				<p>
               A jegenyefák alatt megkérdezte a lenyomott avart, hogy mit álmodtak
                  itt éjjel az utasok? A kompnál a révészgazda juhászbundájától tudakolta, hogy mit
                  súgott neki a menyecske, akit az éjjel takart? S az elhagyott, árokba dobott
                  bocskoroktól kérdezősködött, hogy merre ment gazdájuk? - Ez volt az?
            </p>
				<p>
               György figyelmesen végighallgatta a sokbeszédű vándorlót.
            </p>
				<p>
               - Csak annyit tudok, hogy az apám volt, és útszéli kocsmák eresze
                  alatt szeretett üldögélni, mint akár kend. Talán ismerte?
            </p>
				<p>
               A vándorló hanyagul legyintett.
            </p>
				<p>
               - Hogyne ismertem volna! Van Magyarországon olyan ember, akit én ne
                  ismertem volna? Csak a gondolataimat akarom összeszedni, mert nehéz a sok ismerős
                  között válogatni. (A vándorló a levegőbe nézett.) Azt mondod, hogy az apád
                  volt?... Lehetséges, ámde ő ezt sohase mondta nekem. Bizonyosan valami oka
                  lehetett eltitkolni előttem ezt az egész históriát. Igen sok furcsa ember akad az
                  útonjárók között. Hallottam már olyanról is, akinek két, három, sőt több felesége
                  volt egyszerre. A te apád tán olyan ember volt, hogy felesége volt minden faluban,
                  hol meglepte az éjszaka? Nem tudnád megmondani, hogy Erdélyországban szeretett
                  kóborolni vagy Magyarországban? Volt-e rokona túl a Dunán, ahová ellátogatott,
                  mikor a darazsak tántorogva bukdácsolnak az érett szőlőbogyók alatt? Nem lakott-e
                  egy öreg atyafi Miskolcon, az Avason, aki esztendőszámra nem olvasott újságot, és
                  az országjárótól kérdezte meg mindig, hogy mi újság a nagyvilágban, s ugyanekkor
                  jó vacsorát főzetett? Ismerős volt-e Nagykállóban Kecseginénél, ahol a
                  nótacsinálók szoktak összegyülekezni minden esztendőben, és elhordják az új
                  nótákat keletről nyugatra? Volt-e vasgyűrűje Kakucsitól, aki a vándorcigányok
                  vajdája volt a Tiszántúl? Tudott-e koldusok nyelvén, megértett-e a keresztbe
                  rakott szalmaszálakból, a kerítésre kötött tarka rongydarabokból a házak falára
                  vont krétajelekből? Szolgált-e Pilisen Rózsikánál, ahol csak akkor kaptak enni a
                  vándorlók, ha olyan nagyot hazudtak, hogy a torony majd eldőlt? Ismerte
                  Gyaloggait, a százötven esztendős búcsúvezért, aki az emberek legtitkosabb bűneit
                  az orruk hegyéről olvasta le? Utazott-e a híres Gogolyák fuvarján, aki csak
                  éjszaka járt a szekerével, mégis megelőzte azokat, akik egész nap hajtottak?
                  Milyen mély volt az a lyuk, amelyet igaz vándorember módjára a szíve helyén
                  hord?
            </p>
				<p>
               - Minek az a lyuk? - kérdezte a fiú.
            </p>
				<p>
               - Ha még azt sem tudod: hogyan adhassam vissza neked az apádat? -
                  pattant föl az idegen.
            </p>
				<p>
               A fiú lesütötte a szemét.
            </p>
				<p>
               - Megvallom, hogy én az apámat még olyan messziről se láttam, mint a
                  réti sast a levegőben. Csak az útjairól hallottam, amint tudom az öreg csősztől,
                  hogy márciusban melyik vágás felett szeretnek járni a szalonkák, tudom a
                  halászoktól, hogy hol gyülekezik a csík a jég alatt januárban, hol bujdokolnak a
                  vadludak a legnémább nádasban, merre veszik útjukat azok a fehér hasú,
                  ezüstszárnyú madarak, amelyeket napkeletkor látni a magasságban úszni... Csak
                  annyit tudok, hogy erre meg amarra járt-kelt az apám... De a lyukról én semmit sem
                  tudok.
            </p>
				<p>
               A fehér bőr-nadrágos a fiú kihallgatása alatt elővette
                  szarvasagancsos kését, és oly hevesen turkált fogai között, mintha valamit
                  keresne. Aztán becsattintotta a kését, megtörölte kis kecskeszakállát.
            </p>
				<p>
               - Hát az a lyuk - dörmögte odavetőleg - azért szükséges, hogy az
                  ember ott tudja hagyni azokat, akiket szeret, el tudjon menni a városokból és
                  kocsmákból, ahol jól érezte magát, hogy ki tudjon kelni éjfélkor a meleg ágyból és
                  az országútra menni, ahol az eső úgy csapkod, mint a tatárok nyila, a szél
                  derékban kapja az öreg fákat, és gyökerestül akarja ki forgatni őket a földből.
                  Azért kell a lyuk, hogy gyaloglás közben soha vissza ne fordítsa az ember a fejét,
                  és így ne tudhassa meg, hogy sírnak vagy nevetnek a háta mögött. Ezt ugyan az
                  apádtól is megtanulhattad volna - szólt némi szemrehányással a vándorló.
            </p>
				<p>
               György a vándorló asztalára támaszkodott, és igen helyesen, alkudozva
                  nézett a szemébe:
            </p>
				<p>
               - Azt kell gondolnom, hogy magának csak a szája jár, mint azoknak a
                  csavargóknak, aki vacsora fejében mindenféle hazugságokat mesélnek este a tűz
                  körül az anyámnak. Ugyan micsoda utakon járhatott kend, ha még az apámmal sem
                  találkozott!
            </p>
				<p>
               A vándorló vasvilla-szemmel mérte végig a fiút.
            </p>
				<p>
               - Én nem mondtam, hogy nem láttam az apádat, te fiú... Lehetséges,
                  hogy láttam, tudom is hol van, merre veszi útját, de ő nem mondta nekem, hogy én
                  erről híradással legyek. Ő nem mondott nekem semmit. Ámbátor lehetséges, hogy
                  többet is tudnék erről beszélni, ha az anyád személyesen felkeresne ma estig ebben
                  a csárdában. Amint feljött a hold, útra kelek, mert én csak holdvilágnál szeretek
                  kutyagolni. Inkább lássam én az embereket, mint ők engem. Hát estig itt ülök, és
                  elmondom Kálmán bácsinak, milyen nagy szakálla volt az urának.
            </p>
				<p>
               ...Lefelé szállott a nap, amikor a “Lyukas Világ”-ból elballagtunk a
                  fiúval. Útközben nyírfavesszőből font valamit a fiú. Egy ostort. Azt suhogatta a
                  kezében, amikor megszólalt:
            </p>
				<p>
               - Így kellene végigverni minden vándorlón. Ezek az emberek pénzért
                  sem tudnak igazat mondani, gyík van a torkukban, amely mindjárt harap, amint igaz
                  szót akarnak kiejteni. Abból élnek, hogy bolondokat fognak, akik hisznek nekik.
                  Tavaly kincset ásattak az öreg csősszel, majd beleveszett az ingoványba. Talán
                  éppen ez az a herélőforma ember volt. Majd ideküldöm az öreg csőszt, hogy nézzen a
                  szemébe. Ha Pityainak hívják: akkor ő az a huncut, aki a csőszt bolonddá
                  tette.
            </p>
				<p>
               A napraforgók, mint megannyi útmutatók állongtak a mezőkön.
                  Esteledett, és igen megnőtt a fejük azoktól a hírektől, amelyeket napközben a
                  madaraktól hallottak. A madarak tovább szálltak, és a napraforgók ottmaradtak a
                  megfejtetlen talányokkal a fejükben.
            </p>
				<p>
               Mire a tanyaház közelébe értünk, a környéken megszólaltak a tücskök.
                  Hat-hét tücsök beszélt egyszerre a ház körül, a fiú alig győzött felelgetni
                  kérdéseikre.
            </p>
				<p>
               - Mit mondanak?
            </p>
				<p>
               - Azt mondják, hogy közeleg az ősz, és okos tücsök fedél után néz,
                  hol a rossz napokat eltöltheti. Mert könnyű ám nyáron, jókedvűen a világban
                  barangolni. De ha jön az ősz: a tücsök egyedül találja magát, és senki se felel a
                  hegedűjére.
            </p>
				<p>
               Hm, gondoltam magamban, nem is olyan bolondok a tücskök.
            </p>
			</div>
			<div type="chapter">
				<head>
               Az öreg csősz véleménye a tücsök apjáról
            </head>
				<p>
               Este a ház előtt üldögéltünk, mikor is a fa, kútostor, háztető olyan
                  árnyékot vet a földre, amilyennek őt sohasem láthatjuk.
            </p>
				<p>
               Az eperfa árnyéka szakasztott egy borzas, bánkódó asszony mása volt.
                  Lehetséges, hogy a fák is tanulják valakitől magatartásukat, mint a katonák az
                  őrmesterektől, a civilek a táncmesterektől. Ez az eperfa, ha tanult valaha
                  megjelenést: bizonyosan Juliskától látta ezt a bús magatartást, amint esténként
                  búnak eresztette a fejét elmúlt élete miatt.
            </p>
				<p>
               A kútostor egy eltörött vándorbot alakját mutatta, míg a háztető
                  félrecsapott kalaphoz hasonlított, amely alatt valaki valahol hetykén veszi az
                  országutat.
            </p>
				<p>
               A fiú a létrán ült, amely a padláshoz volt támasztva. Innen látni
                  lehetett a messzi láthatáron egy fénylő országutat, a Tiszát. Ezt a fényességet is
                  csak az esti embereknek tartogatja a folyó. Révészeknek, halászoknak, akik
                  ilyenkor a vízbe nézegetnek. És a csónakoknak, amelyek esténként hűségesen
                  eljönnek a vízhez, inni egyet a nappali szomjúság után.
            </p>
				<p>
               Az úton mind közelebb érkeznek a láthatatlan vándorlók, akik
                  sötétséget lehelnek. Ekkor megszólalt kuporgásában az öreg csősz is, aki darab idő
                  óta a ház falának vetette hátát:
            </p>
				<p>
               - Az én véleményem - kezdte a milánói hadfi -, hogy nem érdemes
                  olyant keresni, ami nincs. Ha a farkas elvitte a font húst, hiába szaladunk
                  utána.
            </p>
				<p>
               Így szólt az öreg csősz, és mély hallgatásba merült.
            </p>
				<p>
               Kérdést akartam intézni az öreghez, hogy magyarázná meg bővebben
                  szavait, ellenben Juliska csendesen megérintette a kezem.
            </p>
				<p>
               - Nézze, már ismét itt járnak a komédiások! - szólt s az országútra
                  mutatott.
            </p>
				<p>
               Én nem láttam semmit, csak a kukoricást, amely hajladozott a szélben.
                  A napraforgók megindultan csóválták a fejüket, mint kiégett szívű öregek, akiknek
                  a maguk életén kívül már semmi sem fontos a világon. Az út porába a csillagok
                  vájták szikrázó sarkantyúikat. Nagyot gondolkozott a táj, mintha valami nagy
                  mondanivalóra készülődne elalvása előtt.
            </p>
				<p>
               A szélnek fekete árnyéka futott a gyalogösvényen; hazafelé loholó
                  fekete kutya. S Juliska úgy beszélt, mint a nyárfa suhog:
            </p>
				<p>
               - Maga elszokott attól, hogy az álmait lássa, mert olyan helyen él,
                  ahol az emberek nem érnek rá gondolkodni, álmodozni, lehunyt szemmel figyelni.
                  Ámde mi itt mindenre ráérünk, és a valóságban látjuk közelgő éjszakai
                  álmainkat.
            </p>
				<p>
               Mert az álmok valahol messzire laknak egy tartományban, ahonnan
                  estére szétrepülnek a vadkacsákkal. Leszáll az udvaromra a vándormadár pelyhe, és
                  messzi idegen országokban járok álmomban, aranysárga palotákba megyek ki és be,
                  kék hegyek állnak látóhatáron, és a hegyeken finom rajzú tornyok, bástyák
                  alkonyati álomban szürkülnek.
            </p>
				<p>
               Majd egy régi utcában járok, ahol életemben soha nem voltam, ahol a
                  százesztendős házak kis ablakai kíváncsian, sandán nézegetnek rám. Valaha erre
                  szállottak el a vadkacsák, mielőtt a nyírségi vadvizekre értek volna. S innen
                  tudom én azt az utcát, amelyben maga járt talán...
            </p>
				<p>
               - De az útra kelő álmok felkapaszkodnak az elkésett szénásszekerekre,
                  és a széna közé rejtőzve érkeznek meg a sötétség beálltával az udvaromba, így nyár
                  vége felé sokat álmodunk piros hasú dinnyével, palackszínű szőlővel, loncsos
                  szilvával: megszólítanak álmainkban a madárijesztők, amelyek rövid pipával,
                  félrecsapott kalapjuk alatt könyökölnek a gyalogösvényre, amelyen éjszaka mezítláb
                  végigmegyünk. Vidám képű, csacsihasú, magunkhoz való korú kérők hemperegnek le a
                  friss sarjúval megrakott szekér tetejéről, és reggelig verik a cimbalmot az ablak
                  alatt. A közelgő szüret illata szálldos az álombéli szél hátán, messziről még ide
                  kanyarodik a bogrács alatt égő tűznek keserű mandula ízű füstje, a diófának komoly
                  szaga; a mustnak szenvedélyes édességét érezzük a szájunk szélén, a körtének mézét
                  a nyelvünkön, és a kezünk fényesre csiszolja a hamvas szilvákat. - Én az esztendő
                  e szakaszában mindig gulyást főzök álmomban.
            </p>
				<p>
               De nemcsak kocsin jönnek ide az álmok, hanem megérkeznek a vándorlók
                  lyukas kalapjai mellett, amikor az őszi szél úgy cseveg, mint a szarka a
                  sövényben. Egy karéj kenyérért egy kalapbillentéssel olyan álmokat hagynak itt a
                  vándorlók, hogy napokig lehet egy-egy álmot érezni és folytatni, mint a
                  mesemondásnak nincsen vége kukoricahántás idején. A fagallyak, bokrok, dudvák,
                  virágok elveszítik leveleiket, és meghegyesednek, mint öregedő férfiember erősen
                  pödörgeti a bajszát. A lámpások lejönnek a polcokról, mint barátságos szemek,
                  amelyek eddig lehunyva voltak, az eső szakadatlanul kopog az ablakon és tetőn,
                  mint egy örökös figyelmeztetés az elröppenő évekre, a szél agár módjára
                  száguldozik a távoli mezőkön, és szinte házasságra lépünk a mulattató tűzzel,
                  amely nem alszik ki a kemencében: ez az őszi álmok ideje.
            </p>
				<p>
               Vásároskocsikat látunk a mély sárban - mert hisz azok errefelé
                  sohasem jönnek, és lekonyult bajszú vásárosok, kendőbe burkolt asszonyok
                  álldogálnak a csurgó eresz alatt: ezek a látogatóink, akik álmainkban arról
                  mesélnek, hogy messzire innen városok, falvak vannak, ahol az emberek nem
                  nyugodnak meg az esős évszakban sem, hanem fáradhatatlanul mennek sötétségen,
                  hajnalhasadáson át. Milyen különös, hogy mennyi tennivalójuk van az embereknek, s
                  mennyit szenvednek ezért! Hiába hangzik felettük az esőszemek kopogása, mintha
                  koporsószegeket vernének be; hiába üvölt a szél, mintha a régi temetőkből hozna
                  figyelmeztető üzeneteket: ők csak mennek, mendegélnek, felfújják kis ügyeiket,
                  kihegyesítik az orrukat a sok spekulációban, homályossá nézik a szemüket a
                  kíváncsiságtól, elgörbítik a lábszárukat a sok csavargással, mindennap könnyedén
                  dobják a tűzbe szívüket, mint a vándorcigányok a tengelyszöget, nem tanulnak
                  semmit a holtak szagolgatásából, azt hiszik, hogy nekik más szaguk lesz, ha
                  bevégezték futkározásukat.
            </p>
				<p>
               De mi nem álmodunk soha sarokból megszólaló vándorbotokkal, se a
                  padláson szárazan nyikorgó utazócsizmákkal, se lengő kútostorral, amely fejbe
                  vágja az éjszakai csavargót... Álmodunk nagy teknőkkel, majorannával, sóval,
                  borssal, citrommal, hentesbárddal, füsttel, téli hajnalt csípkedő szalmatűzzel -
                  disznóöléssel... Álmodunk kövérre hizlalt pirosan nevető arculatú, nadrágszíjukon
                  malmozó vendégekkel, akik az asztalunknál megtörlik a szájukat - s akik sohasem
                  jönnek el... Álmodunk pirosra csípett tökkel, kopogó makkal, zörgő dióval,
                  cinkefüttyel, az első fagyban megdermedt országúttal, rőt mezőkön csaholó ebekkel,
                  hideg bortól berekedt hangú, jókedvű vadászokkal, a messziségben vágtató, kendős
                  lovú lakodalmas kocsikkal, hosszú öregséggel és egy nyárfával, amely alatt majd
                  koporsónk fekszik.
            </p>
				<p>
               És ezekben az álmokban, ha magát látom, mindig oly ifjúnak tűnik fel
                  előttem, mint az újhold sarlója.
            </p>
				<p>
               Az én álmaimban nem múlott el tíz esztendő, de még talán egy egész
                  nap sem azóta, mióta utoljára láttuk egymást.
            </p>
				<p>
               Ifjan, naivan, áhítatosan állong maga felettem, mint Szent György
                  lovag a pécsi templom oltárképén, amikor az álom ideje elérkezik.
            </p>
				<p>
               A hajába még nem vont nyomot a téli szánkó, szeme fényét még nem
                  törte meg annak a sok embernek, ismerősnek, ismeretlennek a tekintete, amely mind
                  ellopott fényességet a maga szeméből, a homlokán nem utaznak varjak és kis
                  mosolygás üldögél a szája szögletében, mint a pintyőke. Tehát én mindig ifjan,
                  húszéves korában látom magát - bármi történt is azóta. Ahhoz nekem semmi közöm,
                  hogy merre járt, kivel beszélt, mit tapasztalt. Az én lelkemben maga örökre
                  húszesztendős marad. Az enyém volt... S az enyém, bármi történt azóta a világban,
                  magával és mással.
            </p>
				<p>
               S ha itt maradna: bizonnyal visszatérne elillant ifjúsága, mert én
                  addig szólongatnám, addig hívogatnám, addig babonáznám, míg a valóságban
                  visszatérne a régi lelke, amely jó és nemes volt s olyan egykedvű, mint a
                  madárdal.
            </p>
				<p>
               Hiszen azt is el lehetne felejteni, ha tíz esztendeig a tömlöcben ült
                  volna...
            </p>
				<p>
               Juliska elhallgatott, s észrevétlenül igyekezett megtörölni a szemét,
                  mintha szívből sajnálná azokat, akiknek az álmokban nem lehet részük. A
                  besötétedett útra nézett, amelyről már elszökött a szél, mint egy hím kutya.
            </p>
				<p>
               - Nézze, ott jön már a piszkafa, amely az álmokat hozza, és
                  bedugdossa a kéményeken.
            </p>
				<p>
               Én nem láttam semmit. De nem szóltam. Ám az öreg csősz tán észrevett
                  valamit, mert felcihelődött a fal mellől.
            </p>
				<p>
               - Mióta nincsen kislutri, azóta nem álmodtam semmit - dörmögte. - Mi
                  a fenének álmodjon az ember? Arról, ami volt, nem érdemes egyik oldalunkról a
                  másikra se fordulni. Arról pedig, ami lesz: csak a madarak tudnak, mert ők látják
                  jönni az időváltozást.
            </p>
				<p>
               Juliska lecsüggesztette a fejét, s álmodozva, barnán, igénytelenül
                  üldögélt a nyárvégi estén, mint a jó Istennek legkisebb szolgálóleánya, csendesen
                  szótagolva mondta:
            </p>
				<p>
               - E hét végén lesz Mária napja, holnap jönnek erre a búcsúsok...
            </p>
				<p>
               - Szeretne elmenni a búcsúsokkal? - kérdeztem.
            </p>
				<p>
               - Mária fecskemadaraival...
            </p>
				<p>
               - Majd alszunk rá egyet - vélekedett az öreg csősz. - Már mondtam,
                  hogy ha valamit elveszítettünk, azt hiába keressük. Csak akkor találjuk meg, ha az
                  is akarja, hogy megtaláljuk, amit elvesztettünk... Én például szegény ember
                  létemre egyszer elveszítettem a tajtékpipámat. Bolond módjára kerestem fél
                  esztendeig. Akkor elfelejtettem. És egy reggel megtaláltam a kunyhómban.
                  Visszajött a pipa onnan, ahol volt. Visszajött magától... Az elveszített dolgok
                  azt jelentik, hogy kedvük van a vándorláshoz. Van ez így az emberrel is.
            </p>
				<p>
               A csősz elballagott a sötétben. Mi tovább hallgattuk a tücsök
                  ciripelését.
            </p>
				<p>
               - Ígérje meg, hogy nem felejti el, amit az első éjszakán a fedelem
                  alatt álmodott, s elmondja nekem - esengett Juliska.
            </p>
				<p>
               A fiú már aludni ment. Égy nagy csillag állott a látóhatáron, mint
                  egy lokomotív szeme, amely az álmok országába viszi a lelkeket.
            </p>
			</div>
			<div type="chapter">
				<head>
               A környékbeli tücskök
            </head>
				<p>
               Fecskék, verebek szólaltak, körülnéztem, mint egy hajótörött, aki
                  idegen szigetre került.
            </p>
				<p>
               Vannak olyan reggelek, amikor az ember hajlandó volna elfelejteni
                  mindent, ami odáig történt vele. Ezek az újjászületés reggelei, amikor a Bánat
                  elment csavarogni éjszaka valamerre, és a kakaskukorékolásra nem talált haza.
                  Megrekedt tán egy útszéli kocsmában gajdoló vándorlegények között, akik
                  részegségükben nem engedték tovább a lószemű idegent. Vagy sarkába szegődött a
                  város kapujánál az öngyilkosjelöltnek, aki azért ment az országútra, hogy
                  megkeresse a legmagasabb fát. És az öngyilkosjelölt nem találta meg a fát, pedig a
                  Bánat már kilógatta a nyelvét a poroszkálástól. Vagy talán a vidámság hírnökei,
                  vándorcigányok közé keveredett a Bánat, akik elvitték őt gyors szekereiken másik
                  határba, ahonnan majd lesoványodva, megverve tér vissza, mint egy eltévedt házőrző
                  komondor?
            </p>
				<p>
               Ismétlem, vannak reggelek, amikor az ember elfelejti a könnyeket,
                  amelyeket látott; a bánkódó arcokat, amelyek, mint szellemek körülvették őt
                  magányában, a kétségbeesés sikoltásait, amelyek úgy ficánkoztak benne, mint a
                  palackba zárt kígyó; a gonosz hangokat, amelyek megszólaltak mindig a lelkében,
                  mint hegyek mögött üvöltözik a szél; a hamurakást a szívében, amely évről évre
                  nagyobbra növekszik.
            </p>
				<p>
               Juliska benyitott az ajtón, mintha jóságos szemű galambokat hozott
                  volna a vállain. Rozmaring illata és a friss kenyér szaga keveredett a
                  mozdulataiba. Az a jószívű, derék menyecske volt, akiről a magányos vadász az
                  erdők kunyhójában álmodozik.
            </p>
				<p>
               - Nos, mit álmodott?
            </p>
				<p>
               - Álmodtam kancsó mellett üldögélő kántorral, akinek kapca volt a
                  lábán.
            </p>
				<p>
               - Nagyon jó álom - felelte Juliska. - A kancsó általában vidám házat
                  mutat. A kántor dínom-dánomot. A kapca utazás jele. Ugye, azelőtt nem voltak ily
                  víg álmai? Álmodik még maga kantárral is, ha megszokja a házamat.
            </p>
				<p>
               - Kantárral?
            </p>
				<p>
               - Az a legjobb - felelt meggyőződéssel Juliska. - Az nagy uraságot
                  mutat.
            </p>
				<p>
               A pálinkának, amit ágyamhoz hozott: olyan íze volt, hogy ifjúkori
                  szüretek jutottak eszembe, midőn kiszívott tajtékpipa színe van a falevélnek, dér
                  hagyta könnyed lábnyomát a borház felett, kisüstön főzik a szeszt hozzáértő
                  öregemberek, és nagyot visszhangzik a kiáltás a megszedett szőlők között. A kedv
                  úgy bugyborékol az ifjonti szívben, mint a menyegzőre hajtó kocsi kereke. A füst
                  egyenesen száll az ég felé, mint a boldog tűz lehelete. Vackorképű öregasszonyok
                  ágbogas ujjaikkal lökdösik a menyecskét, és legényeknek kedves tanácsokat susognak
                  a fülükbe fogatlan szájukkal. A pincében talán az a pap tartja tenyerét a
                  hordólyukon, akit még Csokonai otthagyott. Gondatlanul, feladat és tennivaló
                  nélkül, csupán örömökre felépítve folydogál az élet patakja: mindenki száz
                  esztendeig fog élni, és vénségére fiatal leány mellett melegedik.
            </p>
				<p>
               A szalonna, amellyel megkínál Juliskám: kamrák andalgó csendjét
                  vonták emlékezetembe, amelyekben farkasétvággyal időzött ifjúkorom téli
                  délutánokon, amikor hófúvás porzott, a kertek felett hókísértetek csatáztak, a
                  régi Magyarország bősége terpeszkedett a polcokon, füstölt kolbászokba ütötte
                  fejét a látogató, a sonkák oly nehézkesen lógtak alá, mint kövér asszonyok,
                  fűszeres volt minden eledel, mint Mislainé szája széle, és a gyomor úgy tobzódott
                  az erőpróbákkal, mint az ifjúkor telhetetlenkedik a sohasem elegendő
                  szerelemmel.
            </p>
				<p>
               És a friss kenyérnek illata: hosszan elnyúló, renyhén álmodozó,
                  pacsirta hangjára álmodozva figyeltető búzaföldek szélét vonta elém. Ahol
                  cifrálkodva áll a sárga napraforgó, cigányleány piroslik a dűlőúton, görögdinnye
                  külsejű fiatal nők csengve énekelnek, mint a kaszát fenik a szomszédban, lábait ég
                  felé nyújtja a csecsemő a mezőn, és a napból tüzes kocsin száguld le a mindent
                  lebíró élet. E kenyérnek ízében szélmalmok mutatkoztak a látóhatáron, mely
                  szélmalmok körül gyermek voltam, ijesztett alkonyattal a vitorla árnyéka, kísértet
                  lakott a malom padlásán, a lisztes csizmás fuvarosok hangos szóval, mint az élet
                  örökös szállítói indították útnak a zsákokkal megrakott szekereket. A szél
                  napnyugatról fújt, mintha csak addig volna érvényes minden munka, amíg a nap
                  vérveres korongja letűnik a síkság szélén. Az alföldi alkonyat meztelen lábú
                  leányzói futottak át a mezőkön, hogy hírül adják a molnárnak: bekövetkezett már az
                  este, állítsa meg a kimelegedett malomköveket.
            </p>
				<p>
               És a szívességben, amellyel kínált Juliska: hajlandó voltam egy egész
                  nemzet erényét látni; Szűz Mária leányai, a magyar parasztmenyecskék odaadó jósága
                  csillogott a szemében, mint a gazdagon termő földek virágzása.
            </p>
				<p>
               A dűlőúton ekkor felhangzott az ének, mintha mind egyesültek volna a
                  pacsirták, fecskék, verebek, barázdabillegetők, öreg varjak, hangos szarkák, hogy
                  elfújják a búcsúsok örökös imádságát:
            </p>
				<p>
               - Mária, segíts!
            </p>
				<p>
               Kalászhajjal, Búzaszentelő-napjáról folytatott áhítattal, a
                  Szentháromság nyílt szemével, mezítláb, mint a madarak, napraforgó gerincüket
                  meghajlítva, az imádságtól, fáradalomtól felmagasztosulva mentek csoportban az
                  asszonyok a ház előtt az országúton. Az esztendő szürke napjai, kotkodácsoló
                  gondjai maradoztak el a lábuk nyomában a homokon: életük elmaradozott mögöttük,
                  mint a felhő az égen. Bűneik, betegségeik lehullottak, mint lábukról a homok. És
                  egyszerű szívüknek kapui boldogan kitárultak, azon malasztos vendég várásában. Aki
                  e napon, mielőtt a nap leszállna, lelkükben kvártélyt vesz.
            </p>
				<p>
               Az Úr Jézus és a barna Szűz Mária mendegélt előttük láthatatlanul a
                  homokon. A napsütésben ők már látták a máriapócsi tornyokat. Siettek, mint a
                  gazellanyáj. A falevelekről az éjszakai eső cseppjei rájuk hullottak, mintha a
                  vízcseppek is ott akarták volna befejezni múlandóságukat, ahol Mária lakik.
            </p>
				<p>
               - Mária, segíts! - énekelték fáradhatatlanul, mintha erre a búcsújáró
                  napra volna feltéve jövendő életüknek minden boldogsága, egészsége, a kis falusi
                  házak épsége (ahonnan hajnalhasadtával elindultak), az alva hagyott gyermekek
                  jövendő mosolygása, a télnek betegségtelensége, a kakasoknak jókedve, a tehenek
                  bőgése, a tyúkoknak kotkodácsolása. Minden e búcsújáró naptól függött. A szívük
                  úgy szárnyalt Mária égi köntöse felé, mint a menekülő madarak a toronyra.
            </p>
				<p>
               Ámde az öreg búcsúember, aki eddig a csapat élén haladott, a zászló
                  közelében, házunk előtt elmaradt a csapattól, és házunkba tért, mintha ott valami
                  tennivalója lett volna.
            </p>
				<p>
               - Kozsárka meglátogat minket! - szólalt meg illetődötten Juliska. -
                  Istenem, hol van a fiam, hogy el ne mulassza az áldást!
            </p>
				<p>
               A fiú az istállóból előkerült, amikor az öreg szent ember
                  letelepedett a székre, és megízlelte az elébe tett italt.
            </p>
				<p>
               - Csak hadd menjenek előre az asszonyok, majd utolérem őket, mert én
                  úgy járok, mint a szél - szólt az öreg kezével legyintve. - Mi sohasem fáradunk el
                  a járáskelésben, nem öregszünk, nem betegszünk, meghalni is akkor szoktunk, ha
                  hívjuk a halált. Már nem sok időm van hátra. Jöjjön helyettem más, fiatalabb,
                  tudatlanabb, aki még nem ismeri az országutat és útonjárókat - az egész világot.
                  Kisasszony napján van harminc esztendeje, hogy elveszítettem mindent, ami földi,
                  azóta az ég gyermeke vagyok, pócsi búcsú-vezér. Azóta nem aludtam ágyban, mindig
                  csak kemény földön.
            </p>
				<p>
               S a mi Urunk, Jézusunk tiszteletére csak akkor eszem húst, ha azzal
                  jámbor emberek megkínálnak.
            </p>
				<p>
               Juliska csendesen kiment a szobából, és fehér kendő alá rejtett hideg
                  hússal tért vissza. De a búcsúvezér eltolta magától az ételt.
            </p>
				<p>
               - Ma nem - mondta csendesen és határozottan. - Ma böjt van. Majd ha
                  megtisztálkodott a lelkem Máriapócson, akkor nyúlok ételhez.
            </p>
				<p>
               S csendesen ingatta őszbe borult nagy fejét, kerek gyermekszemeivel
                  pedig oly világosan, fénylően nézett reánk, mint a víz néz a napsütésbe. Elhittem
                  ebben a percben, hogy bűnös embernek nagy megnyugvás lehet ilyen világos,
                  bizalommal és hittel sugárzó szempárral találkozni bujdosásában. Ilyen az a szem,
                  amely megnyitja a bemohosodott zsilipeket az asszonyok lelkén, hogy kiömlik onnan
                  a sok szennyvíz, a poshadt csatornalé, amelybe mindenféle szemetet dobált a
                  mindennapi élet. Az oroszlán és az őz szeme egyesült Kozsárka tekintetében. Bátor
                  és szelíd volt tekintete, mintha sohase ijedt volna meg semmitől, csak jó
                  emberekkel és gyermekekkel találkozott útjain, akiknek megfogta a kezét, hogy el
                  ne tévedjenek. Ez a szem volt az, amelyet évekig nem felejtünk el, és amelyre
                  részvéttel és meghatottsággal gondolunk vissza. Nem kért tőlünk egyebet ez a szem,
                  mint egy kis jóságot, amellyel legkönnyebben és legnehezebben rendelkezünk. Vajon
                  hová lehetett ez a jó, áldásos szem az emberek vadállatias tekintetei között?
                  kérdezzük magunkban, mikor többé már nem látjuk őt.
            </p>
				<p>
               De most még itt volt Kozsárka, és szeme áldást sugározva pihent
                  rajtunk. És mi nem tudtunk néki semmit sem adni, mert nem fogadott el egyebet egy
                  ital vízen kívül.
            </p>
				<p>
               - Nincs valami baj a háznál? - kérdezte körültekintve. - Tavaly,
                  mikor erre jártam, jobb kedved volt, Juliska. Most aggodalmasnak látszol, mintha
                  kételkednél a mi Urunk végtelen jóságában.
            </p>
				<p>
               - Nem kételkedem - rebegte Juliska. - Csak néha rám jön valami fájás.
                  Nem tudom, hol fáj, nem tudom, miért szomorodom el, csak úgy jön valami, aminek
                  csak az árnyékát látjuk, mint a füstnek.
            </p>
				<p>
               - Majd elszáll a füst, s vele megy árnyéka - felelt az öregember. -
                  Úgy van az a világban, hogy nem járnak egyformán az órák. Van órája a részeg
                  embernek és a bolondnak. Az ebédnek és a halálnak. A fiatalságnak és az
                  öregedésnek. Vajon melyik órát látod te most, Juliska?
            </p>
				<p>
               - Azt hiszem, a fiatalság órája már elmúlt.
            </p>
				<p>
               - Akkor sem kell kétségbeesni. Nagyon szép órája van ám az
                  öregedésnek. A szél már nem tud úgy hazudni, mint azelőtt, az igaz; a kéményből
                  elszökik a tilinkós, aki azelőtt nem hagyott aludni, ez is igaz; nemkülönben
                  csendesség van a konyhán a fazekak, lábasok, gyúródeszkák között, nem porol az
                  ibrik a levesestállal, nem veszekszik a só a paprikával - ez is igaz. De hát mire
                  volna Máriapócs, ha még ezért sem tudna megvigasztalni? Az a kis Gyermek, akit az
                  Anya ott ölében tart, minden asszonynak tud valamit mondani, úgy hogy csak ő
                  hallja meg a szót. Gyere velem Pócsra, leányom, és többé nem látod árnyékát a
                  füstnek.
            </p>
				<p>
               Harminc esztendeje vezetgetem én már a fehér Tisza mellől az én
                  asszonyaimat a pócsi Szűzanyához. Sokan mentek el, akiknek úgy fájt a szívük, hogy
                  támogatni kellett őket a nagy útban. Másoknak kővé változott a bánat a kebleikben.
                  Egyiknek elfújta a szél a nótáját, másiknak elmosta az eső a mosolyát. A
                  harmadikban úgy cincogott a szomorkodás, mintha egerek bújtak volna belé... Aztán,
                  mikor hazafelé jöttünk, a sánták elöl mentek, a vakok dicsérték a kék eget, a
                  szívbajosok úgy kacagtak, hogy a foglyok felrepültek a mezőkön.
            </p>
				<p>
               Az öregember beszéde alatt Juliska természetesen könnyezni kezdett.
                  Jó sírás volt ez. Fényesebb lett utána a szeme.
            </p>
				<p>
               Szótlanul mutatott a fiúra, aki az asztalra könyökölve, nyitott
                  szemmel figyelt a búcsú-vezér szavaira.
            </p>
				<p>
               - Hát én mikor találom meg az apámat? - kérdezte.
            </p>
				<p>
               Az öregember felnyitotta a szemét, mintha csak most emlékezett volna,
                  hogy mi keresnivalója van neki ennél a háznál.
            </p>
				<p>
               - Már látom, hogy nemsokára meg kell szólítanom a komámat, a halált,
                  amikor találkozom vele. Rövidülnek az eszem nappaljai. Lám, egészen elfelejtettem,
                  hogy a fiad, Juliska, az apját keresi... Pedig tudtam, mert rágondoltam, amikor
                  házadat ismét megláttam az országúton.
            </p>
				<p>
               - Hát mikor? - kérdezte a fiú jól előrehajolva, mintha az ezüsthasú
                  halat lesné a vízben.
            </p>
				<p>
               - Akkor, midőn éppen olyan leszel, amilyen az apád. Akkor találkoztok
                  egymással, és többé soha sem váltok el. Mikor az apádnak szüksége lesz rád.
            </p>
				<p>
               Az öreg búcsús ember felcihelődött. Kimustrált keménykalapját
                  (amelyet bizonyosan a tekintély kedvéért hordott, hisz még az ilyen szent embernek
                  is lehet gyengéje) fejére illesztette, kezébe vette a keresztformájú vándorbotot,
                  megmozgatta lábait, lábain a kopott sarukat, amelyek harminc esztendő alatt annyi
                  országúttal és útonjáró emberrel ismerkedtek meg. Keresztet vetett magára,
                  keresztet vetett ránk, és elment.
            </p>
				<p>
               S a következő percben, mintha ugyanazon a helyen, a napraforgóknál,
                  ahol az imént abbahagyták az asszonyok az éneklést, felhangzott a pacsirták,
                  fecskék és verebek hangján:
            </p>
				<p>
               - Mária, segíts!
            </p>
				<p>
               ...Egyedül kószáltam a réten, az éren, a nádasban, a jó kis házat,
                  ahol új tanyát vertem, elhagyogattam reggelenként, mint a madár fészkét. Addig
                  mendegéltem, amíg a tanyaház kormos kéménye (amely bozontos hajzatú volt az
                  egykori gólyák kapargálásától) eltűnt a látóhatáron. S akkor elgondolkoztam a
                  hangyákon, akikhez férfifejjel visszatértem gyermekkori játékot folytatni.
            </p>
				<p>
               Juliska és a fiú ottmaradtak a fészekben, s mindaddig utánam néztek,
                  amíg láthattak. Úgy tapadt a szemük sugara a vállamhoz, hátamhoz, mint a napsütés.
                  Ha lecsapna egyszer a felhők közül a mesebeli griffmadár, hogy karmaival
                  elragadjon messzire, Juliska és a fiú menten ott teremnek, hogy megvédelmezzenek.
                  De nem jött griffmadár értem, nem jött levél utánam. Elfelejtették a világon, hogy
                  voltam.
            </p>
				<p>
               ...Igen, most már bevallom, hogy mindig az volt a vágyam, hogy
                  farkaskalandos téli éjszaka után egy kis szánkó kas-farában agyonhajszolt lovakon
                  benyargaljak egy ismeretlen kis városkába, kapukulcsot szerezzek egy vasrostélyos
                  házhoz, amelyben ifjú nőt s gyermeket rejtegetek...
            </p>
				<p>
               ...Utazásaim közben, füstös állomásokon, akasztófa-zsírral megkent
                  asztalokon, rabvallató bor mellett néha hallgattam a szél üvöltözését és a zsoldos
                  katona, a vándorlegény, a csavargó komédiás előadásait a nőkről és a nők
                  erkölcstelenségéről, hogy megremegett a szívem. E kocsmaasztalok mellett öreg
                  kéjencek mondták el fajtalankodásaikat ifjú nőkkel, ősz szakálluk oly
                  “igazmondóan” fehérlett elbeszéléseik közben, mint az Arany János versében a vén
                  Márkus galambősz feje. Csavargók hozakodtak elő mondanivalóikkal a nők
                  megejthetőségéről, és annyi titkot mondának, hogy az asztal hajladozott. Ó, a nők
                  nagyon jól sejtik, hogy a kocsmákban mily förtelmességeket beszélnek róluk a
                  szívtelen és elesett férfiak, a már tehetetlen vének, az erejüket veszített
                  korhelyek, az életük felett őrjöngve zokogók és a nyerítve röhögők, férfiak, akik
                  elveszítették hitüket, a legszentebben, a nőben, és ezért tébolyodtan korbácsolják
                  a maguk és mások lelkét gyötrelmes szavakkal... A kocsmában, az állomásokon a
                  férfiak mellé telepedik az a kénköves szagú gavallér, aki a világot járja, és a
                  legjámborabbnak is olyan dolgokat suttog a fülébe, hogy megcsalva érzi magát
                  minden hitében. Mily jól teszik a nők, ha a szeretett férfiút nem engedik a
                  kocsmába, ahol a zsoldos katona liliomfehér hercegnők alsószoknyájára rondít, ahol
                  a vándorkomédiás felkiabál a felhők hátán üldögélő szüzekhez, és a csavargó minden
                  elhagyott faluról és városról erkölcstelenséget hirdet.
            </p>
				<p>
               S ilyenkor mindig feltettem magamban, hogy csak olyan nőhöz leszek
                  hűséges, akire én magam zárom az ajtót. Valahol, valamerre keresek egy régi házat,
                  ahol kedvemre elboronghatok estenden a tűz előtt, ahol oly csendben élek, hogy
                  szerelmes lehetek az emlékeimbe, nem elevenedhetik meg egyetlen emlék sem, hogy
                  valósággal rám nyissa az ajtót... ahol a nők, akiket ismertem, és belőlük
                  kiábrándultam: az alkonyat borongásában s nesztelen léptekkel, megfoghatatlan
                  ruházatban úgy térjenek vissza, mint amikor először láttam őket... olyan legyen a
                  hajuknak az illata, a szemüknek csábja, az ajkuknak méze, a szívüknek
                  megindultsága, a lelküknek galambröpködése, a kezüknek játéka, mint az első
                  találkozáskor, mikor meghódítottak... minden téli estve visszatérjenek, és csak az
                  legyen meg belőlük, ami szép, jó és drága volt; az a zene hangozzék a szájukból,
                  amelyről ők maguk sem tudtak, midőn megszólaltatták; abba a magasztosságba,
                  önfeledtségbe, mindent elfelejtő első szerelembe ringassák a szívemet, amelynek
                  üdvösségéről csak akkor tudunk, mikor az elmúlott. Valahol, valamerre keresek egy
                  zugot, ahol a nők oly megtisztultan élnek, mint emlékbe adott virágaik a biblia
                  lapjai között...
            </p>
				<p>
               Íme itt volna a hely, Juliska tanyája, kedvem mégis szomorú, mintha
                  ráfújt volna a csalódás. Való volna a régi mondás, hogy sohasem találjuk meg azt a
                  helyet, ahol a boldogság lakik? Csak futkározunk vagy ballagunk egyik határból a
                  másikba, egyik várostoronytól a másikig, nagy házból a kis házba, 1900-iki úrhölgy
                  bőven lengő szoknyája mellől a balerina tüllruhácskájáig, hárfát pengető
                  szentéletű úrnő erkélye alól a cigányputriig, ahol a vadmadarak színes ruhájában
                  cifrálkodva sivít a leány. Azok közé a boldogtalan férfiak közé tartoznék magam
                  is, akikkel duttyánokban és városvégén meglapuló csárdákban poharat koccintottam,
                  akik oly kedvesek voltak, mint a lacibetyárok vagy melankolikusok, mint az eresz
                  alatt gombolygó köd, s mindig mentek, mendegéltek, tiszta asszonyok rozmaring
                  illata mellől elszökdöstek a gajdoló leányokhoz, akik az ördög öreganyjának a
                  házában mindig táncolnak. Akik otthagyták a gazdag nemzetesasszonyt, és egy
                  vándorkomédiásné festékes skatulyája után beutazgatták a fél országot...
            </p>
				<p>
               A hervadt Ónodi-kisasszonyok legalább így ítélték meg a helyzetet,
                  midőn egy napon kóborlásaimban elvetődtem hozzájuk.
            </p>
				<p>
               - Maga már nem az az ember, N. N. - mondta bizalmasan Tini kisasszony
                  -, akiről Juliskánkkal téli délutánokon beszélgettünk. Sokkal fiatalabb, mint
                  gondoltuk. Maga nem elégedne meg azzal, hogy nagyvásárkor menjen csak
                  Nyíregyházára. Ott ülne minden hetivásárkor a “Kiskoroná”-ban, puszipajtásaival, a
                  legnagyobb korhelyekkel, és a lovak meggémberednének a hidegben a vendéglő előtt.
                  Olyan lenne, mint Zathureczky volt. Nemde, Zsanett?
            </p>
				<p>
               Zsanett tetőtől talpig végignézett, mint egy sorozó orvos.
            </p>
				<p>
               - Tévedsz, Tini. Sokkal öregebb, mint hittük. Az ilyen minden hájjal
                  megkent, vénülő férfiúnak nemcsak azon jár az esze, hogy a padlás létrája alá
                  álljon, amikor a szolgálók diót hordanak, hanem azon törné a fejét, hogyan
                  szöktesse meg ezt vagy amazt a fiatal leányt a környékről. Mint Kunfalvi a svájci
                  nevelőnőt...
            </p>
				<p>
               Mint későbben észrevettem, az Ónodi-kisasszonyok számára két férfi
                  létezett a világon. Tininek Zathureczky volt az ismerőse, míg Zsanett példáit
                  Kunfalviról vette. Kár hogy mind a két gavallér már meghalt az elmúlt században;
                  meggondolták magukat, és elmentek a terméketlen diófákkal és savanyú gyümölcsöt
                  termő vén almafákkal szegélyezett mellékes és titkos úton a sűrűség felé, ahová
                  hajdanában oly gyakran csalogattak nőket... (És a sűrűségből többé nem jöttek
                  vissza.)
            </p>
				<p>
               Az Ónódi-kisasszonyok Boldogfalván laktak, ahol úgy ismerik a
                  férfiakat, mint akiknek reggeltől reggelig nincs egyéb dolguk, mint
                  folyton-folyvást nőkre gondolni, nőknek cselvetéseket feladni, kelepcéket
                  állítani, hűtelenkedni, turpisságokat kieszelni és legfőbbképpen minden alkalmat
                  felhasználni, hogy megcsalhassák azt a nőt, aki őket igazán és önfeláldozással
                  szereti... Boldogfalván laktak egy régi házban, amelyen nemesi címer volt,
                  veranda, ahol minden történni szokott, ami a kisasszonyok életében emlékezetes,
                  mert a szobák oly kicsinyek és alacsonyak voltak, hogy azokban csak álmodni
                  lehetett egy szebb jövőről.
            </p>
				<p>
               Innen mentek el a múlt századbeli gavallérok. Z. egy céda kocsmárosné
                  karjain, K. a svájci nevelőnőt gyors lovakon szöktetve, s bizonyára azóta is
                  járják a világot új kalandok, futó ismeretségek után, szíveket törnek össze,
                  lesben állanak éjszaka nők elrablása céljából, elhagyott tornyokba vonszolnak fel
                  nőket, estélyeken és vacsorákon pompáznak, ahol kezükkel lábukkal, szemükkel
                  mindig a háziasszony meghódításán fáradoznak, virágokat küldenek, párbajokat
                  vívnak - amint az általában a férfiak szokása.
            </p>
				<p>
               - A férfiak olyanok, mint a rókák - vélekedett Tini. - Ketrecbe kell
                  őket zárni, hogy meg ne szökjenek. Minden asszony bolond, aki hagyja, hogy
                  lecsapják a kezéről a férfiát. Én láttam boglyas dühöngő asszonyokat a nagykállói
                  elmegyógyítóban, akiknek nem volt más bajuk, minthogy a férfi megszökött mellőlük.
                  Sohase bolondultak volna meg, ha vigyázni tudnak.
            </p>
				<p>
               Zsanett szakértőén legyintett:
            </p>
				<p>
               - Az asszonyokban van a hiba. Elbizakodnak hisznek és megesküdnek,
                  hogy a férfiak szerelme örökké tart. Elfelejtik, hogy a megunt szerelem elszökik a
                  kéményen át. A magaunt férfi elszökteti az öreganyját is. Változatosság kell a
                  férfinak, mert így teremtette őt a mindenható. Mi szegény nők csak egyszer
                  szeretünk, vagy legalábbis ráfogjuk valakire, hogy őt szeretjük életünk végéig.
                  Míg a férfiak sebe oly könnyedén gyógyul, mint a cigányoké. Ha még egyszer
                  visszatérne Kunfalvi, elhoznám mulattatására a kövér unokatestvéremet, Katicát,
                  akinek egyszer itt szép szavakat mondott, nyári estén.
            </p>
				<p>
               Nem feleltem a kisasszonyok szavaira, mert annyi eszem volt, hogy
                  lássam: ismerni óhajtanák véleményemet. Boldogfalván életbevágó jelentőséget
                  szokás tulajdonítani az elejtett szavaknak, ezért azt véltem, hogy jobb hallgatni
                  és szabadjára engedni a kisasszonyok régen henyélő szájait. S így mihamar
                  kiderült, hogy három esztendő előtt még ispánt tartottak, és erről az ispánról
                  sokat pletykáztak a környéken. Valami ágrólszakadt vándorlólegény volt, amikor a
                  kisasszonyok felszedték az országútról. Kihízlalták, móresre tanították,
                  kártyáztak rá, míg az ispán megunta a jólétet... “Úgy bántunk vele, mintha a
                  magáéban volna! Visszaszökött öreg feleségéhez, aki mindennap megverte.”
            </p>
				<p>
               Erre sem szóltam, csak fejemet csóváltam az érthetetlen eseten. Tini
                  tehát tovább folytatta a sopánkodást, hogy Boldogfalva nem fekszik a nagy országút
                  mentén, ritka madár erre a vendég, a legátus, a vándorló. Nem lehet az igaz, hogy
                  Boccaccio élt a világon, vagy legalábbis nem járt Magyarországon, mert itt
                  erkölcsös nők laknak. Könnyű dolga van például egy olasz kocsmárosnénak, ahol a
                  vándorlók leisszák magukat, de Boldogfalván savanyú a vinkó.
            </p>
				<p>
               - És ön mit szeret? - kérdezte Zsanett, s előkelőség céljából
                  elővette lorgnette-ját, amelynek egyik üvege hiányzott.
            </p>
				<p>
               - A napfelkeltét a szabadban - feleltem.
            </p>
				<p>
               Csodálkozva néztek rám, mint valami bolondra. Tini türelmetlenül és
                  epésen szólt közbe, mintha igen sértő dolgot mondtam volna.
            </p>
				<p>
               - Maga nyilván múlt századbeli ember, amikor a nőknek udvarlására a
                  férfiak a mindennapi természetből vették képeiket. A nagyanyánk idejében volt az
                  divatban, hogy a férfiak a csillagokat, a holdakat rángatták le az égről, a
                  mezőkről, elővették a kék lenvirágot, a tavasz első lepkéjét, a patakból a könnyed
                  pisztrángot. S a nők úgy tettették magukat, mint a lucernásban ülő nyúl.
            </p>
				<p>
               - Szemérmes, felejthetetlen korszak - feleltem meggyőződéssel. - Csak
                  nézzük meg a fotográfiákat, leveleket, sőt divatlapokat, amelyek a múlt századból
                  maradtak hölgyeinkről. Egy másik ország, egy messze eltávolodott tartomány alakjai
                  ők, akiknek mintha nem maradtak volna gyermekeik. A homlokukról sugárzó fény, a
                  szemükben látható szerénység, az arcukon felírt hűség és önfeláldozás a mai nőkön
                  már nem található. Leveleiket mindig oly gondosan és szemérmetesen írták, hogy azt
                  meglophatta a postamesterné. Divatjuk méltóságteljes tiszteletet parancsoló. Bő,
                  földig érő szoknyáikban megannyi fejedelemnők. A test bűnös formáit eltakarja a
                  ruha, hogy a férfiak szerelmük jutalmául valóban egy ismeretlen, gyönyörű szigetre
                  érkeznek meg. Ki látta nagyanyáink lábát, karját? Igazában csak az, aki a
                  koporsófedelet rájuk szegezte.
            </p>
				<p>
               Zsanett sziszegett:
            </p>
				<p>
               - Maga a fővárosból jött közénk? Talán a Nemtudom utcában lakik ott?
                  Sohase járt Andrássy útján, amelyet azelőtt Sugár útnak neveztek? Úgy beszél, mint
                  egy falusi mester. Kunfalvi szalongavallér volt.
            </p>
				<p>
               - Talán nem is hallotta még életében a Jambónótát? - kérdezte
                  gúnyosan Tini, a jambót zsambónak ejtvén.
            </p>
				<p>
               - És Küry, Pálmai, Hegyi ismerősei önnek, mint Kunfalvinak, aki
                  órákig tudott beszélni Pestről? Ó, mi mindent tudunk, ami Pesten történik, holott
                  csak Boldogfalván lakunk. Tudjuk, hogy lett öngyilkos Nagy Imre, és hallottuk,
                  hogy Szirmai Imre milyen kunsztokat tud az ötkoronással. Olvastuk a fehér kaméliás
                  nő történetét, aki mellbe lőtte magát egy íróért. Tudjuk Satanello kalandjait a
                  népszínházi színfalak között, és Baligovics Bojár Terus arcképét asztalunkon
                  őrizzük. Nagyon jól vagyunk értesülve arról, hogy ki az a nagy művésznőnk, aki
                  pezsgőben szeret fürdeni, és Szapáry Pál mennyit veszített a kaszinóban. Már csak
                  néha levelezünk Dura Máté
                  Szerelmesek
                  könyvé
               -ből; modernebb írók műveit forgatjuk, mint Veresné Gaál Karolina.
                  Tini Alba Nevis verseiért rajong, míg magam (persze Kunfalvi neve alatt)
                  előfizetője vagyok a
                  Magyar
                  Figaró
               -nak. Itt kiment a divatból az álmoskönyv, uracskám, azért bánjon
                  velünk úgy, mint modern hölgyekkel illik.
            </p>
				<p>
               - Talán azt sem tudja kicsoda vizenkei Török-Gyolcs Kazimir? - vágott
                  közbe Tini.
            </p>
				<p>
               Szelíden tiltakoztam.
            </p>
				<p>
               - Valóban nem ismerem a kiváló férfiút.
            </p>
				<p>
               - Ő pedig mindenkit ismer a fővárosban. Két esztendő előtt utazott
                  erre egy barátja kíséretében, aki állítólag gróf volt, de nem használta címerét.
                  Demokrata volt az istenadta, mint Kardhordó Árpád. Esőben, sárban, hidegben
                  érkeztek meg a hazafiak, akiket azon nemes cél vezetett hozzánk, hogy
                  felszólítsanak: vegyünk részt a felvidéki akcióban, amely József főherceg
                  védnöksége alatt volt alakulóban. Ha nem tudná: a felvidéki akció célja volt az
                  ottani magyarság megmentése.
            </p>
				<p>
               Természetesen nem vontuk ki magunkat a honleányi kötelesség alól.
                  Megrendeltük a könyvet. Csak az a kár, hogy
                  A zsidók egyetemes
                  történeté
               -t kaptuk kézhez, amiért még ma is pörben vagyunk. Török-Gyolcs
                  Kazimir egy napig volt vendégünk és mindent megtudtunk a fővárosi életből. Tőle
                  hallottuk, hogy Komlóssy Emmát megszöktette az öreg Pálffy gróf, és morganatikus
                  házasságot kötöttek, amit úgy szokás kötni, hogy a vőlegény bal kezét nyújtja a
                  nőnek.
            </p>
				<p>
               Hasonló történetei napestig voltak a két Ónodi-kisasszonynak. Úgy
                  éreztem magam, mintha nem is Budapestről, hanem a holdból érkeztem volna. A
                  Színházi Hírnök
                és a
                  Magyar Bazár
                eljegyzési híreit sok évfolyamon át megtanulták. A pikantériákból
                  gyűjteményük volt, mint az ő korukban levő férfiak a fidibuszt szokták gyűjteni. A
                  petróleumlámpa mellett kifogyhatatlanul beszéltek grófokról, színésznőkről,
                  kalandorokról.
            </p>
				<p>
               - És hogy is hívták a bárónőt, akit a majma megharapott? - kérdezte
                  Tini kisasszony, midőn már félálomban voltam.
            </p>
				<p>
               A vendégszoba fala tele volt ragasztva újságból kivágott képekkel,
                  kottaképekkel, divatlapok mellékleteivel. A Gigerli-mars kottáján sétáló
                  gavallérok, Vidlicskay József karikatúrája, Dura Máté és Jakab Ödön ifjúkori
                  arcképe altattak el. Hajnalodott, a zsalugáter mögött madarak szólaltak meg,
                  mintha most érkezett volna a posta, csupa nagyszerű hírrel. Az akácfák között
                  fénylő oszlopai feküdtek a napsugárnak. Valaki megkopogtatta az ablakot.
            </p>
				<p>
               György, a fiú állott odalent.
            </p>
				<p>
               - Hál’ istennek! - kiáltottam. - Csakhogy nem feledkeztél meg
                  rólam.
            </p>
				<p>
               - Tudom, hogy ez nem magának való hely. Nyakamba vettem
                  kakaskukorékoláskor a lábomat, és most itt vagyok, hogy jöjjön haza.
            </p>
				<p>
               A házban még mindenki aludt. A kisasszonyok valószínűleg most
                  álmodják meg mondanivalójukat. A vadszőlő hervadozott a verandán, mintha azokra a
                  régi vidám vendégekre gondolna, akik itt valamikor piros borral a kezükben
                  üdvözölték a nyári hajnalokat, a cigány tust húzott, és a vendégek elmentek pörgő
                  kocsikerekeken.
            </p>
				<p>
               György sürgetett:
            </p>
				<p>
               - Ne sokat gondolkozzon. A kisasszonyok felébrednek, és akkor nincs
                  menekvés. Elhíresztelik, hogy a postamesterné után szökött, aki tíz év előtt tűnt
                  el a faluból. Eddig minden vendégük a postamesterné után illant.
            </p>
				<p>
               Régen volt ugyan, hogy ablakokon kiugráltam, mielőtt megvirradt
                  volna. Most félelem és szégyenkezés nélkül kapaszkodtam fel az ablakdeszkára, hisz
                  odalent állt György, aki megvédelmez minden gyanútól. Lábujjhegyre ugrottam, mint
                  a legboldogabb korban.
            </p>
				<p>
               György a szérűskerten át vezetett ki a mezőkre, ahol már forrt az
                  élet konyháján a madarak ennivalója, a madárijesztő teleitta magát harmattal, az
                  utakat elzáró sorompófák a magasba emelkedtek, mintha a tájat kémlelnék. A régi
                  szélmalom romjai boldogan sütkéreztek a felkelő napban, miután elfelejtették az éj
                  kísérteteit, a baglyokat, denevéreket.
            </p>
				<p>
               Az országúton állt a diadalmas, boldog élet. Hosszú léptekkel mentünk
                  hazafelé.
            </p>
				<p>
               A tanyaház udvarán Juliska állott, és a tenyerét a szeme felé emelte,
                  mintha közelgő betyárokat nézne.
            </p>
				<p>
               - Hol kóboroltatok? - kérdezte mosolygósan.
            </p>
				<p>
               - Egy kis budapesti postát hallgattam az öreg kisasszonyoktól -
                  feleltem -, s elhatároztam, hogy darab ideig nem megyek Pestre.
            </p>
			</div>
			<div type="chapter">
				<head>
               A régi szélmalom tücske
            </head>
				<p>
               Ő ott lakott, ahol a veres hasú régi szélmalom állongott gyepes
                  halmon, mint valamely öreg vitéz, aki várából kirohant, hogy megállítsa az úton
                  járókat. A várat elvitte mögötte az idő, a halmot már benövögette a galagonya,
                  mogyoróbokor, vadalma, amely bujdosó növények nagyon szeretnek olyan helyen tanyát
                  ütni, hol emberek nem járnak; - kedvükre játszadozhattak tavaszi reggelen,
                  nyaranta belehenteregtek leveleikbe, és így ősz időben oly ijedten bújtak össze,
                  mint a kárvallott család. Még fűzfa is akadt itt ama szomorú magyar fajtából,
                  amely elfüttyengeti a szélben a régi boldog embereknek nótáit, amelyeket a mai kor
                  már nem ért meg. Nyírfa fehérlett az alkonyatban, mint egy eltévedt szellem, aki a
                  régi szélmalom környékére bujdosott a seprőcsináló öregasszonyok elől. És a vén
                  szélmalom tetőtlenül állott a középen, mint egy ordításra kész szörnyeteg a múlt
                  időkből, amely megfogyatkozott, letöredezett szárnyaival utolsó leheletig védi a
                  maga dombját, holott ellenségek már nem jártak erre, legfeljebb néma vándormadarak
                  húztak át a felhős égboltozat alatt.
            </p>
				<p>
               Az ide vezető utat benőtte a gyom, mint magáról elfelejtkezett
                  öregember arcát a szakáll. Az élet kelepelő szekerei másfelé vették járásukat, a
                  szélmalom soha sem látta azokat az arcokat, amelyek mostanában mosolyognak ezen a
                  vidéken. A hangok, amelyek körülötte felhangzottak, leereszkedtek a pincékbe, hogy
                  onnan többé ne jöhessenek a napvilágra. A mindennapi történések, amelyeket itt
                  hajdanában megbeszélgettek az emberek a molnárral, nem jegyeztettek fel a
                  kalendáriumba, elröpültek azok a széllel.
            </p>
				<p>
               Amint napról napra beljebb bátorkodott az őszi idő, mint a vén cigány
                  a kocsmába, mind többet jártam a szélmalomhoz, ahol egy kimustrált malomkövön
                  hosszan elüldögéltem, s azt a könyvet lapozgattam, amelyet ifjúkoromban szerettem.
                  Turgenyevtől a
                  Vadász iratai
               -t.
            </p>
				<p>
               Néha, alkonyattal zaj hallatszott a tájra széttekintő tört szárnyak
                  felől. Mintha egy hang futott volna végig a malom tetején és belsejében. Valakit
                  tán látott a messzeségben a legmagasabb szárny, és erről gyorsan híradással volt.
                  Máskor megzörrent valami az őszi bokrok között, mint az emlékezet, amely
                  váratlanul valahonnan ide tévedt. Talán gyilkosság vagy szerelem történt ezen a
                  helyen (amely dolgok legtovább maradnak meg az emberek ládafiában), és most néha
                  visszajár ide egy borongó öreg emlékezete töntörgő lépteivel? Majd könnyű,
                  futamodó léptek hangzottak a malomkerék körül, amikor fölemeltem a fejemet az
                  olvasmányból; mintha valaki meglesett volna, mivel töltöm a magány búsuló óráit,
                  amikor olyan emberhez kezdtem hasonlítani, aki majd ha megszólal, a saját hangját
                  sem ismeri meg?
            </p>
				<p>
               Néha átvándorolt a tájon egy messzi falu harangszava, mint egy
                  eltévedt madár. Majd varjak károgtak, de nem láttam őket. A szél hajtott valamit a
                  mezőn, mint saját szakállára dolgozó vadászeb. Egy kukoricacsősz a legénykorára
                  gondolt, és tüzet gyújtott a messziségben, amelynek füstje fölemelkedett, mint az
                  elkívánkozó élet. Az ősz nedvei már szinte hallhatóan csörögtek a lapályon, midőn
                  az esti köd leereszkedett, mintha láthatatlan kis vízimalmok kezdenék gyors
                  munkájukat, az embereknek való koporsódeszkákat fűrészelvén. Nagyot futamodott a
                  nyúl a ritkuló kukoricásban, mintha ebben a percben vette volna észre, hogy
                  ellenséges országba tévedt. Koppant a lehulló levél, mintha valakinek a múló
                  óraütését jelezné.
            </p>
				<p>
               Itt barátkoztam meg Szomjas úrral, akit már régebben ismertem, és ő
                  is ismert, de csak olyanképpen, mint András napjának tudomása van József napjáról
                  a kalendáriumban, de sohasem találkoznak. Hallottam, hogy bogaras ember, de nem
                  sokkal bolondabb azoknál a különcködő nyírségi uraknál, akik a múlt században
                  meghúzódtak magányos házaikban, mikor minden hitelüket kiaknázták, és jókedvet,
                  életbölcsességet az őszi légytől kértek kölcsön, amely a papirossal beragasztott
                  ablakokon dongott. Hallottam azt is, hogy van egy kisasszonylánya, akit a szatmári
                  nénéknél neveltet, Saroltának hívják, és olyan hosszú haja van, mint Csillag
                  Annának.
            </p>
				<p>
               Szomjas úr nem messzire lakott a szélmalomtól egy hosszú földszintes
                  házban, amely régi időkben kasznárok, ispánok háza lehetett, mert címer nem volt a
                  kapun. Kis ablakok voltak a házán, amelyek észrevétlenül óhajtottak maradni e
                  feltűnési viszketegben szenvedő világban. Ezekből a kis ablakokból látszik
                  végtelennek a téli hómező, amelynek látóhatárán fekete pont a lovas csendbiztos
                  vagy a cigánypostás. Itt húzódott meg Szomjas úr “mióta a világnak búcsút mondott,
                  és Bessenyei testőrtiszt módjára szótlanul legyintett.” Körülbelül ötvenesztendős
                  volt, s olyan ruhadarabokat viselt, amelyek nagyon régen voltak szolgálatban, de
                  nem felejtették el úri származásukat. Volt például zöld vadászmellénye, tarkabarka
                  nyakkendője és bricsesznadrágja, amelyre fiatalkorukban bizonyosan engedékenyen
                  nézegettek az öregasszonyok. Vadkacsa-tollas kalapja volt, mint akármelyik
                  környékbeli gavallérnak. Macskanadrágja térdben fényes, mintha sokat tartotta
                  volna kengyelben a lábát. Ámde minden ruhadarabja oly avas és kopott, mintha
                  réges-régen a föld alá költözött volna az az uraság, aki először viselte e
                  tetszetős öltözetet.
            </p>
				<p>
               Hangja almáriumból hangzott, amelyet régen nyitottak ki. Mozdulatai
                  félszegek és szégyenkezők, mintha már nem tudná bizonyosan, mire tanította egykor
                  a táncmester. Felső fogai hiányoztak, ugyanezért a bajuszát lefelé szoktatta.
                  Tüskés, vastag szálú volt ez a bajusz, mintha sok csókot megkóstolt volna, amíg ez
                  érdemes volt. Fekete zsinóron szemüveget hordott, amelyet duzzadt orrára
                  illesztett, és az üveg alatt megszelídült szeme.
            </p>
				<p>
               - Olvasgatunk, olvasgatunk? - szólalt meg. - Azelőtt én is sokat
                  olvastam, az igaz, hogy németül, mert ifjú koromban külföldi iskolába járatott az
                  apám. Beszélni hamar elfelejtettem a németet, de az olvasást megszoktam, így a
                  Madách
                  Ember tragédiájá
               -t csak akkor élvezhettem, mikor Julius Lechner von der Lech németre
                  fordította. Kevés a petróleumunk, pedig olvasni csak éjszaka jóízű, mikor kopog
                  odakint az eső. Régebben bezzeg elég volt a tűz a kályhában, hogy téli estéken a
                  legapróbb betűket is elolvassam.
            </p>
				<p>
               - Mikor én ide kerültem - mondta darab idő múltán, egy hosszú rab
                  szomorúságával -, nemigen akadt művelt ember a környéken, akivel érdemes lett
                  volna megismerkedni. Az egyik szomszédom éjjel-nappal részeg volt. Korán reggel
                  kezdte a borivást, hogy végigélhesse a napot. Azt volt a változatossága, hogy
                  télen vörös bort ivott, nyáron fehéret. Délutánonként elhitte magáról, hogy
                  kastélyban tölti az életét, pedig a házába befolyt az esővíz. Estefelé azt
                  képzelte, hogy messze a nagyvilágban a nők és férfiak mindig azt kérdezgetik
                  egymástól: “Ugyan hová lett Sonkoly, mostanában soha sem látni?” Míg estére ágyba
                  dőlt, és minden éjszaka azt álmodta, hogy az őrültek házába viszik. Nem lehetett
                  vele érintkezni.
            </p>
				<p>
               (Én nem szóltam semmit, ámde jól tudtam, hogy ez az összeférhetetlen
                  Sonkoly senki más nem volt, mint maga Szomjas úr, aki hibáját szerette másra
                  kenni.)
            </p>
				<p>
               - A másik szomszédom olyan sült bolond volt, hogy Mihály arkangyalnak
                  képzelte magát. Ellenállhatatlannak hitte magát, mindig a nők meghódításán törte a
                  fejét, és csupán azért nem indult el a gyümölcs leszakítására, mert nem volt
                  jóravaló lábbelije. Csak búcsúkra járhatott, ahová mezítláb szokás menni; Mihály
                  arkangyalnak megfelelt a divat, és a szemrevaló menyecskéket felrakosgatta az
                  emlékezetébe, hogy a következő télen, mikor olyan nagy lesz a hó, hogy az udvarra
                  se lehet kimenni, képzeletben szerelmi viszonyt kezdjen az asszonyokkal. Sült
                  bolond volt mondom, azt hitte, hogy szép nők, akiket sohasem látott, véle
                  álmodnak. Lehet, hogy csak hímszamár képében.
            </p>
				<p>
               (Csendesen bólintottam. Ez a Mihály arkangyal se lehetett messze
                  Szomjas úrtól. No de halljuk a harmadikat.)
            </p>
				<p>
               - A harmadik szomszédomnak az volt a szerencsétlensége, hogy egyszer
                  megfordult Monte-Carlóban, néhány aranyat nyert, ám a nagyváradi Popper, aki abban
                  az időben az utazótársaságokat szervezte és vezette, még Egyiptomba is: indulást
                  vezényelt. Szomszédom nem merészelt egyedül maradni az idegenben, ahol mukkanni se
                  tudott, fájó szívvel követte útitársait, ámde húsz esztendő múlva is, midőn
                  adóvégrehajtással zaklatták, a vörös Poppert emlegette, aki szerencséjének útjába
                  állott. Képzeletében annyi kinccsel rendelkezett, mint Monte Christo, csak a kezét
                  kellene kinyújtani. Birtokokra alkudozott, házat szemelt ki Nyíregyházán,
                  gyermekét az apácáknál neveltette: ha elkövetkeztek az őszi sarak, kiköpött az
                  ablakon, jövőre úgy sem látja már ezt az életunt tájat; ha köhögés kínozta
                  álmatlan éjjeleken, könnyedén vette a dolgot, mert nemsokára a legjelesebb orvosok
                  gondjaira bízhatja magát; ha megsértették, kezét dörzsölgette azon nagyszerű
                  elégtétel reményében, amely gazdag ember korában éri... Csak el kell indulni a
                  kakasos aranyakért, a zizegő bankókért, a zöld asztal kitárt kebellel várja. Ámde
                  sohase tett szert annyi pénzre, hogy Monte-Carlóba mehetett volna, pedig oly
                  alapossággal kidolgozott nyerési szisztémát állított fel, hogy három hét alatt
                  bizonyosan tönkreteszi a bankot. És késő öregségig nem mond le a reményről, hogy
                  valaha gazdag ember lesz. Lehet ilyen bolonddal érintkezni? - kérdezte Szomjas úr,
                  és erősen a szemembe nézett.
            </p>
				<p>
               (Ez az utóbbi bolond szomszéd, ez volt az igazi. Szomjas úr, aki téli
                  időben hosszú leveleket írt Magyarországon mindenkinek, akinek a nevét hallotta,
                  aki nyert, örökölt vagy egyéb szerencsét csinált, s felszólította a társulásra a
                  Monte-Carló-i bank megdöntéséhez. Még a szegény Juliska is őrizgetett egy
                  felhívást, amelyben Szomjas úr a környéken részvénytársaságot óhajtott
                  szervezni.)
            </p>
				<p>
               Természetesen: érdeklődtem a csalhatatlan szisztéma iránt... És
                  néhány nap múlva megismerkedtem Saroltával, akinek olyan hosszú haja volt, mint
                  Csillag Annának.
            </p>
				<p>
               *
            </p>
				<p>
               Én szisztémámat a monte-carló-i temetőben kezdtem felállítgatni,
                  mégpedig a sírköveken található évszámokból. Tulajdonképpen holt játékosok helyett
                  játszottam - kezdte Szomjas úr egy őszi délutánon a szélmalomnál, midőn a
                  malomköven ült, és sétapálcájával, amely éppen olyan öreg volt, mint az ilyen
                  tavaszmúlt embereké szokott lenni, különböző vonalakat és köröket vont a nedves
                  földre.
            </p>
				<p>
               - Folytattam a játékot a halottak helyett, ott, ahol azok
                  abbahagyták. Akik öngyilkosok lettek, mert nem volt elég kitartásuk a szisztéma
                  végigjátszásához. Akik meggondolták a dolgot, és új haditervet eszeltek ki. Akik
                  tönkrementek a hadiállás befejezése előtt. Akik elveszítették a fejüket, a
                  szívüket... Azok helyett játszottam én tovább. Ott feküsznek ők a nizzai országút
                  mentén a ciprusszal és szomorú fákkal bőven beültetett temetőben, közel a
                  játékasztalhoz, mintha darab időre pihenni jöttek volna ki a klub forró
                  levegőjéből. És annyi magyar ember fekszik ebben a temetőben, hogy kitelne belőlük
                  az egész közigazgatás. Szépen hangzó, szaloniasan pengő, hitelképes magyar nevek
                  olvashatók fejfákon, amely neveket itthon az ősök a történelembe írtak, de az
                  unokákból hiányzott az elődök erélye, nem tudták keresztülvinni akaratukat. És
                  ezeknek a félben hagyott szisztémáknak a megjátszására vállalkoztam én. Ők,
                  szegények, csak a szisztémáknak a fele-útjáig tudtak előrejutni - amint a
                  kaliforniai aranytermő hegyek között is találnak a bányászok emberi csontvázakat,
                  akik ugyan a helyes úton indultak neki az útnak, de közben felmondott az akaratuk.
                  A szisztéma hátralevő része terem aranyat annak, aki megjátssza. Többet nem
                  mondhatok, uram, tervemről. Azt hiszem, így is többet árultam el, mint amennyit
                  szabad.
            </p>
				<p>
               Megkérdeztem Szomjas urat, miféle sugallat vezette őt erre a
                  nyomra
            </p>
				<p>
               - Nagyon egyszerű volt a dolog - felelt Szomjas úr, pontot téve a
                  földre pálcájával. - Életemben annyit imádkoztam hiába a keresztény Istenhez, hogy
                  Monte-Carlóba érve elhatároztam: szisztémát változtatok. A nizzai országúton áll
                  egy zsidó imaház. Többnyire zárva van, de néhány frankért előkerül az
                  egyházszolga, aki megnyitja a kaput. Ide tértem be, és megbeszéltem Adonaijal az
                  ügyemet. Te, zsidó isten, mondtam neki, most mutasd meg, hogy mit tudsz. Igaz,
                  hogy régi keresztény családból származom, de csodatetteidnek nem lesz hangosabb
                  hirdetője, mint én, ha segítsz rajtam. Adonai meghallgatott, és tanácsot adott.
                  De, kérem, mindezt csak önnek mondtam el, mert az első perctől kezdve szokatlan
                  bizalmat előlegeztem önnek. Megfelel-e bizalmamnak, az később válik el.
            </p>
				<p>
               *
            </p>
				<p>
               Őszi délután Szomjas úr házában ültünk, abban a szobában, amelynek
                  fala tele volt írva mindenféle számokkal. Még a pókhálók alatt is számjegyek
                  látszottak vastag ceruzavonásokkal. Egy élet álma volt felírva a meszelt
                  falakra... Odakünn csörgött az eső, mint a halottak sírjaiban, akinek tudományával
                  Szomjas úr saját életét óhajtja megjavítani.
            </p>
				<p>
               - Itt van a központi erő - mutatott Szomjas úr a falakra. -
                  Mindnyájan tudjuk, hogy egy központi erő tartja fenn a világot, a
                  csillagrendszert, a napot, az üstökösöket és pályáján a Földet. Nos, az én
                  központi erőm ebben a szobában van. Innen merítem majd a lendületet, amellyel
                  üstökösként kilódulok helyemből, és diadalmasan bejárom a pályát, a hulló
                  csillagok pályáját.
            </p>
				<p>
               Szomjas úr megigazította a cvikkert, és egy sarokból kis rulettgépet
                  vett elő a megfelelő táblázattal.
            </p>
				<p>
               - Igaz, hogy ez csak gyermekjáték, nem közelíti meg az igazi nagy
                  gépek munkáját, amint a veréb repülése a griffmadárét. Ámde e gépecskén is
                  tapasztalhatjuk a játék örök törvényeit. Megsúgom önnek, hogy a Monte-Carló-i
                  gépek sem tökéletesek. Pontosan mutatják az eredmények, mikor dobta ideges kéz a
                  golyót, mikor volt álmatlan éjszakája a krupiénak, mikor csalta meg a kedvese...
                  Arról nem is szólok, hogy a legfinomabb gépek is megérzik például az esős
                  időjárást.
            </p>
				<p>
               Szomjas úr kiterítette a szerencse-mappát, amelyen számok és színek
                  jelölték millió ember gondolatát... Megpörgette a masinát.
            </p>
				<p>
               - Válasszon magának szisztémát, uram. Ott van például az ablak
                  mellett: a Nagy-Garcia elmélet. Kezdő játékosoknak igen bevált módszer. Én
                  korrektül játszom, nem úgy, mint egy bizonyos szomszédom, aki szép nejét ültette
                  mindig a partnere mellé, mikor kártyázott. Tehet kisebb-nagyobb készpénztételeket,
                  én majd feljegyzem, hogy mennyivel tartozik önnek a bank.
            </p>
				<p>
               Nem volt kedvem a Nagy-Garcia-elmélethez, s ezt meg is mondtam
                  Szomjas úrnak.
            </p>
				<p>
               - Talán mindjárt abba a nagyszabású játéktervbe óhajt fogni,
                  uracskám, amelyet a nagy Sántha, a Nemzeti Színház nyugalmazott tagja talált fel?
                  - kérdezte gúnyosan Szomjas úr. - Sántha határozottan megírta nekem, hogy elmélete
                  nem való kezdő játékosoknak.
            </p>
				<p>
               Midőn vállat vontam, Szomjas úr elkomorodott.
            </p>
				<p>
               - Ön úgy látszik, nem becsüli a játékot semmire? Csalódtam volna
                  önben?
            </p>
				<p>
               Sötét haraggal nézett maga elé, és unottan pörgette a golyót.
                  Összepakolta gépezetét, és káromkodást elnyelve, visszaült helyére.
            </p>
				<p>
               Egyszerre felemelte a fejét. - Hallja? - kiáltotta. - Idegen ember
                  jár a házban.
            </p>
				<p>
               Már esteledett odakint, a felhők a kis ablakokra könyököltek, a
                  bokrok úgy remegtek a tájon, mint ázott vándorlók.
            </p>
				<p>
               - A leányom!... - suttogta Szomjas úr, és egy légycsapót kapott
                  fel.
            </p>
				<p>
               Óvatosan kinyitotta a rozoga ajtót, a sötét pitvaron kibotorkált, és
                  a sárban, alkonyatban cuppogva, megkerülte a házat. Egy zöld zsalugáteres ablak
                  nyílott ott a búskomoly szilvafákra. Az ablak tárva volt. Két fehér leánykar
                  nyúlott ki, és átölelve tartott egy férfit aki az eresz alatt állott. Nyúlánk,
                  magas ember volt az idegen, a fejét nem láthattam mindjárt, mert az odabenn volt
                  az ablakban, és bizonyára jól érezte magát.
            </p>
				<p>
               - Hő! - kiáltott Szomjas úr.
            </p>
				<p>
               Az idegen megrettenve bontakozott ki az ölelő karokból. Felénk
                  fordult az alkonyatban.
            </p>
				<p>
               S ekkor, talán először életemben gondoltam, hogy megbolondultam.
                  Én
                álltam ott az ablak előtt. Csakhogy: mintha tíz évvel előbbi
                  alakomat öltöttem volna magamra.
                  Én
                néztem szembe Szomjas úrral...
                  Én
               vontam vállat ama gőgös közönnyel, amit bizonyára gyűlöltek rajtam az
                  emberek; és most gyűlöltem én is ezt az idegent vakmerő
                  elbizakodottságáért...
                  Én
               intettem búcsút az ablaknak, és én mentem el siető, inkább várakozó
                  léptekkel a szilvafák alatt, arra, ahol rés volt a nádkerítésen, kutyának és
                  szeretőnek való rés.
            </p>
				<p>
               Szomjas úr dühtől kipirulva hajította a légycsapót az idegen után,
                  aki erre nyomban eltűnt, a zsalugáter két szárnya bezáródott, mintha szél hajtotta
                  volna be.
            </p>
				<p>
               Szomjas úr megfordult, és dühösen végigmért.
            </p>
				<p>
               - Mit tett ön velem? - kérdezte fojtott hangon. - Hát olyan embernek
                  néz engem, aki elviseli a megszégyenítést? Távozzék uram, amíg nem feledkezem meg
                  magamról. A vendégszeretet határa véget ért.
            </p>
				<p>
               *
            </p>
				<p>
               Ezen az estén mélyen elgondolkozva mentem haza. A szélmalom mellett
                  úgy álltak a hervadt, nedves fák, mint álruhás kísértetek, amelyek az éjféli órát
                  várják.
            </p>
				<p>
               Éjjel nyugtalanul forgolódtam ágyamban, nem bírtam elfelejteni azt a
                  mély, duruzsoló hangot, amelyet először hallottunk Szomjas úr szobájában, amikor
                  odakünn megállott az eső csorgása. Ez a hang (most már világosan emlékszem) olyan
                  volt, mint a flóta hangja, amelyet nagy messziségből hallunk; mintha Virágh Aladár
                  fújdogálná ifjúkoromban a sóstói erdőn kedvenc dalát fuvoláján:
                  Elmerengek sötét éjjel
               ... Ez a hang szállott be a kéményen, amelyről megtudtam, hogy idegen
                  jár a ház körül. Az orvvadász a kert alatt, aki a ház leányát akarja
                  elrabolni.
            </p>
				<p>
               Aztán az a megdöbbentő hasonlóság, amely az udvarló és köztem volt!
                  Talán elvesztem valahol ezen a tájon, amidőn tíz év előtt utoljára jártam erre?
                  Talán egy másik ember élt a messzi idegen városban, akiről csak hittem, hogy én
                  vagyok? Az igazi lényem itt maradt a Nyírségben, fűzfák, nyírfák, búskomoly tájak
                  és nádasok között; az nem mozdult el a kertek alatt kanyargó gyalogösvényről, a
                  szilvafák hamvas árnyékai alól, a nádból vert kerítések alatt mendegélt, és együtt
                  fütyörészett a széllel?... S ugyanezért nem öregedett meg olyan gyorsan, mert
                  újholdkor nem nézett a háta mögé, beszélgetett a vadvizekkel, a sunyin lappangó
                  őszökkel, napraforgó magját rágta, és együtt repdesett lelke a gondtalan, vidám
                  seregélyekével?... Itt maradt a szívébe nőtt tájakon, mélázó őszökben, érzelmes
                  kertekben, dalokra emlékeztető lugasokban, igénytelen életet prédikáló
                  borházakban, hosszú estéjű falusi portákon, a temetőkben pihenő öregek körül...
                  Igen, ő az, aki megmaradt azok mellett, akik szerették, és nem keresett új,
                  múlékony pásztortüzeket a messziségben, nem futott hideg fényű lidércek után,
                  eldugta a fejét a párna alá, mint a vadmadár szárnya alá, midőn éjjel nagyravágyó
                  gondolatok látogatták meg, keresztet vetett, ha a boszorkány hívogatását hallotta
                  a kukoricás sóhajtozásában, megtartotta a virágvasárnapokat és a böjtöket, a régi
                  erkölcsöket és szívhangokat...
            </p>
				<p>
               Most már végre viszontláttam őt, aki nem felejtett el ősöket, nőket,
                  érzelmeket tisztelni, kutyát és lovat szeretni, nedves mezőkhöz ragaszkodni a
                  szülőföld szerelmével, az álmodozás zsákjába bújtatni a nyugtalanság malacait,
                  egyszerű madárhangba elképzelni azt, amit a messzi nagyvilág üdvként kínál...
            </p>
				<p>
               Igen, ilyen volt ő, szelíd és dacos, bátor a veszedelemben és erőtlen
                  a melankóliában, önfeláldozó a szerelemben és mámoros a barátságtól. Kerítéseken
                  járó, napi járóföldeket gyalogoló virrasztó és hűséges. Nem volt neki semmi sem
                  lehetetlen, ha szíve megtelt érzelmekkel.
            </p>
				<p>
               S egyszerre éreztem, hogy hívnak, várnak, nyitott szemmel virrasztva
                  gondolnak rám valahol. Két leánykar simogatását éreztem az arcomon, a keblemen, a
                  szívemen, hogy szinte könnyes lett a szemem. Talán sohasem érzett szerelem ébredt
                  fel bennem a leány iránt, akit csak karjaiban láttam a régi ház zöld zsalugáterei
                  között. Ő engem vár, engem szeret, a
                  másik
               , a fiatalember csak egy fantom volt, aki nekem az utat megmutatta a
                  szerelemhez, amelyre úgy vágyakoztam, mint a szomjúság.
            </p>
				<p>
               Én vagyok az, akit ez a leány szeret, és a délutáni jelenés csupán
                  varázslat volt, amint a délibábban meglátjuk néha a városokat, ahová
                  kívánkozunk.
            </p>
				<p>
               Régen nem érzett könnyedséggel öltözködtem fel, és nesztelenül
                  hagytam el Juliska házát. És meg voltam győződve arról, hogy e szerelmi
                  kirándulásomon láthatatlan vagyok, sérthetetlen vagyok, veszélytelen vagyok -
                  amint az már a szerelmesek szokása, amint kacskaringós útjaikra elindulnak.
            </p>
				<p>
               Az őszi éjszaka félelmei elmaradoztak mellőlem, mint a por hull le a
                  kocsikerékről. A hervadt fák között a tájról régen elszállott madarak hangjai
                  játszottak bújósdit. A madárijesztő, mint egy helyeslő jó barát állott a hold
                  félsarlója alatt. A száraz napraforgók megannyi őrök az út mentén, akik reám
                  vigyáznak, hogy bajom ne essen. A vén szélmalom elbújtatta üres, nagy fejét a
                  ködben, amely még a magasban repült. Szomjas úr kis háza úgy lapult meg a
                  homályban, mint a boldogság fészke. - Csak emlékezzetek, öregek, nem így volt
                  mindez, amikor meglepett a szerelem, hogy tőle nem szabadulhattok? Mikor a
                  sarkotokat összeveri valami dal vagy zene, amelynek eredetét, nem tudjátok?...
                  Mikor behunyt szemmel mentek a meredélyeken, mint a holdkórosok?
            </p>
				<p>
               Manapság már nem tudnék nappal sem eltalálni ahhoz a réshez, amely a
                  nádkerítésen található. A szilvafák gallyai lesodornák a kalapomat, és a kezem
                  bátortalanul lehanyatlana, mielőtt megkopogtatnám az ablakot. Ámde nem így volt
                  akkor, a nedvességtől párolgó őszi éjjelen, amikor a félhold elfátyolozott
                  tekintete biztatóan nézegetett alá mindazokra, akik az utat járták, lidércekre,
                  vándorlegényekre és szerelmesekre.
            </p>
				<p>
               Kopogtatásomra oly gyorsan nyílott a zsalugáter, mintha valaki már
                  nagyon régen állott volna mögötte dobogó szívére szorított kézzel.
            </p>
				<p>
               - Én szerelmesem - mondta egy holdvilágos hang, és kinyúlott a
                  kislányka, oly enyhén, mint a szellő.
            </p>
				<p>
               Csókok érték arcomat, amelyek tetőtől talpig megráztak. Hajzat simult
                  homlokomhoz, oly finom, amilyent csak álmában érez az ember. Hangok suhogtak be
                  szájamba, fülembe, mint édesded vizek, amelyektől örök életet nyerünk. Gyöngéd,
                  gondtalan, önfeláldozó ifjúság borult a vállamra, mint a mesebeli selyemszűr,
                  amelyben többé nem fázik meg senki. Leányillat lengett körül, amely illatát a
                  leányoknak akkor érezzük, mikor még ártatlanok vagyunk. Simogatások értek,
                  amellyel a végre megérkezett postagalambot szokás simogatni. Szavakat hallottam,
                  amelyekről már elfelejtettem azt is, hogy a szótárban előfordulnak. Úgy pihegett a
                  boldogság karjaimban, mint pelyhes madárka lélegzik. Dombocskák között vezetett
                  utam, mint a boldog utazóé, aki dalra zendül. Hosszú csókot kaptam emlékbe, hogy
                  az anyajegyként felejthetetlen maradjon szájamon. Kis derekat öleltem, amely oly
                  hajlékony volt, mint a tavaszi fák törzse. Mozdulatok, amelyek a tündérek
                  hintázására emlékeztetnek a harmatos virágokon; sóhajtások, amelyek a völgyekből
                  szállnak fel tavaszi reggelen: önfeláldozó hangok, amelyek oly üdvösségesek, mint
                  a csodatévő kápolnák csengettyűi, jöttek el velem emlékbe.
            </p>
				<p>
               Szomjas úr, mint afféle bolond ember, teljesen mezítelenül rohant a
                  ház körül. A szélmalomnál, a mogyorófabokrok mellett megállított egy kéz. A fiú -
                  György kapaszkodott a karomba, mint egy vadmacska.
            </p>
				<p>
               - Ugye onnan jön? - lihegte kíntól, gyötrelemtől fuldokolva, mintha
                  kígyó marta volna meg.
            </p>
				<p>
               A félhold a szélmalom tetején állott. A hajnal várakozásteljes
                  csendje üldögélt a csillagok szemében, a gyalogösvény lélegzetvételében.
            </p>
				<p>
               - Azt szereti, akit én szeretek - vergődött a fiú, mintha dárda fúrta
                  volna át a mellét, és nem leli helyét végtelen fájdalmában.
            </p>
				<p>
               Megsimogattam a fejét.
            </p>
				<p>
               - Én az apád vagyok - mondtam.
            </p>
				<p>
               - Tudom - felelt a fiú.
            </p>
				<p>
               *
            </p>
				<p>
               S ezután reggelig sétáltunk karonfogva az országutakon, a
                  gyalogösvényeken. Megbeszéltük jövendő életünket. Megbeszéltük Juliskát, akit a
                  fiú soha el nem hagy. Még a bolondos Ónodi-kisasszonyokról is volt néhány szavunk.
                  Férfiak módjára társalogtunk komoly gazdasági dolgokról. A házat tavasszal rendbe
                  kell hozatni egy jó kőművessel. A tavaszi vetést korán kezdjük. A leányról, ott a
                  messzi elmaradó házban, többé szó sem volt.
            </p>
				<p>
               - Tudnád-e a tücsköt utánozni? - kérdeztem a fiamat, amidőn a
                  napraforgók alatt megállottunk és magot szedtünk a tányérokból.
            </p>
				<p>
               - Hogyne! - felelt a fiú, és ciripelt, hogy a szívem
                  felvidámult.
            </p>
				<p>
               Összeölelkezve mentünk haza az úton. Juliska könnyes szemmel jött
                  elénk, és átkarolt mindkettőnket, mint egy szegény, hervadt karó áll a rózsafák
                  mellett, és egyenesen tartja őket.
            </p>
				<p>
               Piros abrosszal, kék asztalkendővel terítünk a nagy diófa alatt, mert
                  egyike volt a reggel ama fénylő őszi reggeleknek, midőn a tokaji hegy illata érzik
                  a Nyírségen. Rántottat ettünk, piros bort nevetve ittunk, és olyan jókedvünk
                  kerekedett, mintha hosszú-hosszú utazás után végre megtaláltuk volna egymást.
            </p>
				<p>
               Aztán nemsokára elutaztam, s búcsút vettem életem ezen évszakától is,
                  mint annyi mindent, elhagytam és elfelejtettem, ami az életben történt velem.
            </p>
				<p>
                  (1919. Tél.)
            </p>
				<p>
               .oOo.
            </p>
			</div>
		</body>
	</text>
</TEI>