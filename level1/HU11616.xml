<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11616" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A magyar Robinzon : Ujváry Miklós története </title>
            <author>
               <persName>
                  <surname>Radó</surname>
                  <forename>Vilmos</forename>
               </persName>
               <date from="1847" to="1919">1847–1919</date>
               <idno type="VIAF">121449143</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">37492</measure>
            <measure unit="pages">86</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A magyar Robinzon : Ujváry Miklós története </title>
               <date>2013-05-21</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/11600/11616/"/>
               <respStmt>
                  <resp>Original Electronic Edition</resp>
                  <name>Varjú Mária</name>
                  <name>Rónay Gabriella</name>
                  <name>Borcsiczky Krisztina</name>
               </respStmt>
            </bibl>
            <bibl type="printSource">
               <title>A magyar Robinzon : Ujváry Miklós története </title>
               <author>Radó Vilmos</author>
               <pubPlace>Budapest</pubPlace>
               <publisher>Athenaeum</publisher>
               <date>1909</date>
               <ref target="https://www.mek.oszk.hu/11600/11616/"/>
            </bibl>
            <bibl type="firstEdition">
               <title>A magyar Robinzon : Ujváry Miklós története </title>
               <author>Radó Vilmos</author>
               <date>1909</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-10-17"/>
      </revisionDesc>
   </teiHeader>
   <text>
      <body>
       
       
         <div type="chapter">
            <head>
             ELŐSZÓ.
            </head>
            <p>A Magyar Robinzon, Ujváry Miklós történetének a megírásánál egy könyv szolgált
               alapul, mely a XIX. század elején a következő címmel jelent meg: »Magyar Robinson,
               vagy Ujvári és Miskei Magyar Vitézeknek viszontagságai, és azoknak e’ világ’
               külömbféle részeiben történt tsodálatos esetei. Egy eredeti költeményes igazság.«
               Szerzője volt Szekér Aloysius Joachim, cistercita szerzetes, később tábori pap, aki
               erről a művéről azt mondja, hogy »történet béli valóságot költeményes
               környülállásokkal foglal magában s vele a magyar nyelv csinosítására, kiváltképpen
               pedig arra törekedett, hogy a hasznos mulatságot szerző könyveinknek szűkit
               annyira-mennyire kipótolja«.</p>
            <p>Hogy a Magyar Robinzon számottevő irodalmi termék volt, azt bizonyítja Beöthy Zsolt A
               Szépprózai Elbeszélés a Régi Magyar Irodalomban című művében. Hogy ezt a könyvet
               szerzője holta után is még sokáig olvasták, arról köztünk élő öreg emberek
               tanuskodnak, akik ezt az ifjukori olvasmányukat »boldog órák szép emlékeképpen«
               emlegetik. Hogy sokat olvasták, arra meg az a körülmény vall, hogy csak éppen
               irmagnak maradt meg belőle egy-két példány.</p>
            <p>Szekér Joachimnak e becses könyvét megmenteni a feledéstől volt célom, midőn
               átdolgozására vállalkoztam.</p>
            <p>Budapesten, 1899 május havában.</p>
            <p>Radó Vilmos.</p>
          
         </div>
         <div type="chapter">
            <head>
              I.
            </head>
               <head>
                Ki volt Ujváry Miklós atyja. - Miért ellenezte özvegy
                     Ujváryné, hogy fiából katona legyen. - Miklóst Egerbe küldik jogot tanulni. -
                     Milyen hatással volt Miklósra barátja, Geréb Mátyás.
               </head>
               <p>A mi történetünk hőse, Ujváry Miklós, Révkomáromban született 1686-ban. Atyja,
                  Ujváry Ádám, ezredes volt I. Lipót hadseregében. Hősiesen harcolt Buda
                  visszafoglalásánál, kitüntette magát Szalánkeménnél, a Tisza torkolatánál, ahol
                  Badeni Lajos tönkre tette a török hadsereget, és része volt Eugen szavoyai herceg
                  alatt a zentai diadalban. Itt azonban egy török ágyúgolyó elvitte a jobb lábát. Öt
                  hónapig feküdt Ujváry Ádám ezredes a szegedi kórházban, de a sebet sehogy sem
                  tudták begyógyítani s 1698-ban bele is halt.</p>
               <p>Özvegye, Hanták Erzsébet, szerető gonddal nevelte a hátramaradt három atyátlan
                  árvát. A legidősebb, Miklós, aki atyja halálakor már tizenkét esztendős volt, a
                  komáromi latin iskolába járt. A két leányt, Ágnest és Magdolnát, maga az édesanya
                  oktatgatta otthon. A szegény özvegy bánatos lélekkel emlékezett vissza azokra a
                  súlyos gondokra, amelyeket neki az ő boldogult ura katona-élete okozott volt.
                  Eszébe jutott a sok álmatlan éjtszaka, midőn az aggodalmaktól lázas képzelete
                  szünes-szűntelen a legborzasztóbb helyzetekben láttatta vele férjét, aki hónapok
                  hosszat időzött az ő családjától távol a táborban. Majd vértócsában fetrengve
                  látta férjét, roncsolt tagokkal, egy testhalom alján. Majd úgy, amint súlyos
                  sebekkel borítva fekszik a csatasíkon, mindenkitől elhagyva, egy korty vízért
                  lelkendezve, elepedve. Majd pedig, amint holtan viszik őt bajtársai puskákból
                  hevenyészett ravatalon. Hát még, ha a közelmult szomorú időkre gondolt, mikor ott
                  ült Szegeden ura kórágya mellett és szemtanuja volt keserves kínszenvedéseinek és
                  halálának. Azért az aggódó anyának a szívébe nyilallott, valahányszor elgondolta,
                  hogy az ő szeretett fia, Miklós is katona találna lenni. Gondosan került mindent,
                  amiről csak sejthette is, hogy fiában a katonai pálya iránti hajlamot
                  éleszthetné. Ha atyjukról beszélt gyermekeinek, minduntalan annak vesződségeivel
                  és kiállott szenvedéseivel hozakodott elő, de sohasem vitézi tetteivel,
                  kitüntetéseivel s a hadi élet okozta egyéb gyönyöreivel. Maga válogatta meg Miklós
                  számára a könyveket, amelyeket szabad óráiban olvasott, s a társakat, akikkel
                  érintkezett.</p>
               <p>Hogy a családnak más vagyona nem volt, mint az a kis nyitramegyei birtok, amelyet
                  Ujváryné az ő atyjától örökölt volt, az özvegy elhatározta, hogy fiát a
                  közhivatali pályára szánja. Mikor tehát Miklós a komáromi latin iskolát
                  végigjárta, elküldte őt édesanyja Egerbe, hogy ott jogot tanuljon. Ott ugyanis
                  Ujvárynénak egy Geréb Imre nevű unokatestvére lakott, aki Telekessy egri püspöknek
                  a jószágigazgatója volt. Ennek a gondjára bízta az ő fiát és erősen a lelkére
                  kötötte rokonának, hogy tartson tőle távol minden káros befolyást, de különösen
                  óvja meg olyan hatásoktól, amelyek szeretett gyermeke lelkében a harci hajlamot
                  szíthatnák.</p>
               <p>Szegény Ujváryné! Dehogy küldte volna az ő szemefényét, Miklóst, Egerbe, ha sejti,
                  hogy éppen az ő atyjafia háza rejti azt a veszedelmet, amelytől gyermekét megóvni
                  volt élete legnagyobb gondja. Volt ugyanis Geréb Imrének egy Mátyás nevű fia,
                  Miklóssal egyívású, aki a prókátorságra készülvén, szintén a jogot tanulta. A két
                  ifjú egy szobában lakott, együtt tanult, együtt mulatott, együtt építette ábrándos
                  lélekkel a jövő ragyogó légvárait.</p>
               <p>Ámde Geréb Mátyásnak sehogy sem volt ínyére a tanulás. Gyermekkora óta a katonai
                  pályára vonzotta őt hajlama és vágya. Az alsóbb iskolákat, úgy ahogy, csak végig
                  tanulta, de már a jogakadémiára csakis atyja kényszerítésére ment. Az öreg
                  Gerébnek kapóra jött volt rokonának, Ujvárynénak, az az elhatározása, hogy fiát,
                  Miklóst, Egerbe az ő házához adja. Sokat remélt a női gyöngédséggel nevelt Miklós
                  társaságától. Azt hitte, hogy ez jámbor erkölcseivel majd szelidítőleg hat az ő
                  Matyi fia átalkodott természetére. Hiú reménység! Mintha bizony fával faragnák a
                  vasat s nem megfordítva. Aztán meg Miklós sem volt ám olyan tedd ide, tedd oda
                  természetű legény, mint amilyennek hitték. Ott lappangott lelke legmélyén, az édes
                  atyjától örökölt harcias szellem, amelyet ideig-óráig el lehetett ugyan nyomni, de
                  megsemmisíteni végképp meg nem semmisíthettek. S hogy most barátja szenvedelmének
                  a lángja átcsapott lelkébe, az a szunnyadozó szikra hirtelen fellobbant. Nemsokára
                  a két ifjú Werbőczy helyett oly könyveket forgatott dugva, amelyekben vitézi
                  tettek és harci kalandok voltak leírva.</p>
             
         </div>
         <div type="chapter">
            <head>
             II.
            </head>
               <head>
                 II. Rákóczi Ferenc győzelmei. - Miklós és barátja,
                     Mátyás, Dobó Miklós síremléke előtt. A barátok tanakodása és szökése.
               </head>
               <p>Ez időben történt, hogy II. Rákóczi Ferenc, ki a fellázadt felsőtiszai nép
                  meghívására a szabadságért küzdőknek az élére állt volt, Munkács városa utcáin és
                  Tiszabecsnél első diadalait aratta a császári seregeken. Riadó örömtől hangzott az
                  egész ország. Rákóczi győzelmes zászlói alá csak úgy özönlöttek mindenfelől az
                  emberek, ifjak és vének, nemesek és jobbágyok. Rövid időn hatalma alá kerítette
                  majdnem egész Magyarországot és Erdélyt. Katonái, a Bocskay, Bethlen és Thököly
                  félelmes kurucainak méltó utódai, 1704-ben már Bécs körül száguldoztak. A
                  várhelyek nagyrészt önként megnyitották kapuikat; a lakosság pedig a lelkesedés és
                  az öröm ujjongásai között úgy fogadta Rákóczit, mint a várva-várt szabadítót és
                  segítette őt az idegen őrség lefegyverzésében. Az egymásután érkezett győzelmi
                  hírek még a leghiggadtabb természetű emberekben is nagyfokú izgatottságot szültek,
                  Miklóst és Mátyást pedig valóságos lázas állapotba ejtették. Az egész napot a
                  Gólya című vendéglőben töltötték, ahol az öreg diákoknak a gyülekező helye, a
                  tanyája volt s ahova minduntalan hoztak mindenféle igazi és koholt híreket, hogy
                  itt meg itt kétezer főnyi kuruc sereg megsemmisített tízezer emberből álló
                  labanc-sereget, hogy ebben meg ebben az erdőben Vak Bottyán emberei elemelték a
                  császári hadipénztárt ötszázezer aranyforinttal, hogy a pataki, a nagyszombati, a
                  debreczeni főiskolákat be kellett zárni, mert a diákok egytől-egyig beállottak
                  Rákóczi seregébe, s így tovább.</p>
               <p>A német-utcai diáktanyáról Miklós és Matyi egyszer délután felsétáltak a várba,
                  amely szintén a kurucok kezén volt s ahol minden kő az ősök vitézségét hirdette.
                  Egy téres üreghez értek, amelynek közepén vörös márványból készült római kőkoporsó
                  állott. A koporsó tetején, szintén márványból faragva, hosszú szakállú vitéz,
                  amint hanyatt fekve alussza az örök álmot. Körülötte a töröktől elszedett ágyúk, a
                  falakon török fegyverek, zászlók s egyéb győzelmi jelek. Ezt a kenotáfiumot (üres
                  sír) Dobó Istvánnak, az egri vár vitéz védelmezőjének tiszteletére emelte az
                  utódok kegyelete. A két ifjura ez az emlék az ő komorságával rendkívül mély
                  benyomást tett. Sokáig szótlanul állottak előtte, az üreg nagy vaskapujának a
                  rácsait fogva.</p>
               <p>- Miklós barátom - szólt Matyi, a hallgatást megszakítva - én ezt a tétlen, henye
                  életet meg nem állom tovább. Megöl a szégyen, ha rágondolok, hogy még mindig
                  itthon lebzselek, holott tanulótársaim nagyrészt táborba szálltak s azóta tűrnek,
                  izzadnak, harcolnak, véreznek a szabadságért. Ma-holnap nem lehet mást látni
                  itthon, csak nyomorékokat, aggastyánokat, gyermekeket, asszonyokat meg mi
                  kettőnket. S miért kell nekünk a világ csúfjára a kuckóban ülnünk? Azért, mivel
                  atyám, ámbár a világ előtt a kurucokkal tart, mert hiszen a püspök Rákóczinak
                  fő-fő embere, s akinek a szekere farán ülsz, annak a nótáját dúdoljad, - de titkon
                  gyűlöli Rákóczit s vele együtt az egész szabadságharcot, mert tavaly felakasztatta
                  egyik sógorát, Máté Gergelyt, aki Rabutin császári generálisnak a kémje volt s
                  akit Palóczy emberei Görgénynél elcsíptek.</p>
               <p>- Én is sokat töprenkedtem már a mi helyzetünkön - felelt Miklós. - Nem törekszik
                  az a mi javunkra, aki bennünket ilyen szégyenletes állapotba juttat. Nincs más
                  mód, ki kell ezt nyiltan és kereken jelentenünk, te édesatyádnak, én meg az
                  édesanyámnak és kérnünk kell őket, engedjenek bennünket szépszerivel elmenni oda,
                  ahová az ilyen válságos időben a hazafias kötelesség szólít minden embert, aki
                  épkézláb s akinek annyi erőt adott az Isten, hogy kardot tud fogni.</p>
               <p>- Kértem, rimánkodtam már én édesatyámnak, nem egyszer, de százszor. Az én öregem
                  váltig azt hajtja, hogy amíg ő él, az ő házában az történik, amit ő akar. Ő pedig
                  azt akarja, hogy itthon maradjak. A te kérelmed sem fogja édesanyád szándékát
                  megváltoztatni. A minap került véletlenül a kezembe egy levele, amelyben esdve
                  kéri az én öregemet, hogy kivált most, ebben az izgalmas, háborús időben,
                  vigyázzon rád, mint a szeme fényére, hogy valahogy kedved ne kerekedjék katonának
                  elmenni, mert ha miattad is olyan félelmet kellene kiállnia, mint amilyet atyádért
                  kiállott volt, úgy az őt idő előtt sírba vinné. A nyilt fellépéssel tehát nemcsak
                  hogy semmire sem megyünk, hanem ellenkezőleg, súlyosbítjuk helyzetünket, mert
                  felkeltjük az én öregem bizalmatlanságát, aki aztán minden lépésünkre vigyázni
                  fog. De annál többet érünk el, ha férfias cselekedetre szánjuk el magunkat. Az én
                  indítványom ez. Tegnap jött haza a mi szomszédunk, Faragó Nagy Pál uram,
                  Mezőkövesdről s azt beszélte, hogy Kövesden a jövő csütörtökre várják Pekry Lőrinc
                  grófot, aki két lovasdandárral jön a Kunságból s aki Miskolczon fog Bercsényi
                  Miklós gróf seregével egyesülni. Menjünk el holnap éjfél után Mezőkövesdre és
                  álljunk be Pekry Lőrinc seregébe huszároknak.</p>
               <p>Miklós nem sokat habozott. Barátja oly élénk színekkel tudta a hadi élet
                  dicsőségét festeni, hogy nem gondolt édes anyjára, nem arra a nagy bánatra,
                  amelyet neki ezzel a lépéssel okozni fog, és beleegyezett a szökés tervébe. Az
                  előkészületekkel nem sok dolguk volt. Egy kis fehérnemüt kötött mindegyike
                  batyuba, ezt a hónuk alá fogták és éjfél után lopva kiosontak a házból. Mire
                  pitymallani kezdett, már ott jártak Maklár nevű falun túl. Nemsokára elérték a
                  Budáról Kassára vezető országutat. Itt az árok szélén leültek, hogy a három órai
                  gyors gyaloglás után egy kis pihenőt tartsanak.</p>
             
         </div>
         <div type="chapter">
            <head>
               III.
            </head>
        
               <head>
                 Miklós megbánást érez. - Mikép akarja Matyi az ő barátja
                     aggodalmait eloszlatni. - Hogy fogadja a két szökevényt elébb Pekry Lőrinc
                     kapitánya, majd pedig maga a hadtest-főparancsnok.
               </head>
               <p>Az álmatlanságtól és a hosszú úttól elfáradva szótlanul ült az út szélén a két
                  szökevény. Matyi, mint rendesen, a hírnév és dicsőség fényében tündöklő jövőről
                  álmodozott, míg Miklósban most legelőször szólalt meg a lelkiismeret intő szózata.
                  Fúrta erősen a lelkét az a gondolat, hogy ő, aki legcsekélyebb ügyét az
                  édesanyjával szokta volt megbeszélni, aki a legkisebb dologra is csak szülője
                  tanácsára tudta magát elszánni: most ezt az egész életre döntő lépést nemcsak az
                  édesanyja tudta és beleegyezése nélkül teszi, hanem egyenesen az ő akarata
                  ellenére.</p>
               <p>- Matyi barátom - szólt szomorú hangon Miklós - én kezdem megbánni ezt a
                  lépésünket. Mit szól majd édesanyám, ha megtudja, hogy elmentem katonának? Nem
                  fogja-e őt szökésem híre beteggé búsítani? Ahelyett, hogy mint egyetlen fia
                  támasza, istápja lennék, szívtelenül elhagyom őt és nővéreimet, csakis magamra
                  gondolva. Ahelyett hogy vénségét felvidítsam, bánatot és keserüséget szerzek neki.
                  Nem lehet az Isten áldása az olyan életúton, mely a szülők mély megbántásával
                  kezdődik. Félek, nagyon félek, hogyha vissza nem térünk, ezerszer meg fogjuk ezt
                  a tettünket bánni.</p>
               <p>- Gyerekes beszéd - felelt ingerülten Matyi. - Az Isten áldása Rákóczival s az ő
                  harcosaival van. Csakis az olyan emberből válik valami, aki sajátos képességének
                  megfelelő életpályát választ. A siker, az áldás éppen az ilyen emberek életét
                  szokta kisérni. A te édesanyád pedig, ha eleinte rosszul esik is neki, hogy a
                  magad esze után indultál, csakhamar ki fog békülni, ha látja, hogy vitézséggel
                  ismertté tetted nevedet az egész országban és a saját emberségedből köztisztelt
                  állásra jutottál. Csakis így lehetsz majd igazán anyádnak öreg korában istápja,
                  nővéreidnek támasza. De ha a te kislelküséged téged mégis a visszatérésre késztet,
                  ám tessék! Eredj vissza, légy az anyámasszony katonája. Én azonban az egész város
                  csúfjára vissza nem megyek, ha nehezemre esik is tőled megválni.</p>
               <p>Alig hogy Matyi e beszédét befejezte, íme, nagy porfelleg emelkedett az
                  országúton. Nemsokára lovak dübörgése és nyerítése, emberek hangos beszélgetése
                  és fegyverek csörtetése hirdette egy lovas sereg közeledését. Előcsapatja volt ez
                  annak a két lovasdandárnak, amelyeket Pekry Lőrinc gróf Erdélyből kihozott s a
                  Kunságban kiegészített volt s most Bercsényi Miklós gróf főparancsnok hadtestéhez
                  vezetett. Matyi véget akarván vetni az ő barátja habozásának, kapta magát,
                  odalépett a csapat élén lovagló kapitányhoz s így szólt:</p>
               <p>- Vitéz kapitány úr! Két ifjú, aki harci tűztől lángol, felajánlja ezennel karját
                  Pekry Lőrinc grófnak. Kérjük a kapitány urat, adjon kardot a kezünkbe és módot
                  kimutatnunk, hogy nem vagyunk méltatlanok arra, hogy ennek a hírneves seregnek a
                  soraiban harcoljunk.</p>
               <p>- Ez aztán derék beszéd és katonás fellépés - felelt barátságos mosolygással a
                  nagybajuszú kapitány. - Az ilyen, bátor szívű, nyilt eszű, délceg legények számára
                  mindig van hely a Pekry Lőrinc seregében. Itt a tenyerem, csapjatok belé, fiaim!
                  Kövesden bemutatlak benneteket a vezérnek. Ha ő beleegyezik, amiben nem
                  kételkedem, kaptok lovat, fegyvert és ruhát és lesztek Rákóczi Ferenc huszárjai.
                  Az én számításom szerint nem telik bele egy-két hét és bőven lesz alkalom
                  bátorságtoknak jelét adni.</p>
               <p>Ezzel a két barát markába csapott a kapitánynak. Matyi örömtől sugárzó arccal,
                  mert hiszen ifjú életének álmát látta e pillanatban megvalósulni. Miklós vívódó
                  lélekkel ugyan, de azért szintén derültséget mutatva, hogy szomoruságát valahogy
                  csüggedésre vagy félelemre ne magyarázzák.</p>
               <p>Még az nap délután Kövesdre érkezett a két dandárral maga Pekry Lőrinc is, aki az
                  ifjakkal beszédbe elegyedvén, megkérdezte tőlük, hogy kicsodák? mivel foglalkoztak
                  eddig? igazán, szívük sugallatát követve állanak-e be katonának s nem pillanatnyi
                  kalandvágyból-e? Tudják-e, helyeslik-e szüleik ezt a lépésüket? Atyailag
                  figyelmeztette őket, hogy hányják-vessék meg jól a dolgot. Még most megmásíthatják
                  a szándékukat, de holnap már későn lesz.</p>
               <p>Miklósnak tehát módjában lett volna még az utolsó percben, megtérni. De vagy hogy
                  a szíve mélyén lappangó harcias hajlam kerekedett felül a döntő pillanatban s az
                  bírkózott le lelkében minden aggodalmat és tépelődést, vagy hogy Matyi előtt
                  szégyelte a meghátrálást s tartott tőle, hogy a gyávaság szinében találna feltünni
                  - elég az ahhoz: a vezér kérdéseire épp oly határozottan, mint Matyi, azt
                  felelte, hogy gyermekkora óta táplált hő vágyának engedve áll be katonának s hogy
                  utólagosan édesanyja is helyeselni fogja ezt a lépését. Erre Pekry Lőrinc forma
                  szerint felvette a két ifjut a kuruc hadseregbe. Kaptak rövid kék dolmányt
                  gazdagon zsinórozva, piros nadrágot, sárga csizmát, aba-posztóból fehér
                  köpönyeget, a kardkötőre röviden akasztott tarsolyt és csúcsos kalpagot. A nyerget
                  fecskefarokra szabott cifra csótár borította. Fegyverük volt fringia-kard,
                  háromélű hosszú tőr, egypár pisztoly és karabély. A vezér egy öreg strázsamestert
                  bízott meg azzal, hogy oktassa őket a lovaglásban és a fegyverforgatásban.</p>
               <p>S a két barát jó tanulónak bizonyult. Rövid időn bámulatos haladást tanusítottak
                  minden hadgyakorlatban. Szemesek és ügyesek voltak, a szolgálatban pontosak és
                  megbízhatók, elannyira, hogy a hadakozásban, amelynek kellő közepébe már két
                  héttel azután becseppentek, apróbb, de következményeikben fontos dolgokat bíztak
                  reájuk, mint egy-egy előőrs vagy veszedelmes kémjárat vezetését, amit ők legtöbb
                  esetben a legjobb eredménnyel, de mindannyiszor feljebbvalóik teljes
                  megelégedésére vittek véghez. Miklós szigorú kötelességtudással, megfontolva és
                  csendes higgadtsággal végzett mindent, Matyi hévvel, szenvedéllyel, vakmerő
                  bátorsággal.</p>
             
         </div>
         <div type="chapter">
            <head>
              IV.
            </head>
        
               <head>
                Ujváry és Geréb vitéz tettei. - Az ónodi gyűlés után
                     rosszra fordul a kurucok ügye. - Geréb Mátyás elesik a csatában. - A trencséni
                     veszedelem.
               </head>
               <p>Ujváry és Geréb Mátyás annyi jelét adták a bátorságnak s a rettenhetetlenségnek,
                  hogy nemcsak ezredükben lettek híresekké, hanem kezdték nevüket emlegetni az egész
                  kuruc hadseregben. Azokban a ritka merészségű haditettekben, amelyekben a
                  Rákóczi-féle hadjárat oly gazdag volt s amelyek a hadviselés egész történetében
                  ritkítják párjukat, többnyire részt vett a két híres-neves huszárhadnagy, Ujváry
                  Miklós és Geréb Mátyás is. Ott voltak 1706-ban a győrvári ütközetben s jókora rész
                  jutott nekik annak a híres Balogh Ádám-féle huszárezrednek a dicsőségéből. Ez az
                  ezred ugyanis, hogy lóháton nem lehetett harcolni, leszállott a lóról és gyalog
                  támadta meg az ellenséget oly erővel, hogy vad futásra kényszerítette, sőt a híres
                  Heister generálist is elfogta. Része volt Ujvárynak és Geréb Matyinak abban a
                  huszárcsinyben is, midőn Bornemissza tizenötödmagával Pozsony és Nagyszombat
                  között áttört a császáriak vonalán s elfogta Stahremberg Miksa gróf vezérlő
                  generálist. Nemsokára ismét áttörte ez a kisded csapat az ellenséges vonalat, a
                  császáriak szeme láttára átúszott a Vág zajló vizén és Nyitrára vitte a fogoly
                  altábornagyot. Vajda András és Réthey János ezredesek alatt hatszáz huszártársával
                  átúszott a mi vakmerő két hadnagyunk a Garamon Csatánál, bejárták Privigyét,
                  Németprónát, átmentek a Tacskó-szoroson Trencsénbe, onnan Zsolnán át Bicsére, ahol
                  győzelmes utcai harcot vívtak, Lipótvár alatt megverekedtek egy császári
                  hadcsapattal, Pöstyénnél átkeltek a Vágon és Galgóczon át Érsekujvárra érkeztek.
                  Végezték pedig ezt a kalandozást öt nap alatt.</p>
               <p>Ámde az ónodi országgyűlés után, amelyen Rákóczi hívei azt határozták, hogy
                  Magyarország elszakad az ausztriai háztól, úgy látszott, aláhanyatlott a fejedelem
                  szerencse-csillaga. A külföldi fejedelmek, akik őt felbiztatták s neki mindenféle
                  segítséget igértek volt, galádul cserben hagyták. Vezérei viszálkodtak és fonákul
                  hajtották végre hadi parancsait és rendeleteit. Pénzforrásai kiapadtak. Seregei
                  megfogytak. Tizedelte a pestis, de meg szöktek is egyre katonái.</p>
               <p>De azért a fejedelem el nem csügged. Összeszedi emberei színét-javát és siet a
                  szorongatott Trencsén segítségére.</p>
               <p>Augusztus 4-én összetűz Heister Szigberttel, aki aközben a fogságból kiszabadult,
                  s most nagy sereggel szintén Trencsénbe igyekszik, hogy a császáriakat utolsó
                  ostromra vezesse. Kemény tusa fejlődik. Perzselő sugarakat lövell az augusztusi
                  nap. Izzadnak a harcoló felek a nagy munkában. Már-már győzelmesen nyomul előre a
                  kurucok középhada, amelyet maga a fejedelem vezérel. De Pekry Lőrinc, kire a jobb
                  szárny vezetését bízták volt, ügyetlenül végzi a feladatául kiszabott mozdulatot.
                  Ezt észreveszi Pálffy János, a császáriak egyik hadvezére, s nyomban ráküldi a
                  rácokat s egy lovascsapatot. - Egy kuruc lovasezred, ugyanaz, amelyben Ujváry és
                  Geréb Matyi szolgáltak, ott állott tartalékban egy magaslaton a középhad s a jobb
                  szárny között. Ujváry éles szeme észreveszi Pekry Lőrinc veszedelmét. Odavágtat a
                  kapitányhoz s jelenti, hogy baj van a jobb szárnyon. Ennek sem kellett több.
                  »Rajta, fiuk, utánam!« kiáltott. S az alföldi legények, mint a sistergő
                  istennyila, csapnak le a megrémült rácokra. Harci ádázatukban sivalkodnak. Még a
                  paripáik is marják az ellent. Ujváry közelében féktelen dühvel tör, vág, zúz Geréb
                  Mátyás. Valóságos mészárlás, amit véghez visz. Többet levág az ellenségből
                  egymaga, mint amennyit levágnak tizen a társai közül. Pedig azok is ugyancsak
                  dolgoznak. Egyszerre csak a velőket megrázó sikoltást hall Miklós. Odanéz... hát
                  Matyit, az ő szegény Matyi barátját látja, amint szívéhez kap, amint
                  halálsápadtság borítja el arcát, amint leesik lováról, miként a fadarab... Előre,
                  előre!... Társai ott száguldanak el a szerencsétlen ifju holttestén... Előre,
                  előre!... Fojtsd el könnyeidet, szegény Ujváry Miklós! Nincs a harcban helye a
                  szívérzelmeinek!... Előre, előre!... Vágjad, vágd az ellenséget!...</p>
               <p>Mi haszna vágják, mi haszna aprítják?! Mi haszna halt meg Geréb Mátyás sok derék
                  bajtársával együtt?! Még csak a győzelmet sem szerzik meg drága életük árán! Mert
                  jóllehet huszártársaik felkoncolják a rácokat s megfutamítják Pálffy dragonyosait
                  - de Pekry Lőrinc se lát, se hall, hanem futásnak ered eszeveszetten és viszi
                  magával az egész jobb szárnyat. Rémülve látja ezt Rákóczi Ferenc. Odavágtat
                  lóhalálában, hogy észre térítse a futamodókat. Két széles árkon már átugrott arabs
                  ménje, de a harmadiknál megbotlik és nyakát szegi. Vagy tizenöt lépésnyire esik a
                  fejedelem lovától. Szárnysegédei, cselédei sietve viszik biztos helyre az
                  eszméletlent. Mire másnap magához tér, megtudja, hogy elvesztette a csatát.</p>
             
         </div>
         <div type="chapter">
            <head>
            V.
            </head>
        
               <head>
                Ujváry Miklós harminckét huszárral megmenekedik. -
                     Érsekujvár előtt egyesülnek Bercsényi seregével. - Miklós haza megy Komáromba.
                     Itt megtudja, hogy anyja meghalt s hogy egyik nővére kolostorba ment.
               </head>
               <p>A Trencsén alá vezetett szép sereg az augusztus 4-diki szerencsétlen ütközet után
                  nagyrészt szétoszlott. Akik futással mentették meg életüket, egyenként vagy apróbb
                  csapatokba verődve bolyongtak, bújdostak kopár hegyek járatlan vízmosásában s a
                  vadon erdők sötét sűrüjében. Egy ilyen elzüllött huszárcsapatot - harminckét
                  emberből állót - vezetett Ujváry Miklós főhadnagy Érsekújvár felé, amely akkoron a
                  felkelők fő erőssége volt az északnyugoti felvidéken. Csak nagy üggyel-bajjal és
                  hosszú kerülőkön tudtak a szerte portyázó császáriak elől kitérni. Végre, sok
                  küzdelem és nélkülözés után, szeptember 7-én késő este vetődtek Nagysurány
                  határába. A kuruc sereg őrszemei az adott jelszóra bebocsátották őket a
                  mezővárosba, ahol Borbély ezredes egy embert adott melléjük, hogy kalauzolja őket
                  Bercsényi seregéhez.</p>
               <p>A sötét éjben gondolatokba elmerülve nyargalt hóka lován jó Ujváry Miklós.
                  Szótlanul követik őt a vert had emberei. Lelkükben csendes mélaság, mint a
                  csillagos mennybolton, amely reájuk borul. - De mi az? Mily édes hangok csapják
                  meg egyszerre fülüket? Elébb szaggatottan, amint a meg-meglebbenő éji szellő
                  egy-egy elhaló akkordot hoz feléjük. Aztán, amint előbbre haladnak, mind erősebben
                  és összefüggőbben hatol hozzájuk ezernyi férfitorokból kelő bűvös-bájos kardal. A
                  jól ismert Rákóczi-nóta az, amelynek majd szenvedelmes, tüzes, majd meg kesergő,
                  bánatos melódiája megrezegteti embereink lelkében a legérzelmesebb húrokat. -
                  Tovább haladnak. A kalauz egy magaslatra vezeti a kis csapatot. Előttük tágas róna
                  terül el. Bercsényi Miklós gróf hadtestét látják maguk előtt száz meg száz
                  tábortűz fényénél. Egy része pihen, más része, egy-egy lobogó tüzet körbefogva,
                  bizalmasan beszélget, míg mások, karba összeállva, kuruc dalokat énekelnek. Most
                  ismét rágyújtanak egyre:</p>
               <p>Sebes víz a Garam, siet a Dunába -</p>
               <p> Kurucok tábora éppen ott megszálla.</p>
               <p>Verik a rézdobot, fújják a trombitát -</p>
               <p> A sok nyalka kuruc üli a paripát.</p>
               <p>Nagy Rákóczi jár az gyönyörű mezőben,</p>
               <p> Rettenetes kardja villog a kezében.</p>
               <p>Kardjával felmutat Esztergom várára,</p>
               <p> Vár tornyán lobogó császár zászlójára.</p>
               <p>Éjten-éjjel egyszer az álgyú hármat szól,</p>
               <p> Hát az sok kuruc az várra csak úgy omól.</p>
               <p>Tüzes garanáttúl világos az éjjel -</p>
               <p> Hajh, sok anya fia borúl ott be vérrel.</p>
               <p>Hasad a szép hajnal, piros a hegyoldal -</p>
               <p> Esztergom várába Rákóczi felnyargal.</p>
               <p>Hogy örültek embereink, hogy megint egy nagy kuruc sereget láttak, telve
                  bizalommal és harci lelkesedéssel! Hogy repesett a szívük abban a reményben, hogy
                  ennyi lelkes társsal együtt rövid nap új csatában kiköszörülhetik a kuruc
                  fegyveren a minap esett csorbát, amelyet ugyancsak élénken emlékezetükbe
                  visszahívott a táborból hozzájuk felhangzó következő nóta:</p>
               <p>Kurucok, kurucok, hajh szegény kurucok -</p>
               <p> De megsötétedett ti fényes napotok!</p>
               <p>Óh gonosz szerencse, óh keserves óra...</p>
               <p> Trencséni mezőnek vérrel borítója.</p>
               <p>Sok ezren borúltak ott önnön vérekben,</p>
               <p> Mások tántorodtak régi hívségekben...</p>
               <p>E dal hallatára Miklós szeméből kicsordult a könyű. Az ő kenyeres pajtása, a
                  szerencsétlen Geréb Mátyás képe jelent meg lelki szeme előtt, amint utóljára
                  látta, amint halálsápadtan a lováról lebukott. Óh, hogy még csak egy utolsó
                  kézszorítással sem tudott tőle örökre búcsut venni!...</p>
               <p>Nemsokára számtalan bajtárs, ismerős és ismeretlen, zsibongta körül a kis
                  csapatot. Lehetetlen volt feleletet adniok mindarra a tengernyi kérdésre,
                  amelyekkel őket megrohanták: hogy esett, mint esett Trencsénnél az a nagy
                  szerencsétlenség? Kiváncsiságukban dehogy törődtek azzal, hogy ezek a szegény
                  huszárok jó egy hónapja, hogy a nyerget el nem hagyták, hogy nagyon rájuk férne
                  egy kis pihenés. Beszélniök kellett nekik egész kivilágos-kivirradtig.</p>
               <p>A trencséni csata után a kuruc kémek mind azt hozták hírül, hogy Heister vérszemet
                  kapott s egyenesen Érsekújvárnak veszi útját. Már több egy hónapjánál Bercsényi
                  egyre várja nagy türelmetlenül a császári seregeket, hogy visszafizesse kamatostul
                  a minapi kölcsönt. De hiába várta őket, mert Heister a Dunántúlra vonult Esterházy
                  Antal ellen.</p>
               <p>A hadakozásban beállott ezt a szünetet Ujváry Miklós arra használta, hogy a vezér
                  engedelmével elment Komáromba meglátogatni az övéit, akiktől már hat esztendeje,
                  hogy elszakadt volt s akikkel az utolsó izgalmas években még levelet sem igen
                  váltott.</p>
               <p>Hogy dobogott a szíve, mikor a tágas Rozália-téren végigment, de kivált, mikor a
                  kiskapun belépett szülőháza tornácára! Az öreg Vera fogadta, a ház régi cselédje,
                  aki Miklóst még mint csecsemőt hordozta volt a karján. Nem ismert rá. Ujváry
                  elérzékenyülve borult a nyakába, úgy ismertette meg magát vele.</p>
               <p>- Óh, drága lelkem, kis úrfim - kiáltott a hű cseléd és hangosan sírt örömében -
                  de megszépült, de megemberedett! Eszem azt a gyönyörű lelkét! Alig tudok betelni
                  nézésével! Szakasztott mása az én boldogult nagyságos uramnak, az Isten
                  nyugosztalja békében! - S ez így ment volna talán még egy óra hosszat is, ha a
                  zajra ki nem jön a szobából Miklós húga, Magdolna. Ez bezzeg tüstént ráismert édes
                  testvérére. Egymást átölelve sokáig sírtak, zokogtak. Különösen, mikor Magdolna
                  elbeszélte, hogy édes anyjuk hosszú betegeskedés után éppen három hónappal azelőtt
                  meghalt s hogy Ágnes már két év óta apáca Pozsonyban. Futott be Miklós az
                  ágyas-házba, leborult édesanyja ágyára s ott maradt sokáig, sokáig. Szíve nagy
                  fájdalma görcsös vonaglásban nyilvánult, amely meg-megrázta egész testét. Aztán
                  megint édes testvére nyakán zokogott hosszan, hangosan.</p>
               <p>A testvérek síránkozásának véget vetett egy magas, vagy harminc esztendős barna
                  férfiu, aki minden bejelentés nélkül benyitott a szobába. Fábry József, városi
                  tanácsos volt, Magdolna férje, aki megtudván sógora megérkezését, sietett az ő
                  üdvözlésére. Csak most tudta meg Ujváry álmélkodva, hogy Magdolna testvérhúga már
                  másfél év óta férjnél van. Még nagyobb volt meglepődése, mikor húga előhozta
                  négyhónapos kis leánykáját és Miklós karjaiba tette.</p>
               <p>Magdolna kis családjának meleg, bizalmas körében Miklós csak egy rövid hetet
                  tölthetett, csak annyi szabadságot kapott. Ez idő alatt minden áldott nap
                  ellátogatott a temetőbe az ő édesanyjához, hogy haló poraiban engesztelje,
                  békéltesse őt azért a nagy fájdalomért, melyet neki okozott volt s amely,
                  meglehet, sírba vitte azt az áldott jó asszonyt. Ha ott a drága hantokra ráborult,
                  édes béke és megnyugvás szállotta meg lelkét. Úgy érezte, mintha az a gyöngéd,
                  puha kéz most is, mint gyermekkorában, megsimogatná arcát, mintha halk szózatot
                  hallana a sír fenekéről: Légy nyugodt, én szerelmes magzatom, megbocsátok neked,
                  mert szeretlek, hőn szeretlek, még itt a síron túl is!</p>
               <p>Búcsuzáskor Magdolna átadta Miklósnak, édesanyjuk végső rendeletéből, ennek
                  miniatur-arcképét, amely zománcozott és drágakövekkel kirakott aranykeretbe volt
                  foglalva. Ezt Miklós ezentúl, mint drága ereklyét, éjjel-nappal a kebelén
                  hordozta.</p>
             
         </div>
         <div type="chapter">
            <head>
           VI.
            </head>
          
               <head>
                Rövid fegyverszünet. - A kuruc-sereg állapota mind
                     kétségbeejtőbb lesz. - A felkelők utolsó hada Szatmár mellett leteszi a
                     fegyvert. - Ujváry a királyi hadseregbe lép. - Vácon megismerkedik Miskeivel s
                     elviszi magával a rajnai hadsereghez.
               </head>
               <p>Alig hogy rövid szabadságának ideje lejárt, Miklós megint ott termett Bercsényi
                  Miklós gróf táborában. Nem volt ugyan rá valami nagy szükség, mivel az ellenség
                  Érsekújvár környékén nem mutatkozott. Mind a két hadakozó fél táborában rémséges
                  mód pusztított a mirígyhalál. Ez kényszerítette őket hosszabb fegyverszünetre.
                  Azonkívül a tél is, amely az évben igen korán beállott és rendkívül kemény volt,
                  megakasztotta a hadakozást. Mikor aztán az 1710. év tavaszán újfent megindult a
                  háboruskodás, a császáriak, ha nyílt mezőn nagyobb csatákban nem győztek is, mégis
                  mind szűkebb térre szorították a kurucok seregeit. A meghódított területen dúltak,
                  fosztogattak a labanc harcosok és minden kigondolható kegyetlenségekkel kínozták a
                  népet. De ez most nem elkeseredést és átalkodott ellenszegülést szült, mint a
                  háború kezdetén, hanem kábult lemondást és elpártolást, annyival is inkább, mert
                  Bécsből közbocsánatot igértek mindazoknak, akik önként meghódolnak a császárnak.
                  A pápa parancsára a papság elpártolt a fejedelemtől s a rendek nagy része is
                  kilépett a szövetségből. A fejedelem több vezére, úgymint Ocskay, Bezerédj és
                  Botka árulókká lettek s ezért életükkel lakoltak. Igy aztán Rákóczi seregei
                  annyira megfogytak, hogy még a hatalmában levő néhány vár őrségének is alig
                  telt. Mikor az ellenség Szolnokot, Egert, sőt Kassát is megvette, mikor a
                  fejedelem fő-fő emberei, Forgách, Esterházy, Bercsényi egymásután Lengyelországba
                  mentek, sőt maga Rákóczi Ferenc is kénytelen volt külföldre menekülni: a
                  szabadság szent ügye, amelyért annyi hű magyar szív ontotta vérét, végkép
                  elveszettnek látszott. 1711-ben, május 1-én kötötte meg báró Károlyi Sándor,
                  Rákóczi meghitt embere, Pálffy János császári tábornaggyal a békét, amelyet
                  százötvenegy magyarországi és erdélyi főúr és nemes írt alá. Még aznap
                  tizenkétezer emberből álló kuruc had rakta le a fegyvert Szatmár mellett, a
                  nagymajtényi mezőn.</p>
               <p>A kuruc tiszteknek jókora része élt a békeszerződésben számukra kikötött avval a
                  joggal, hogy a királyi hadseregbe léphetnek ugyanazzal a ranggal, amelyet Rákóczi
                  seregében viseltek volt. Miklóst az ő társai mindenféle módon rábeszélték, hogy
                  tegyen ő is úgy, hogy Isten ellen való vétek volna, ha kárba veszne az a fényes
                  katonai tehetség, amelynek ő annyiszor adta jelét. Egy ideig habozott. De végre
                  meggondolta, hogy ő szegény ember, aki keresete után kénytelen megélni s hogy
                  huszonöt éves korában az ember új élethez nem foghat - kapta magát s beállott mint
                  főhadnagy a Szobjeszki-huszárokhoz.</p>
               <p>Másfél esztendeig nyugodt életet folytatott Ujváry Miklós a miskolczi
                  helyőrségben. De midőn a franciák ellen viselt háborút III. Károly újult erővel
                  akarta folytatni és nagy sereget indítottak Németországba, a Rajna vidékére,
                  Miklóst Bécsbe szólították. Odamenet Váczon egy napig pihenőt tartott, hogy
                  meglátogassa egyik barátját, Tarján Domonkost, aki elébb vele együtt szolgált és
                  harcolt volt a kuruc hadseregben, ez időtájt pedig a Vezekény melletti birtokán
                  gazdálkodott.</p>
               <p>Amint Váczon egy borbély-műhelybe betért, hogy magát megborotváltassa,
                  meglepődésére az egyik legény nevén szólítva üdvözölte Miklóst. Kérdésére, hogy
                  honnét ismeri, a legény elmondta, hogy ő szintén Komáromba való, egy ottani
                  hajóácsnak a fia, s hogy negyedéve, mikor Ujváry egy hétig otthon volt, szintén ő
                  borotválta a híres főhadnagyot, akinek vitéz haditetteit nagy dicsekvéssel
                  beszélte akkoron az egész város. A beszélgetés folyamán Ujvárynak nagyon
                  megtetszett a csinos, fürge, jókedvű ifju, aki egy kicsit bőbeszédű volt, mint a
                  borbélylegények rendesen, de oly ügyesen és válogatott szavakkal tudta magát
                  kifejezni, mint sok tanult ember sem különben, s oly jóízű humorral, hogy Ujváryt
                  ismételten is megnevettette.</p>
               <p>- Kár magának itt a váczi csizmadiák borostáival bajlódni - szólt neki Miklós
                  tréfásan. - Eljöhetne velem a Rajna vidékére, ott aztán franciákat
                  borotválhatna.</p>
               <p>- Mennék én, uram, szívesen, csak vinnének. Értek is egy kicsit a
                  katona-mesterséghez. Mikor öt esztendővel ezelőtt felszabadultam, mindjárt a
                  hatvágással remekeltem, mert egy borotválás alatt hat vágást ejtettem a nyafogó
                  molnár arcán. De azt ne higgye, főhadnagy úr, hogy ügyetlenségből. Isten mentsen!
                  Nem, hanem azért, hogy módom legyen megmutatni, mint kell hamarosan a vérzést
                  elállítani, mivelhogy ez is hozzá tartozik a mi művészetünkhöz.</p>
               <p>Enyelgő kedvében tette volt Ujváry Miskei Istvánnak - ez volt a borbélylegény neve
                  - az indítványt, de komoly dolog lett belőle. Miklós elvitte magával Bécsbe, ahol
                  akkor a rajnai hadsereg számára nagyban verbuváltak. Ott Miskei felcsapott
                  huszárnak és Ujváry közbenjárására ugyancsak a Szobjeszki-ezredhez tették. Két
                  hónap mulva vitték őket a franciák ellen. De alig hogy a színét látták az
                  ellenségnek, máris vége volt a hadjáratnak. Megkötötték Rastattban a békét.</p>
             
         </div>
         <div type="chapter">
            <head>
            VII.
            </head>
         
               <head>
                 A török háború megint kiüt. - Mi adott rá okot. - Pálffy
                     János kelepcébe kerül, de kivágja magát. - Ujváry és társai vakmerő tette. -
                     Miklós és Miskei török fogságba kerülnek.
               </head>
               <p>A török háború, mely az 1699-ben megkötött karlóczai béke óta szünetelt volt,
                  1716-ban újra kiütött. Ürügyet a béke megszegésére III. Achmed török császárnak az
                  szolgáltatott, hogy a velencések, akikre az említett békekötés egyik pontja
                  szintén kiterjedt volt, egynéhány garázdálkodó török kalózhajót elsülyesztettek. A
                  szultán haragjában nemcsak a velencei köztársaság hajóhadát támadta meg a
                  Peloponnesusban, hanem III. Károly ellen is hadat indított. Erre a vállalatra a
                  török császárt leginkább Ali basa fővezér lovalta fel, aki olcsó dicsőségre
                  vágyván, azt hitte, Magyarország csatatérein mindjárt nyalábszám szerzi a
                  cserágakat. Nemsokára Belgrádon termett Ali basa kétszázezernyi sereggel, átkelt a
                  Száván és Péterváradról Zimonynak vette útját. De már akkor Futtakon harcra készen
                  várta a törököt a király hadserege Eugen szavoyai herceg fővezérsége alatt. Ez a
                  török sereg mozdulatainak megfigyelésére elküldte meghitt barátját és hű
                  tanácsadóját, gróf Pálffy János tábornagyot, ezernégyszáz főből álló lovassereg
                  élén. Ebben a kémlelő seregben volt Ujváry Miklós és Miskei István is. Amaz azóta
                  kapitány lett, ez pedig felvitte a strázsamesterségig. Mikor Pálffy János az ő
                  lovascsapatjával Karlócza vidékén járt, nem csekély meglepődésére emberei azt
                  hozták hírül, hogy minden oldalról körül vannak véve török harcosok jelentékeny
                  tömegeitől. Pálffy azonnal megértette, hogy Ibrahim basa negyvenezer főnyi
                  seregével áll szemben. Tudta, hogy ebből a kétségbeejtő helyzetből menekülni alig
                  lehet. De igenis lehet minden egyes emberének életét drágán megfizettetni, lehet
                  magyar vitéz módjára hősi halállal meghalni. Ez elhatározásához képest hideg
                  vérrel megtette a célszerünek ismert intézkedéseket. Ujváryt tizenkét elszánt
                  legény élén elküldte, hogy nyomozza ki, melyik oldalon legkevésbbé vastag a török
                  fegyverek ércfala, hol lehetne az áttörést megpróbálni. Ujváry kapitány csak arra
                  kérte a generálist, engedje meg, hogy Miskei is hozzá csatlakozzék. Hogy erre az
                  engedelmet megkapta, azonnal a nyeregben termett s elvágtatott tizenhárom
                  huszártársával együtt, mint a zúgó förgeteg.</p>
               <p>Alig telt bele két óra, s Ujváry már tudta a szükséges tudnivalókat. Tárcájából
                  kiszakít egy lap papirost, erre mindent világosan, velős rövidséggel leír s
                  elküldi két huszárral Pálffy grófnak. Maga pedig tizenegy emberével nekirohan
                  szikrázó harci dühvel a török derékhadnak, amely leginkább előre nyomulván,
                  már-már közel jár Pálffy lovasseregéhez. Amíg Ujváry páratlan merészséggel
                  megállítja a törököket, addig a tábornagy gyorsan ékalakú rendbe állítja embereit,
                  s aztán megeresztett kantárszárral vágtat a halálra elszánt sereg egy patakon át,
                  egyenesen a janicsárok sűrü tömegének. Iszonyú vagdalkozás, gyilkolás következik.
                  Fogcsikorogva harcolnak, mindenfelé halált osztogatva a magyar lovasok.
                  Kétségbeesetten védelmezik magukat a janicsárok. Soraik áthatatlanoknak tetszenek,
                  akár az őserdő sűrüje. De Pálffy legényeinek a pallosai széles szekérutat vágnak
                  rajta. Alig telik bele egy negyedóra, íme, a magyar lovassereg az ellenség háta
                  mögött látja magát. Vágtatnak előre lóhalálában. Még mielőtt a török lovasság
                  üldözésükre kelhetne, már akkora egérutat nyertek, hogy repülve sem lehetett
                  volna őket utólérni. Négyszáz emberébe került Pálffy Jánosnak ez a merész
                  haditette. De megvolt az a haszna, hogy az ellenség erejéről, terveiről, állásáról
                  sok fontos dolgot megtudott. S harmadnap, egyesülvén szerencsésen Eugen herceggel,
                  ennek mindent aprójára megjelentett.</p>
               <p>Nem ilyen szerencsésen járt Ujváry s az ő tizenegy társa. Egy ideig álmélkodva
                  nézték a törökök a kisded csapat vakmerő támadását. De csakhamar eltiporták őket,
                  mint ahogy az ember talpával egy pár hangyát eltapos. Ujváry, szerencséjére, lova
                  alá került, s egyéb baja nem esett, mint hogy a lába kificamodott. Miskei öt
                  sebből vérzett ugyan, de szintén életben maradt. A többi tíz magyar vitéz ott
                  menten dicső halállal múlt ki. A két foglyot, Ujváryt és Miskeit, Ibrahim basa elé
                  vitték, aki velük sokkal kegyesebben bánt, semmint abban az időben a töröktől
                  várni lehetett. Külön sátorba vitette őket s meghagyta embereinek, hogy addig
                  vasat ne verjenek rájuk, míg sebeikből ki nem gyógyulnak.</p>
             
         </div>
         <div type="chapter">
            <head>
              VIII.
            </head>
          
               <head>
                 Miskei helyreigazítja Ujváry kificamodott lábát. - A
                     foglyokat útnak indítják. - Csorluban egy magyar emberrel találkoznak.
               </head>
               <p>Már néhány nap múlva helyreállott Ujváry. Meggyógyult Miskei is, akinek sebei
                  csekélyeknek bizonyultak. Ujváry kificamodott ballábát maga Miskei gyógyította
                  meg, aki borbélylegény korában sok mindenféle orvosi műtétet, mint foghúzást,
                  érvágást, köpülyözést, piócarakást stb.-t megtanult volt. A kificamodott tagok
                  helyreigazítását még eddig meg nem próbálta ugyan, de azért, erős bizalma lévén a
                  maga orvosi tudományához és keze ügyességéhez, bátran hozzáfogott. A táborhelyen,
                  Ibrahim basa cselédjeinek a sátrához közel, állott egy vén tölgyfa. Oda elvitte
                  Ujváryt, leültette a fa tövében és derekát szőrkötéllel erősen a fa törzséhez
                  kötötte, hogy a műtét alatt se fel ne kelhessen, se hánykolódni ne tudjon. A
                  törökök szájtátva állották körül a borbélyból lett orvost és betegjét. Ujváry oly
                  mozdulatlanul ült a földön, mint az a fa, amelyhez a dereka és karjai kötözve
                  voltak. Miskei most megragadja a megsérült lábat, egyet rándít rajta teljes
                  erejéből, és a bokában kificamodott láb hirtelen helyére ugrik. Hogy Ujváry
                  mindjárt az operáció után, nagy fájdalommal ugyan, de mégis lábra állott s egypár
                  lépést tett, a törökök ámulatukban majd hogy el nem képedtek, s Miskeit, aki
                  szerintük ördöngős művészeteknek és titkoknak volt a birtokában, kezdték nagyra
                  becsülni, hasonlóképpen Ujváryt is, akit amaz urául tisztelt.</p>
               <p>Hetednapra, mikor Miskeinek a sebei már hegedni kezdtek, Ibrahim basa
                  parancsolatából lóra ültették a két foglyot, mindegyike mellé egy-egy
                  vezeték-lovat adtak, amely sok mindenféle málhával volt megrakva, s útnak
                  indították. Vezetőjük egy csauz volt, kiséretük négy fegyveres török. Hova, merre
                  viszik őket, sejtelmük sem volt. Hogy ők nem tudtak törökül, kisérőik pedig egy
                  kukkot sem magyarul, meg nem kérdezhették utazásuk célját, meg hogy mi sors vár
                  reájuk.</p>
               <p>Háromnapi lassú lovaglás után Belgrádba értek, ahol azonban nem sokáig időztek,
                  mivel a vár s a város egyaránt tele volt katonasággal, a nagyvezér
                  tartalék-seregével. Folytatták az utat, egy-egy napi pihenőt tartván
                  Szemendriában, Nisszában (Nis), Szófiában, Filippopoliszban és Drinápolyban. Ez
                  utóbbi városban tudták meg foglyaink, hogy Konstantinápolyba viszik őket. De
                  mielőtt Törökország fővárosába értek volna, négy napra megállapodtak Csorluban,
                  Drinápoly és Konstantinápoly közt mintegy a fele úton levő egy kis mezővárosban,
                  ahol Ibrahim basának háza, a város határában pedig jószága volt. A foglyok Ibrahim
                  basa portáján egy pajtában kaptak szállást. Mindeddig rabságuk súlyát csak
                  annyiban érezték, hogy szabadságuktól voltak megfosztva, hogy vasat vertek jobb
                  lábukra meg bal karjukra. Egyébként igen emberségesen bántak velük, jobban, mint a
                  hadifoglyokkal akkoriban bánni szoktak.</p>
               <p>Amint egyszer Csorlu szűk, piszkos utcáinak egyikén végigmentek s jövendő
                  bizonytalan sorsukról beszélgettek, szembe jött velük egy közepes korú, köpcös
                  termetű férfiú, aki előbb, hogy magyar beszédüket hallotta volt, erősen nézte
                  őket, aztán örömtől sugárzó arccal odalépett hozzájuk s így szólt:</p>
               <p>- Adjon Isten jó napot, atyámfiai! Ne vegyétek rossz néven, hogy megszólítalak, de
                  nem bírok örömömmel, hogy megint szegény szülőföldem édes nyelvét hallom. Aligha
                  hadifoglyok nem vagytok, szerelmes földijeim. Beszéljétek el, kérlek, nekem bátran
                  és teljes bizalommal sorsotokat. Nem mondhatom, mennyire örülnék, ha
                  szolgálhatnék nektek valamiben, ha rabságtok keserüségét valamiképp
                  enyhíthetném.</p>
               <p>Ujváry, noha szintén nagyon megörült, hogy a szerencsés véletlen magyar emberrel
                  hozta össze török földön, mégis eleinte tartózkodó volt, félvén, hogy titkos
                  kémmel áll szemben. Ez okból csak röviden mondta el, hogy kicsodák, miként estek
                  fogságba, hogy rabságuk tűrhető volna, ha sorsuk bizonytalansága nem aggasztaná
                  őket. Viszont ő is felszólította az idegent, mondja el neki kilétét s hogy miként
                  került Törökországba.</p>
               <p>- Az én nevem Pusztai Péter - felelt amaz. - Noha török cundrában járok, mégis
                  testestül-lelkestül magyar ember vagyok. Életem történetét egypár szóval el nem
                  mondhatom, hosszabb ideig itt időzni meg rá nem érek most, mivel hivatalom
                  kényszerít, hogy haza menjek. De egy óra múlva megint itt leszek s aztán elmondom
                  nektek, milyen bolygó csillag vezetett engem ebbe az idegen országba. Addig is
                  áldjon meg benneteket az Isten, kedves atyámfiai.</p>
               <p>Ezzel aztán, miután még megtudta tőlük, hol vannak szállva, eltávozott. Embereink
                  pedig, hogy már alkonyodni kezdett, visszamentek pajtájukba, leheveredvén friss
                  szalmára és türelmetlenül várták Pusztai visszatértét.</p>
             
         </div>
         <div type="chapter">
            <head>
              IX.
            </head>
            
               <head>
                 Pusztai meglátogatja a rabokat s elbeszéli nekik élete
                     történetét. - Ujváry aggodalmai. - Milyen reményeket táplál lelkében Pusztai
                     Péter.
               </head>
               <p>Még el sem telt egészen egy óra, Pusztai már ott termett a raboknál a pajtában.
                  Elbeszélte nekik sorra élete egész folyását, hogy ő is Komáromban született, tehát
                  Ujvárynak közelebbi földije, hogy a losonczi kollégiumban járt iskolába és papnak
                  készült, de mikor kiütött a kuruc-háború, mikor Rákóczi Ferenc seregeket toborzott
                  Lipót császár ellen, ő is, mint a kollégium valamennyi öreg diákja, felcserélte a
                  tógát a dolmánnyal s könyv helyett kardot fogott. Mikor aztán Rákóczi
                  szerencse-csillaga lehanyatlott s a fejedelem az országból kiszorult, vele együtt
                  ő is sok bolyongás után Törökországba szakadt. Egy ideig török földön is ott
                  maradt az öreg Rákóczi személye körül, de mikor a fejedelem a nagy udvartartás
                  költségeit nem tudta viselni, Pusztai kenyér után nézett. Kapott is állást egy
                  Acim nevű török földbirtokos jószágán, amely ott van Ibrahim basa birtokának a
                  szomszédságában. Azóta, immár több esztendeje, mindig egy helyben van, most már a
                  nagykiterjedésű birtok önálló intézője és ura teljes megelégedését bírja.</p>
               <p>Az egész éjtszakát virrasztva töltötték embereink, elbeszélvén egymásnak
                  élményeiket és viszontagságos életük minden nevezetes mozzanatát.</p>
               <p>Mikor aztán virradni kezdett s mindhármuknak elnehezedett a szeme az álomtól,
                  Pusztai megint hazament azzal az igérettel, hogy estére újra eljön. A nappali
                  időből nem szentelhetett nekik egy percet sem, mivel hivatala azt teljesen
                  elfoglalta.</p>
               <p>A rabok, hogy egyéb dolguk sem volt, mint hogy lovaiknak gondját viseljék,
                  napestig ugyancsak ráértek megint jövő bizonytalan sorsukról elmélkedni. Ujváry
                  nem sok jót remélt. Ha napjában akárhányszor megfordult is agyában a szabadulás
                  gondolata, ha koholt is sűrün szökési terveket, megannyit szerencsés
                  kimenetellel: mégis jól tudta, hogy ez mind csalóka remény, a csüggedést nem
                  ismerő fiatal szívnek a káprázata. Annál erősebb volt az ő bajtársának, Miskeinek
                  a jövőbe vetett bizodalma, vérmes reménykedése. Meglássa, kapitány úr - szokta
                  volt mondani - nem telik bele egypár hónap s megint otthon leszünk. Túljárunk mi
                  ezeknek a pogányoknak az eszén. Hideg vérrel, meg furfanggal majd csak kivágjuk
                  magunkat.</p>
               <p>- Adja az Isten! - felelt fanyar mosolygással Ujváry. - De én nem látom a jövőt
                  olyan rózsaszínű világításban, mint te, jó fiú. Én jól tudom, mi sors érte még
                  mind a mi hazánkfiát, akik török fogságba jutottak. Rabszolga-vásárra kerülünk mi
                  is, mint ők, ha csak ki nem váltanak bennünket. Erre pedig vajmi csekély a
                  kilátás, mivel sem az én édesanyámnak, sem pedig, amint tudom, a te szüleidnek
                  errevaló kincsei nincsenek. A szökésre pedig csak gondolni is képtelenség. Mert
                  kivághatja az ember magát háromszor-négyszer a bajból bátorsággal, vakmerőséggel
                  meg furfanggal, de nem hónapokig tartó ezer veszedelemből.</p>
               <p>Ilyen beszélgetéssel töltötték rabjaink az időt, amelynek, amint tudjuk, bőviben
                  voltak. Miskei ki nem fogyott a biztató szóból, hogy Ujváry lelkében a reményt
                  élessze. De mindez alig fogott Ujváryn. Az ő csüggetegségének kiváltképp az volt
                  az oka, hogy balsorsában Isten sujtoló kezét látta, mivel édesanyja ellen vétett.
                  Erősen hitte, hogy büntetésből látogatja meg őt az Isten és fogja ezután még
                  jobban meglátogatni, mivel szülőjének bánatot és keserüséget okozott.</p>
               <p>Ebben a szomorú lelkiállapotában Ujvárynak nagy vigasztalására szolgált Pusztai
                  újabb látogatása. Ez most hosszasan beszélt nekik Rákóczi Ferenc és kisérői
                  tartózkodásáról Törökországban. Mikor Ujváry hallotta, mennyire becsülik és
                  tisztelik a fejedelmet a török államférfiak és hatalmasak, sőt maga a szultán
                  is, lelkében felcsillant egy reménysugár. Nem lehetne-e - gondolá magában -
                  valahogy, talán Pusztai Péter útján, a fejedelem közelébe jutnia s annak
                  közbenjárásával szabadságát visszanyernie? - Erről a tervről aztán órákig
                  elbeszélgettek embereink. Pusztai megigérte, hogy felkeresi ez ügyben a
                  fejedelmet Jeniköiben, a Boszporusz partján, ahová néhány nap múlva amúgy is el
                  kell utaznia, s biztosra vette Rákóczi segítségét, aki, amint állítá, akárhány
                  rabot szabadított már ki török fogságból.</p>
               <p>Állott-e szavának Pusztai s csak nyomukat vesztette embereinknek, vagy hogy csak
                  azért tett igéretet Ujvárynak, hogy lelket tartson, benne - azt senki sem tudja.
                  Annyi bizonyos, hogy foglyaink ezután hírét sem hallották többé.</p>
             
         </div>
         <div type="chapter">
            <head>
              X.
            </head>
           
               <head>
                 A foglyok meglátják Isztambult. - Konstantinápolyban
                     elviszik őket a rabszolga-vásárra. - Ujváry Rusztán basához, Miskei Ferhát basa
                     házához kerül. - Hogy fogadta Ujváryt új gazdája.
               </head>
               <p>Másnap, alig pírkadott a hajnal, jött a csauz s jelekkel értesítette Ujváryt, hogy
                  készülődjék, mert félóra múlva ismét útra kerekednek. Az előkészület csakhamar
                  megvolt. A kis lovascsapat a legszebb időben elindult s minden baj nélkül
                  Szelimbriába (ma Szilivri) ért. Ez a tenger partján épült kisded város. Határában
                  még most is láthatók azoknak a sáncoknak a maradványai, amelyeket hajdan a görög
                  császárok hányattak őseink betörései ellen, hogy Konstantinápoly városának a
                  környéke bátorságban legyen. Szelimbriában csak egy éjtszakát töltöttek s másnap
                  vagy másfél órai lovaglás után egy dombocskára értek, ahonnét tágas síkságra nyílt
                  kilátás. A csauz, a kis karaván vezére, egy nagy, ékes városra mutatott a
                  távolban. Arcvonásai, amelyek különben mindig merevek, szigoruak voltak, most
                  hirtelen megélénkültek. Hangja is megrezdült a benső meghatottságtól, midőn a
                  foglyokhoz fordulván, hosszasan beszélt nekik, amiből csak azt az egy szót
                  értették meg, hogy: Isztambul.</p>
               <p>Ujváry, jóllehet tudta, hogy egyelőre Konstantinápoly az ő utazásuknak a célja,
                  mégis megdöbbent e név hallatára, mivel e városban kellett megválni, hogy mi lesz
                  belőlük. Két óra múlva értek Konstantinápoly egyik külvárosához. Mikor a város
                  kapuján bementek, az őrálló janicsár éktelenül elordította magát. De a csapatot
                  vezérlő csauz s a török kisérők rá sem hederítettek, hanem mentek egyenesen sok
                  szűk, tekervényes utcákon és sikátorokon végig, amelyeken nagy gyülevész tömeg
                  tolongott. Miután jó egy óráig mentek volt, megálltak egy emeletes ház előtt. A
                  csauz megzörgette a zárt kaput. Nemsokára jött egy szolga, kinyitott egy kis
                  rácsablakot s amint meglátta a csauzt, akit nyilván jól ismert, azonnal kitárta a
                  kaput és a kis lovascsapat bevonult a tágas udvarra. Utánuk megint bezárult a
                  kapu. Ujváryt és Miskeit a lovakkal együtt az istállóba igazítottak, a törökök
                  pedig az emeletre mentek.</p>
               <p>Itt ültek most foglyaink szomoruan, a sötét istálló szénáján. Még a könnyűvérű,
                  beszédes Miskei is lehorgasztott fővel gunnyasztott szótlanul egy sarokban.
                  Tünődésükből felzavarta őket egy nő, a csauz testvérhúga, aki nekik egy tál
                  pilavot (rizskásában főtt juhhúst), két darab kukorica-kenyeret s egy korsó vizet
                  hozott. Sokat beszélt nekik törökül, ők pedig, hogy semmit sem értettek belőle,
                  csak szótlanul meghajtották magukat. A leány, látván, hogy a török szóval semmire
                  sem megy, kezével búcsura jelt adott és eltávozott, rájuk zárván az istálló
                  ajtaját.</p>
               <p>Másnap reggel vagy nyolc óra lehetett, mikor benyitott foglyainkhoz a csauz és
                  intett nekik, hogy kövessék. El is mentek utána két fegyveres szolga kiséretében
                  egy nagy térre, a rabszolga-vásárra, ahol számtalan férfi, nő és gyermek volt
                  eladásra kipányvázva. A nők közül soknak be volt az arca sűrü fátyollal
                  takarva.</p>
               <p>Embereinket most már nem is annyira az a szomorú sors búsította, amely reájuk -
                  immár kétségtelenül - várt, hanem az a gondolat, hogy más-más gazdához kerülnek,
                  hogy elválnak egymástól, talán teljes életükre.</p>
               <p>A rabszolga-piacon még el sem helyezték őket jóformán, mikor nagy vágtatva nyargal
                  feléjük egy kék csalmás török ifju. Levél van a kezében s azt átadja a csauznak.
                  Ha még el nem adták a két hadifoglyot - ezt parancsolja a levélben Ibrahim pasa -
                  helyezzék el őket az ő visszatértéig, az egyiket az ő vejénél, Ferhát basánál, a
                  másikat az ő sógoránál, testvérhúga férjénél, Rusztánnál. Ha Ibrahim a
                  magyarországi hadjáratból visszatér, elviszi őket magával Anatoliába, ahol neki,
                  Szentari nevű városban, nagy kiterjedésű, pompás kert közepette fényes palotája
                  van.</p>
               <p>Vissza is indították nyomban a két foglyot az istállóba és értesítették a török
                  urakat, akik mindketten Konstantinápolyban laktak, Ibrahim basa rendeléséről. Ezek
                  azonnal el is küldték embereiket, hogy elvigyék Ujváryt Rusztán basához, Miskeit
                  pedig Ferhát basához. Mielőtt megváltak volna a foglyok egymástól, megölelték
                  egymást keserves könnyhullatás között és szent esküvel azt fogadták egymásnak,
                  hogy életük veszedelmével is mindenkor készek lesznek egymást megsegíteni. Ujváry
                  pedig, ismervén Miskei könnyelmű vakmerőségét, erősen a lelkére kötötte s maga is
                  megfogadta, hogy bármilyen jó módja esnék is akármelyiküknek a szökésre, azt meg
                  ne cselekedje, mivel ez a másiknak a sorsát még súlyosabbá tenné. Ezzel a mi
                  embereink fájós szívvel és könnyes szemekkel elbúcsuztak egymástól.</p>
               <p>Alig került Ujváry Rusztán házához, tüstént török ruhába bujtatták és új gazdája
                  elé vitték. Ez vagy ötvenöt esztendős lehetett. Őszbe csavarodott szakálla egész a
                  melle közepéig ért. Arcvonásai, mint a török embereké többnyire, szigorú
                  komolyságra vallottak, de nagy, sötét szeméből jóság sugárzott. Ujváry, mikor
                  szembe került vele, mélyen meghajtotta magát, törökösen a mellére tevén két kezét,
                  mintha már, az Isten tudja, mióta tanulta volna a török szokásokat. Nagy
                  csodálkozására Rusztán magyar szóval fogadta, s noha tördelve, mégis egész
                  érthetően így szólt neki:</p>
               <p>- Hallod-e, te magyar! Az én, sógorom, Ibrahim basa, akinek hadifoglya vagy, az én
                  szolgálatomra rendelt téged, valamíg ő a német császárral viselt háborúból vissza
                  nem tér. Addig én vagyok a te urad. Az én házamnál tűrhető lesz a te sorsod,
                  elannyira, hogy rabságod súlyát érezni nem fogod. Viszont én meg megkívánom tőled,
                  hogy minden dologban, amelyet rád bízok, híven, pontosan és serényen eljársz.
                  Egyre különösen figyelmeztetlek: őrizkedjél a megszökéstől!</p>
               <p>- Uram - felelt szerényen, de határozottan Ujváry - erős szándékom, hogy mindazt,
                  amit tőlem kívánsz, feltéve, hogy tehetségemet és erőmet felül nem múlja,
                  lelkiismeretesen, pontosan és haladék nélkül teljesítsem. Mivel azonban eddig nem
                  szolgáltam, különösen pedig, mivel a török urak életmódját és szokásait nem
                  ismerem, arra kérlek, óh uram, légy egy darabig türelemmel irányomban. S ha
                  eleinte egyet-mást nem egészen úgy teszek, mint ahogy kívánod, ne ródd fel
                  hibámnak, hanem tudd be tapasztalatlanságomnak. Ha beletanulok mindenbe, ami
                  kötelességem, reménylem, meg leszel velem elégedve.</p>
               <p>- Bennem pedig - felelt Rusztán, akinek, úgy látszott, Ujváry beszéde megtetszett
                  - jó és méltányos úrra találsz. Egyelőre az lesz a kötelességed, hogy engem a
                  fürdőben megmoss és letörülj, ruháimat rendben és tisztán tartsd, dohányt apríts
                  és pipáimnak gondját viseld. - Erre aztán megmutatta Ujvárynak azt a szobácskát,
                  ahol neki nappal tartózkodása és éjtszaka szállása lesz s amelyet egy vékony
                  közfal választott el új gazdája fürdőszobájától.</p>
               <p>Ide vissza is vonult mindjárt Ujváry, hogy öt csomó dohányt finomra elvágjon. Nagy
                  üggyel-bajjal ment ez a munka kezdetben. Régen volt az, mikor ő dohányt vágott,
                  utóljára Egerben, deák korában, akkor is a saját dohányát. Dehogy gondolta volna ő
                  akkor, hogy lesz idő, mikor kénytelenségből, mint szolga fogja gazdája számára a
                  dohányt vágni! Ha az Isten így rendelte - szólt magában jámbor megnyugvással -
                  eltűröm sorsomat zúgolódás nélkül. - Hogy erős akarattal győzte s hogy olyan
                  munkát is elvégzett serényen, ami nem lett volna kötelessége, rövid időn annyira
                  megnyerte ura tetszését, hogy ez minden sétáján, minden hivatalos útján magával
                  vitte Ujváryt. Szinte büszkélkedett ezzel a szép külsejű és nemes magatartású
                  szolgájával.</p>
               <p>Nagy hasznára volt Ujvárynak, hogy gazdája, noha darabolva, mégis elég érthetően
                  ki tudta gondolatait magyar nyelven fejezni. Rusztán, ugyanis mint gyermek, I.
                  Lipót idejében, az ő atyjával, Musztafa basával, hosszabb ideig tartózkodott
                  Somogy vármegyében, Istvánd és Sziget környékén. Akkoriban úgy beszélt magyarul,
                  akár egy somogyi kondás. Azóta azonban sokat feledett. Hogy magát e nyelvben
                  gyakorolja, Ujváryval sétálás közben folyton magyarul beszélgetett. Előhozakodott
                  mindazokkal a régi dolgokkal, amiket akkor átélt és tapasztalt. Nagyon dicsérte a
                  somogy-megyei magyar urakat, akik egytől-egyig gavalléremberek voltak. Az ő atyja
                  is igen szerette őket, egyet kivéve, egy bizonyos Medeczkyt, a szigeti járás
                  főbíróját, aki egyszer a spáhik (török lovaskatonák) számára a hadisarcként
                  járandó szénát ki nem szolgáltatta s azért Musztafa basa ötven botot húzatott a
                  talpára. - Különben, - így folytatta Rusztán az ő elbeszélését - ez a Medeczky,
                  amint a somogyi urak bevallották, nem is volt magyar ember, hanem Horvátországból
                  szakadt volt oda. Eredetileg száz botra ítélte őt atyám, de a somogyi urak
                  könyörgésére ötvenet elengedett neki.</p>
               <p>Az egy szabadságon kívül semmi sem hiányzott Ujvárynak Rusztán basa házánál;
                  étele, itala bőven volt, ruházata elég jó és dolga oly kevés, hogy egy gyönge
                  leányka is elvégezhette volna. Ezenkívül gazdája kiméletesen, majdnem szeretettel
                  bánt vele.</p>
               <p>Nem olyan jó dolga volt Miskeinek Ferhát basa házánál, noha az ő állapota is
                  aránylag elég tűrhető volt. Amint új gazdájához került, őt is nyomban török ruhába
                  öltöztették, haját lenyírták és ura hátas lovait bízták gondjaira. Öt paripát
                  kellett naponként tisztítani, abrakolni, itatni, a lószerszámnak, a nyergeknek
                  gondját viselni és gazdáját sétalovaglásain elkisérni. Legkedvesebb napjai azok
                  voltak, mikor Ferhát őt magával elvitte Rusztán basához, ahol magát Ujváryval
                  szíve szerint kibeszélhette.</p>
             
         </div>
         <div type="chapter">
            <head>
             XI.
            </head>
          
               <head>
                 Hogyan járt Ibrahim Péterváradnál. - Úti készületek. -
                     Tengeri vihar. - A bolgár hajó elmerül. - Ujváryt és Miskeit szerecsenek
                     kifogják a vízből.
               </head>
               <p>Teljes négy hónapig folyt így foglyaink élete. Hogy érkezése bőven volt, Ujváry ez
                  idő alatt megtanult valamennyire törökül, de még az arabsot, a műveltebb törökök e
                  második nyelvét is törte már egy kicsit. Ez időben történt Ibrahim basa hazatérte
                  a magyarországi hadjáratból, amely a török hadsereg teljes legyőzésével végződött.
                  Elébb Péterváradnál pocsékká verték Ali basa ostromló seregét, sőt maga a
                  nagyvezér, aki az egész hadjáratnak a javaslója volt, is ott hagyta a fogát.
                  Később Temesvár előtt Eugen herceg és fegyvertársa, Pálffy János, oly fényes
                  győzelmet arattak az új nagyvezéren, Musztafa basán, aki elébb Belgrád várának
                  volt a kapitánya, hogy a törökök kénytelenek voltak Magyarországból, ahol teljes
                  három századig garázdálkodtak, végképpen kitakarodni.</p>
               <p>Pétervárad szerencsétlen ostromából Ibrahim basa, a mi foglyaink gazdája is vitt
                  magával emléket teljes életére. Adta pedig neki ezt az emléket Merci, híres
                  pattantyús főtiszt, akinek egyik ágyúgolyója Ibrahimnak a bal bokáját sodorta el.
                  Ez okozta, hogy hosszas sínylődés után a tábori szolgálatra tehetetlenné vált. Egy
                  darabig Belgrádban gyógyíttatta magát, de mivel a győzelmes keresztyén seregek e
                  várat is fenyegették, kapta magát, még mielőtt lábán a seb begyógyult volna, útra
                  indult ázsiai hazája felé.</p>
               <p>Hogy a seb miatt csak lassan lehetett utaznia, egész egy hónapig eltartott, míg
                  Belgrádból Konstantinápolyig ért. Lelke mélyén el volt keseredve a keresztyének
                  ellen. Teste fájdalmainál, amelyeket neki sajgó sebe okozott, még nagyobbak
                  voltak lelki kínjai: a szégyen, a tehetetlen düh a vallott kudarc miatt. Ilyen
                  lelkiállapotban volt akkor is, mikor foglyainkat maga elé vezettette és
                  kijelentette nekik, hogy egy hétig, míg a szükséges előkészületeket megteheti, még
                  ideiglenes gazdáiknál maradnak, aztán elviszi őket magával Anatóliába.</p>
               <p>Ezt az utat Ibrahim basa hajón akarta megtenni, részint mivel nem került annyiba,
                  mint a kocsin vagy lóháton való utazás, ami a fukar Ibrahim előtt nyomós ok volt,
                  részint pedig mivel sebes lábára nézve ez kedvezőbb módja volt az utazásnak. Egy
                  bolgár hajótulajdonostól hosszú alkudozás után kibérelt egy gyorsjárású hajót,
                  maga és házinépe számára, amely Ujváryn és Miskein kívül tizennégy emberből
                  állott. Maga a hajótulajdonos volt a kapitány, a hajón a szolgálatot pedig hat
                  ember teljesítette, úgyhogy össze-vissza huszonnégyen voltak. Ibrahim
                  parancsolatára foglyaink bal karjára és bal lábára megint vasat vertek, ami annál
                  jobban bántotta szegényeket, mert Konstantinápolyban való egész tartózkodásuk
                  alatt mentek voltak már a bilincsektől.</p>
               <p>1718-ban, március 20-án délután indult útra Ibrahim basa és kísérete. Mikor a
                  konstantinápolyi partokat elhagyták, akkora volt a szélcsend, hogy noha
                  kifeszítettek minden vitorlát, a hajó még sem haladt előre egy tapodtat sem s az
                  evezőket kellett használni. De alig telt el két óra, az ázsiai partokról, az
                  Olympus hegye felől sűrü, fekete felhők tornyosultak, melyeknek közeledtével oly
                  irtózatos szélvihar kerekedett, hogy a tengert fenekestül felkavarta. Amúgy is
                  leáldozóban volt a nap, s a sötét felhőzettől olyan volt a tenger felszíne, mintha
                  fekete posztóval lett volna bevonva. Majd rettenetes égiháború keletkezett.
                  Vakító tűzkígyók cikázták át a levegőt s akkorákat dörgött az ég, hogy megrendült
                  belé szárazföld és tenger köröskörül. A bolgár kapitány tapasztalatlan hajós volt.
                  Csak a Fekete-tengeren tett volt egypár utat; más tengereknek eddig még a színét
                  sem látta. Az ellenkező szél a hajót, mely a Fekete-tengerbe törekedett, a
                  Földközi-tengerbe sodorta szédítő gyorsasággal anélkül, hogy a kapitánynak csak
                  sejtelme is lett volna, hogy útjáról leterelte a szélvész. Hogy a hajósnép
                  ijedtében a vitorlákat le nem szedte idejekorán, a vihar, mely folyton-folyvást
                  növekedett, össze-vissza tépte, a köteleket pedig összekuszálta. A kapitány és
                  ügyefogyott népe elvesztettek minden hatalmat a hajó fölött, amely immár egészen a
                  bőszült hullámoknak lett a martaléka. Hab hab után csapott át a fedélzeten és
                  lesodort mindenkit, aki valami erős tárgyba nem fogódzott.</p>
               <p>Másnap déltájban elállott a nagy eső és valamennyire lecsendesült a vihar is.
                  Embereink kezdtek reménykedni. A táguló szemkörben széjjelnéztek, ha nem tudnak-e
                  eligazodni? De semmit sem láttak egyebet, mint végtelenül háborgó hullámokat lent
                  és száguldó, vésztől terhes felhőket fent. Estefelé újra kitört fokozott erővel a
                  szélvihar. A hajóskapitány kétségbeesve tördelte kezeit s a hajó egyik oldaláról
                  a másikra szédült. Embereinek s Ibrahim szolganépének egyik része, hogy a
                  kapitány tehetetlen rémültségét látta, éktelenül óbégatni, ordítani kezdett, a
                  másik része pedig ott hevert a fedélzeten mozdulatlan, részint a tengeri
                  betegségtől, részint a halálos félelemtől ájuldozva. Mikor aztán koromfekete éj
                  borult a világra, mikor a főárboc ropogva, recsegve kettétört, leszakadt és
                  agyonzúzta a hajómindenest, embereink nem tudtak hová lenni rémültökben. Ibrahim
                  basa, mint afféle jámbor moszlim ember, a hajókamrában arccal a földre borulva
                  feküdt és szünes-szűntelen imádkozott Allahhoz. S míg Miskei is ugyancsak féltette
                  az életét, Ujváry egykedvüen nézte a bőszült elemek tombolását s a hajózó társaság
                  kétségbeesését, mivel előtte az a gondolat, hogy a hajó mindenestül el talál
                  sülyedni, semmivel sem volt rémségesebb, mint a rabszolgaság, amely reá a
                  megmenekülés esetén várt.</p>
               <p>A vihar pedig el nem lankadó erővel egyre tartott. A hajó hol egy-egy
                  hegymagasságú hullám tetején lebegett, hol pedig alázuhant a feneketlen mélységbe.
                  És ez az élet-halál közti hánykódás eltartott három álló nap és négy éjjel.
                  Negyednapra hajnal hasadtával a hajóskapitány egy puszta sziklaszigetet pillantott
                  meg. S mivel a szél éppen a szikla felé sodorta a hajót, az irányát pedig
                  megváltoztatni minden kétségbeesett erőlködés mellett sem lehetett, a
                  végpusztulás elkerülhetetlen volt. Ezt látván, kiki csakis a saját élete
                  megmentésével gondolt. Némelyek valamely gerendához, árbochoz kötötték derekukat.
                  Mások meg sem várták a veszedelem utolsó percét, hanem már elébb beugrottak a
                  tengerbe, hátha úszva lehetne menekülniök. Még egy pillanat - s a vihar iszonyú
                  erővel egy kiszögellő kőszirtbe vágta a hajót, amely menten izzé-porrá törött.
                  Romjai ott úsztak a tenger hegyvölgyes színén, köztük a halállal küzködő emberek,
                  akik hogy a magas, meredek sziklapartokon nem tudtak felkapaszkodni, többnyire
                  odavesztek. Valamennyi közül csak Ujváry meg Miskei, továbbá Ibrahim basa három
                  cselédje menekült meg. Ezek deszkákba kapaszkodva úsztak egy darabig. Végre
                  szerecsenek jöttek állatbőrből készült csónakokon, mintha csak a hullámokból
                  keltek volna ki, és kifogdosták őket.</p>
             
         </div>
         <div type="chapter">
            <head>
            XII.
            </head>
         
               <head>
                 Kik voltak azok a szerecsenek, akik Ujváryékat
                     megmentették. - Foglyaink új gazdája. - Csimbót rabjaival együtt elviszik
                     Marokkóba.
               </head>
               <p>Azok a szerecsenek, akik Afrika északi partjain laktak, a kalózkodás mellett
                  többnyire a hajótörést szenvedett emberek szerencsétlenségéből éltek. A hajózókra
                  nézve oly veszedelmes sziklaszigetre csak vész idején szoktak eljönni prédára,
                  mint némely ragadozó vadállat, amely előre megsejti a zsákmányt. Most is ott ültek
                  lesben egy kőszirt tetején és feszült figyelemmel kísérték Ibrahim vergődő
                  hajójának minden mozdulatát. Midőn végre vesztét látták, uccu! futottak le
                  lélekszakadva csónakjaikhoz, amelyek a sziklapart egyik üregében voltak elrejtve,
                  hogy gyorsan, még mielőtt a tenger sötét örvénye elnyelné, elragadjanak mindent,
                  ami csak elragadható. Legjobban az élő prédának, az öt szerencsétlen embernek
                  örültek meg, akiket szerencsésen átvittek a hullámtörés veszedelmein, mivel ritka
                  ügyességgel tudtak evezni.</p>
               <p>Az idő dél felé járt. A szél lecsillapodott, a tenger háborgása szűnni kezdett. A
                  szerecsenek, miután az üregben hagyott egynémely holmijukat összeszedték volt,
                  egyenesen délnek eveztek és még be sem esteledett, mikor elérték az afrikai
                  partot. Itt első dolguk az volt, hogy Ibrahim három cselédjének vastag
                  szőrkötéllel megkötözték a kezét. Ujváry és Miskei kezén-lábán úgy is vas volt. A
                  parton már más szerecsenek is állottak megkötözött foglyokkal, akiket hasonló
                  módon kerítettek, sőt egy kis vártatva mások is érkeztek. Majd körbe állították az
                  emberi prédát, a szerecsenek pedig vad kurjongatások között körültáncolták a
                  szerencsétleneket. Most látta csak Ujváry, hogy eben gubát cserélt, hogy Ibrahim
                  szolgaságában gyöngyélete lett volna ahhoz képest, amely reá ezután vár.</p>
               <p>Majd a zsákmányelosztáshoz láttak a szerecsenek. Az osztás sorsolás útján történt.
                  Szomorúságában nagy vigasztalására volt Ujvárynak, hogy Miskeyvel csupa
                  véletlenségből egy gazdához került. Ez egy Csimbó nevű, vagy ötven esztendős,
                  szikár, magastermetű szerecsen volt. A prédából reá eső részt, Ujváryt és Miskeit,
                  el is vitte nyomban a sátrába, mely a tengerparttól vagy másfél órányira volt.
                  Családja, fekete felesége és három gyermeke, türelmetlenül várták Csimbót, mivel
                  már öt napja mult, hogy elment hazulról. A sátorban a szerecsen levette a
                  foglyokról a vasat, nyilván azért, mivel egyéb hasznát akarta venni.</p>
               <p>Foglyainknak sejtelmük sem volt, hogy mi lesz most már belőlük. Egyre találgatták,
                  hogy emberevő vadak-e ezek a szerecsenek, vagy nem? Ha nem, eladják-e s elviszik-e
                  őket Afrika belsejébe, vagy megtartja-e őket gazdájuk, s rabszolga-munkát
                  végeztet-e velük? Ez az utolsó eset lett volna rájuk nézve a legkedvezőbb, mert a
                  tenger közelében a menekülésnek, a szabadulásnak legalább a reménysége maradt
                  volna meg nekik. Ámbár ha a sátorban körülnéztek s látták, hogy még a gazdájuk is
                  milyen nyomoruságos életet folytat, könnyen elképzelhették, milyen dolga lehet az
                  ilyen gazda rabszolgáinak. Nem volt ott nyoma sem az olyan tárgyaknak, melyeket
                  az európai ember a mindennapi életre szükségesnek, nélkülözhetetlennek tart,
                  úgyannyira, hogy a mi oláhcigányaink sátrainak a berendezése kényelmesnek és
                  fényesnek mondható a Csimbó sátrának a berendezéséhez képest. Két süldődisznó meg
                  három fejőskecske ott lakott a szerecsenekkel együtt, egy ponyva alatt. Egypár
                  durva pokróc volt az egész család ágynemüje, egyetlen egy fazék az összes
                  konyhaedény.</p>
               <p>Az első két nap nem törődött a mi foglyainkkal senki, munkát sem igen bíztak
                  rájuk. Harmadnap egy gyereket adott melléjük Csimbó s megparancsolta nekik, hogy
                  menjenek a közellévő erdőbe fát szedni. Mivel az élő fáról nem volt szabad még
                  száraz ágakat sem tördelniök, mert ezek a szerecsenek különös tiszteletben
                  részesítették a fákat, eltartott sokszor két óra hosszat is, míg egy-egy nyaláb
                  rőzsét össze tudtak kaparítani. Szerencsére azonban Csimbóné asszony nem igen sok
                  fát fogyasztott, mivel csak egyszer napjában kotyvasztott valami ételfélét. De a
                  raboknak ebből nem jutott; őket száraz máléfélén és vizen tartották. Ha fa nem
                  kellett, akkor a lábas jószágot kellett a legelőre kiverniök, még pedig az egyik a
                  két szál sertést, a másik meg a három kecskét legeltette. Másnap aztán
                  felváltották egymást, hogy bele ne únjanak ebbe a nemes foglalkozásba; a tegnapi
                  kondásból lett ma kecskepásztor s megfordítva.</p>
               <p>Két hetet töltöttek már ilyen csendes egyformaságban Ujváry és Miskei. Gazdájuk
                  nem volt kegyetlen ember, s hogy a munkájuk is elég könnyű volt, csak éppen a
                  jövőjük bizonytalansága volt az, ami nyugtalanította őket minduntalan. Minden nap
                  el voltak rá készülve, hogy megint vasra verik s viszik őket valahová az ország
                  belsejébe, a rabszolga-vásárra.</p>
               <p>De másként történt.</p>
               <p>Egy holdfényes éjtszaka, mikor Csimbó és házanépe már rég nyugalomra tért volt s a
                  mi foglyaink is jóízüen aludtak a szabad ég alatt, a sátor mögött levő
                  rizsszalma-vackukon, egyszerre csak lódobogás veri fel őket álmukból. Látják,
                  amint tetőtől talpig fehér lepedőbe burkolt lovaskatonák körülfogják a sátort,
                  hallják, amint az egyik, nyilván a vezetőjük, behatol a sátor belsejébe és
                  mennydörgő hangon ráförmed Csimbóra, hogy készülődjék, mert nyomban el kell vele
                  mennie Marokkó városába, a császár elé.</p>
               <p>- De hát mit vétettem én, óh uram, - kérdé rémült hangon Csimbó - hogy rabbá
                  teszel és a császár elébe vezetsz?</p>
               <p>- Még kérdeni is mered, te beste lélek? - szólt fenyegetve a lovascsapat vezetője.
                  - No hát megmondom neked, hogy mit vétettél. A minap rabokat fogtál, eladtad őket
                  és se be nem jelentetted a felsőbbségnél, sem adót utánuk a császári pénztárba nem
                  fizettél, amint a törvény rendeli. Ezért a császár parancsára rabságra
                  kárhozol.</p>
               <p>- De kérlek, kegyes uram, hallgass meg engem - rimánkodott a szegény Csimbó. -
                  Igaz, hogy rabokat fogtam, de csak néhány nappal ezelőtt, úgyhogy még nem volt
                  érkezésem bejelenteni és utánuk adót fizetni. Nem is adtam még el őket, hanem itt
                  vannak a sátor mögött. Jőjj, kegyes uram, győződjél meg saját szemeddel, hogy
                  igazat mondok.</p>
               <p>- Annál jobb - felelt megint a lovas emberek vezetője - úgy rabjaiddal együtt
                  viszlek a császár elé.</p>
               <p>Arabs nyelven folyt ez az izgalmas párbeszéd, amelynek minden szavát megértette
                  Ujváry, mivel ezt a nyelvet Konstantinápolyban, Rusztán basa házánál úgy ahogy,
                  megtanulta volt. Az Afrika északi partvidékén élő mohamedánok t. i. az arabs
                  nyelvvel élnek leginkább.</p>
               <p>Csimbónak minden kérése, esedezése foganatlan maradt. A lovas emberek, a vezető
                  parancsára, fogták Csimbót, Ujváryt és Miskeit, azután, Csimbóné és gyermekei
                  szívszaggató kiáltozásai közt, hátra kötötték kezeiket s elvitték őket Marokkó
                  városába, ahol a császár akkortájt tartózkodott. Rendes székhelye különben Meknesz
                  városa volt.</p>
               <p>Marokkóban elvezették őket egy kaszárnyaféle nagy házba, ahol vagy ötven más rab
                  volt már egy rakáson, férfi és nő, fehér és fekete, fiatal és vén. Ezeket a mi
                  foglyainkkal együtt egy őszszakállú basa elé állították, aki egy nagy táblára
                  ráírta kinek-kinek a nevét, korát, szülőföldjét, mesterségét, vétségét. Ujvárytól
                  és Miskeitől még sok egyéb mindenfélét is kérdezett, hogy miként estek török
                  fogságba, hogy kerültek Csimbóhoz stb. Ezzel aztán a vén basa egyenesen lement a
                  császárhoz jelentést tenni, a rabokat pedig, amíg sorsuk el nem dől, egy sötét
                  szobába zárták.</p>
             
         </div>
         <div type="chapter">
            <head>
             XIII.
            </head>
          
               <head>
                 Mi szándéka van a marokkói császárnak Ujváryval. - A
                     rabokat a császár elé viszik. - Pizzioli Amadeo meglátogatja Ujváryt és közli
                     vele a maga tervét.
               </head>
               <p>Mikor a marokkói császár értesült, hogy azok a rabok, akiket Csimbó elrejtett
                  volt, magyar katonák, még pedig tisztek voltak, nagyon megörült, mert rögtön az
                  jutott eszébe, hogy szolgálatuknak a marokkói birodalom nagy hasznát vehetné, ha
                  az ő hadserege oktatóivá tenné őket. Meggondolta továbbá, hogy a kényszermunkában
                  nincs köszönet, mivel az ember azt csak úgy ímmel-ámmal végzi, azonfelül a két
                  magyar fogoly oktatása csak úgy lesz foganatos és üdvös, ha hatalmat ád nekik és
                  tekintélyt a marokkói katonák előtt. Ez oknál fogva elhatározta magában, hogy nem
                  rabokul fogja őket tartani, hanem rábeszélteti őket valamelyik emberével, hogy a
                  saját jószántukból ajánlják fel neki szolgálatukat és hogy rangot és nagy állást
                  ad nekik hadseregében.</p>
               <p>Elébb azonban a marokkói császár színről színre akarta látni Ujváryt és Miskeit.
                  Megparancsolta tehát, hogy vezessék őket eléje, a császári palota egyik
                  dísztermébe. Itt fogadta a fejedelem, dagadó bársonypárnán ülve és körülvéve
                  országa nagyjaitól a magyar foglyokat, akikre elébb fényes selyemruhát adtak
                  volt. A két férfiu termete, tekintete, magatartása nagyon megtetszett a császárnak
                  és tolmácsával értésükre adta, hogy kedvet találtak a fejedelem szemében s hogyha
                  megbecsülik magukat s a fejedelem kedvében járnak, úgy az ő jó sorsuk vezette őket
                  Marokkó földjére.</p>
               <p>Ujváry és Miskei mély meghajtással köszönték meg a császárnak irántuk mutatott
                  kegyelmét, aztán elmentek a számukra rendelt szállásra, ahol úri módon szolgálták
                  őket és adtak enniök, inniok. De mindez nem volt képes Ujváry lelkében a borulatot
                  eloszlatni. A marokkói császár kegyetlen zsarnok hírében állott s az iránta és
                  bajtársa iránt tanusított jóindulatát Ujváry sehogy sem tudta mire vélni, nem
                  tudta elérteni, mire célzott a fejedelem, mikor a megbecsülést, a kedvében járást
                  emlegette.</p>
               <p>Ez a töprenkedése nem sokáig tartott, mert másnap reggel beállított hozzá egy
                  férfiu, aki latin nyelven igen nyájasan üdvözölte. Elmondta, hogy őt Pizzioli
                  Amadeo-nak hívják, Szicilia szigetéről, Trapani városából való, hogy elébb a
                  nápolyi király hadseregében mint pattantyús tiszt szolgált, de bajba keveredvén,
                  elhagyta a katonai szolgálatot és hazáját s immár öt esztendeje, hogy a marokkói
                  császár udvaránál tartózkodik s a fejedelemnek katonai dolgokban tanácsadója. Nagy
                  örömmel értesültem - így folytatta beszédét Pizzioli - hogy ön, Ujváry úr,
                  szintén, katona, még pedig lovastiszt volt a magyar király hadseregében s így
                  természetesnek fogja találni, hogy minden teketória nélkül betoppanok önhöz és
                  kérem az ön barátságát. Hiszen, itt, afrikai földön, az európaiak, noha más-más
                  országnak a szülöttjei, mégis úgy tekintik egymást, mint földik. Ha egyben-másban
                  segítségére lehetek, kérem önt, forduljon hozzám teljes bizalommal. Én a hozzám
                  intézendő akármilyen kérését olybá tekintem, mint az ön barátságának első
                  jelét.</p>
               <p>- Köszönöm, szívből köszönöm önnek, uram, az ön szíves jóságát - felelt Ujváry,
                  mindkét kezével megszorítva Pizzioli jobbját. - Már barátságos szavaival is
                  valóságos jótéteményt gyakorol. Mert tudja meg, uram, a szomjuságtól eltikkadt
                  utas egy korty friss vizet nem áhít jobban, mint ahogy én áhítottam a társaságát
                  egy művelt embernek, mint ahogy én epedtem egy részvevő szívnek a megnyilatkozása
                  után. Szükségem egyelőre, hála a fejedelem nagylelküségének, nincsen semmire. Van
                  ruhám, élelmezésem, lakásom olyan, hogy akármily elkényeztetett ízlésű nagyúrnak a
                  kívánságait is képes kielégíteni. De hogy olyan kedvesen felbiztatott a kérésre,
                  mégis élek a szívességével. Mondja meg nekem nyiltan, ha ugyan van tudomása róla,
                  mit akar velem a császár? Mert őszintén szólva, ez a nagylelküsége egy földidegen
                  rabbal szemben engem gondolkodóba ejt. Aztán meg az a feltételes ha az ő
                  beszédjében: hogy ilyen meg olyan jó dolgunk lesz az ő birodalmában, ha
                  megbecsüljük magunkat, ha kedvében járunk; mondom, ez a ha csak jelent
                  valamit.</p>
               <p>- Eziránt teljesen megnyugtathatom önt, tisztelt barátom - felelt nyájasan az
                  olasz. - A császárnak, igenis, van határozott szándéka önre és társára - minek is
                  hívják? - igen, igen, Miskei úrra vonatkozólag. De ez a szándék önökre nézve igen
                  kitüntető. Azt akarja, hogy önök megfelelő ranggal álljanak be az ő hadseregébe
                  mint instruktorok. Sőt, hogy jelét adjam annak, mennyire bízom önben, íme,
                  elárulok önnek egy hivatalos titkot: A császár engem bízott meg, - s ez a mai
                  idejövetelem célja - beszéljem rá önöket, hogy jószántukból kérjék tőle a
                  hadseregbe való felvételt. Ő felsége ugyanis, helyesen, úgy okoskodik, hogy önök
                  nagyobb buzgalmat fognak kifejteni az olyan állásban, amelyet maguk kértek s
                  amelyet önöknek kegyesen adományoztak, mint az olyanban, amelybe önöket
                  kényszerítették.</p>
               <p>- Én meg gratulálok önnek, kedves barátom, szólt mosolyogva Ujváry - hogy titkos
                  megbízásában olyan szerencsés véggel eljárt. Ezennel felhatalmazom önt hivatalos
                  komolysággal a magam és az én társam, Miskei István, volt strázsamester nevében,
                  kérje hódoló alázattal a marokkói császár ő felségét, hogy bennünket az ő vitéz,
                  dicsőséges tettekben gazdag hadseregébe felvenni kegyesen méltóztassék.
                  Legnagyobb örömünk telik majd benne, ha módunkban lesz vért és életet áldozni ő
                  felségeért, viszonzásul azért a kegyességért, amellyel a császár bennünket,
                  nyomorult rabokat, elhalmozott. Hogy milyen szolgálatot akar a császár ránk bízni
                  és milyen rangot ránk ruházni, azt, természetesen, egészen ő felsége bölcs
                  belátására és méltányosságára bízzuk.</p>
               <p>- Kérésük teljesítése annyi, mint bizonyos - szólt megint Pizzioli. Ami pedig a
                  szolgálat minőségét illeti, már említettem, hogy a császár instruktorokká akarja
                  önöket tenni, kiváltképp az ő lovascsapatjainak európai módra való kiképzését
                  szeretné önökre bízni, mivel hallotta, hogy a magyar huszárság, amelynél önök
                  szolgáltak, a világ legkülönb katonasága. Ez, mondom, a császár akarata. Csakhogy
                  nekem is vannak szándékaim önökkel, amelyek a fejedelem akaratától némileg
                  eltérnek, s ez okból önnel, tisztelt barátom uram, a császár ellen egy olyan
                  ártatlan kis összeesküvés-félét szeretnék forralni. A dolog ebben áll: A felség
                  engem megbízott, hogy Észak-Afrika tengerparti országainak némelyikéről tüzetes
                  térképeket készítsek. Ez nemcsak nehéz, de veszedelmes munka is, mivel a
                  felvételeket, méréseket, rajzokat a hely színén titokban kell végezni.
                  Legbiztosabb a siker, ha az ember az ilyen munkát kevés, de feltétlenül megbízható
                  társak kíséretében és segítségével ejti meg. Önökre gondoltam mindjárt az első
                  pillanatban, amint értesültem, hogy a véletlen önöket Marokkó földjére sodorta.
                  Akar-e társam lenni ebben a vállalatban és osztályosom a veszedelmekben? Ha igen,
                  úgy kiviszem a felségnél, hogy mielőtt a hadseregben oktató munkájukat
                  megkezdenék, elébb velem ezt az utat megtegyék.</p>
               <p>Tetszett Ujvárynak Pizzioli ajánlata; s midőn Miskeit előhívták s tőle is
                  megkérdezték, ha akar-e ez utazásban résztvenni, szívesen beleegyezett,
                  kijelentvén, hogy ő Ujváryt mindenüvé, még a halál torkába is örömest követi.</p>
               <p>Pizzioli, hogy így a maga dolgát elvégezte, felkelt s az elmenésre készült. Ujváry
                  pedig megragadta kezét s így szólt:</p>
               <p>- Ne vegye rossz néven, tisztelt barátom, ha még egy kéréssel esem terhére.
                  Legyen, kérem, szószólója a felség előtt az én volt gazdámnak, Csimbónak, aki
                  velünk olyan emberségesen bánt. Az Isten is meg fogja érte áldani. Hadd menjen
                  vissza a szegény ördög az ő családjához, amely nélküle elpusztul.</p>
               <p>- Meglesz, minden bizonnyal meglesz - felelt Pizzioli s ezzel elbúcsuzott
                  embereinktől, telve örömmel, hogy vesződséges és veszedelmes útjára ilyen jóravaló
                  társakat sikerült kerítenie.</p>
             
         </div>
         <div type="chapter">
            <head>
            XIV.
            </head>
         
               <head>
               Ujváry és Pizzioli egy karaván élén útra kelnek. -
                     Alkasszár-Guibir keletkezésének a története. - Az utazók röppentyűket
                     készítenek. - Hogy járt Miskei a vadászaton.
               </head>
               <p>Nagy befolyásánál fogva, amelyet Pizzioli a marokkói császárra gyakorolt, nem volt
                  nehéz kieszközölnie, hogy Ujváry is elkísérje őt amaz útjára, amelynek félig
                  kémlelő, félig tudományos célja volt. Úgy állapodtak meg, hogy először szárazon
                  beutazzák Algéria, Tunizia és Tripolisz tartományokat, aztán hajón utazván vissza,
                  a tengerpartokat fogják lerajzolni.</p>
               <p>Mikor már mindennel elkészültek, a császár ajánlóleveleket, úgynevezett firmánokat
                  adott nekik a fentemlített három tartomány fejedelmeihez, amelyekben felszólítja
                  őket, hogy Pizziolit és Ujváryt, valamint kísérőiket tisztességgel fogadják,
                  biztosságukról gondoskodjanak és kívánságaik teljesítésére minden szükséges
                  intézkedést megtegyenek.</p>
               <p>1718-ban, május 30-án kelt útra a tizennyolc emberből álló karaván, amelynek fejei
                  voltak Pizzioli és Ujváry, kalauza pedig Ben-Elmedon, a marokkói császár egyik
                  udvari tisztje, aki sok nyelven beszélt, mások közt latinul is, úgy ahogy. Ez a
                  Ben-Elmedon világlátott, sokat tapasztalt ember volt, aki folyton tartotta szóval
                  az utazó társaságot. Ki nem fogyott a részint átélt, részint hallott mulatságos
                  történetekből, az elmés ötletekből, a kacagtató tréfákból. Az ő érdeme volt, hogy
                  a derült hangulat alig hagyta el egy percre a mi utasainkat. Egyebek közt
                  elbeszélte az ő szülővárosa, Alkasszár-Guibir keletkezésének a következő
                  történetét:</p>
               <p>Réges-régen, mikor még Almanzor uralkodott Marokkó birodalmán, ez a híres-neves
                  császár egyszer elment vadászni. Elért arra a téres síkságra, ahol ma
                  Alkasszár-Guibir városa elterül. Mivel ott közel sok volt a különbnél különb
                  vadakkal bővelkedő erdő, sátrakat üttetett magának és kísérőinek, mivelhogy több
                  napig tartó vadászatban akarta kedvét tölteni. Egyszer, amint a vadon sűrüjében
                  nagy szenvedéllyel egy vadat üldözött, reáesteledett és sehogy sem tudott a
                  vadásztanyára akadni. Köröskörül sok volt a süppedékes mocsár és ingovány s azért
                  nem volt tanácsos a sötétben botorkálni. A császár tehát, minthogy az eső is
                  megeredt, kénytelen volt egy terebélyes fa tövében leheverni. Ott akarta bevárni
                  a hajnalt, amelynek világánál, úgy remélte, könnyű lesz feltalálni a tanyát és az
                  ő kísérőit. Amint ott félig alva, félig ébren révedez, íme, megzördül mögötte a
                  haraszt. Emberi lépteket hall. Egy szegény halász volt, aki fáradságos napi munka
                  után kunyhójába sietett éjjeli nyugalomra. Almanzor, ki magát a császár lovászának
                  mondta, megszólítja a halászt és kéri, vezesse el a vadásztanyára, mivel az utat
                  eltévesztette. De a halász azt felelte, hogy a nagy sötétben a posványok között az
                  út igen veszedelmes, azért menjen el vele éjjelre az ő kunyhójába, ossza meg vele
                  szegényes vacsoráját. Szállása lesz legalább is olyan kényelmes, mint az a vizes
                  gyep a fa alatt. A császár elfogadja a meghívást. Elmegy a halásszal a kunyhóba,
                  áldott étvággyal eszik a szegényes, de jó szívvel adott estebédből és jóízüen
                  alszik a kemény vackon. Virradatkor útra kelnek a vadásztanya felé és szemben
                  találják a testőröket, akiket a császár felkeresésére szétküldtek volt. Ezek,
                  amint megpillantják a fejedelmet, szokott módon tisztelegnek neki, amiből a halász
                  észreveszi, hogy az ő éjjeli vendége nem a császár lovásza, hanem maga a császár.
                  Megijed. De a császár nemcsak hogy megnyugtatja, hanem azt kérdi tőle, hogy
                  micsoda jutalmat kér jószívű cselekedetéért? A halász hebegve a félelemtől, azt
                  mondja, hogy nagyon szeretné, ha a felség a kunyhó helyett egy kis házacskát
                  építtetne, ahová az eltévedt vadászokat szállásra befogadhatná. De Almanzor nem
                  kis házacskát, hanem fényes palotát építtetett, amelyben vadászatain szívesen
                  tartózkodott, a szegény halászt pedig megtette palotásnak. Almanzor példájára a
                  marokkói főurak is házakat építtettek ezen a helyen s rövid időn szép város
                  keletkezett, amely Alkasszár-Guibir nevet nyert.</p>
               <p>Ilyen és hasonló elbeszélésekkel mulattatta Ben-Elmedon az utazó társaságot, amely
                  negyed napra eljutott a Dra-hegylánc aljához. Ez a hegység határt alkot Marokkó és
                  Algéria között és az ott lakó haramiákról híres, akik kivált a kisebb karavánokat
                  megtámadják és kifosztják. Ben-Elmedon előre figyelmeztette a karaván fejeit erre
                  a veszedelemre és különféle módot ajánlott a baj megelőzésére, esetleg a támadás
                  visszaverésére. De Pizzioli nyugodtan, és egykedvüen végighallgatta a kalauznak a
                  védelemre kieszelt terveit. Csak annyit mondott, hogy a haramiák támadásától egy
                  cseppet sem kell félni, csak menjenek bátran előre. Magára vállalja ő a veszedelem
                  elhárítását. Tud ő olyan szert, amellyel még száz főből álló rablócsapatot is
                  biztosan meg lehet ugrasztani.</p>
               <p>- Ugyan melyik patikában árulják ezt a szert? - kérdé Ujváry, aki tréfának
                  tekintette a dolgot.</p>
               <p>- Egészen komolyan mondom - felelt Pizzioli - s mindjárt el is áralom nektek,
                  miben áll az én titkos szerem. Én Nápolyban a híres Petardini-nek voltam a
                  tanítványa, akinek a robbanó gépek és a tüzijátékok készítésében nem volt párja
                  egész Olaszországban, sőt mondhatni, egész Európában. Nála megtanultam a
                  röppentyűk készítését. Most úgyis egy-két nap pihenőt fogunk tartani. Azalatt
                  készítünk egy csomó rakétát. Ha a hegyi haramiák csakugyan ránk találnak támadni,
                  csak egypár ilyen sziporkázó röppentyűt dobunk közéjük s meglássátok, milyen
                  hatással lesz a drai szegénylegényekre.</p>
               <p>Általános tetszéssel és tapssal fogadták a mi jókedvű utasaink Pizzioli ajánlatát.
                  Amint az erdő egyik tisztásán sátrat ütöttek s letelepedtek, azonnal hozzá is
                  láttak a röppentyűk készítéséhez. Pizzioli kinek-kinek megmondta, hogy mi része
                  lesz a munkában. Az egyik szenet tört, a másik kénkövet, a harmadik salétromot.
                  Ujváry a papirhüvelyeket készítette. Miskeinek el kellett mennie, hogy délre vadat
                  kerítsen a rakétakészítők számára.</p>
               <p>Amíg azok serényen dolgoztak, a mi vitéz strázsamesterünk mind beljebb hatolt az
                  erdőbe. Már jó négy órája elmult, hogy a sűrüben botorkált, már a délponton is túl
                  járt a nap és sem vadat nem talált, sem pedig vissza a társaihoz az utat, amelyet
                  most már jobban keresett, mint a vadászprédát. Az éhszomj hatalma annyira erőt
                  vett már rajta, hogy vánszorogni is alig tudott. Végre, úgy ozsonna ideje
                  lehetett, egy szerecsen-vityillóhoz vetődött, amely körülbelül olyan volt, mint
                  egy alföldi csőszkunyhó. Bemegy, hát látja, hogy egy szerecsen család, férj,
                  feleség és négy gyermek, egy kétfülű szilke körül ül és eszik. Hogy egymás szavát
                  nem értik, a szerecsenek jelekkel kínálják a jövevényt, hogy tartson velük. Miskei
                  nem igen kéreti magát. Leül közéjük és a világfi fesztelenségével neki akar fogni
                  az evésnek. De mekkora volt undorodása, mikor látja, hogy a szerecsenek besózott
                  füstölt sáskát esznek. Meglepetésében úgy ült, mint a kőszent. A szerecsenek meg
                  azt hitték, hogy szégyenlős és biztatták erősen vendégüket. Végre, hogy a jószívű
                  szerecseneket meg ne sértse, kapta s valóságos halálmegvetéssel lecsusztatott két
                  szál sáskát a torkán. Hogy többet is rá ne kényszerítsenek, sietve elhagyta a
                  szerecsenkunyhót s estére szerencsésen visszatért útitársaihoz. Ezek még gúnyt is
                  űztek a szegény Miskeiből, hogy üres kézzel tért vissza a vadászatról, meg hogy
                  egész nap étlen kódorgott az erdőben. De ő nem sokat törődött a csufolódásukkal,
                  hanem leült a vacsorához, amelyet társai az ő távollétében készítettek s akkora
                  pusztítást tett az ételben, hogy a többinek elállt szeme-szája. Ez is
                  megszólította Miskeit, amaz is. De ő, egy szó nem sok, annyit sem mondott, hanem
                  hányta a falatokat egymás hátára, hogy szinte cikogtak a torkán.</p>
               <p>- Hallod-e Pista - tréfálódzott vele Ujváry - csak nem ettél talán farkasmájat,
                  hogy olyan mohón falatozol?</p>
               <p>- Nem én, kapitány uram - felelt amaz - de ettem besózott füstölt sáskát. - Többet
                  nem felelt Ujvárynak sem, míg éhségét egészen el nem verte. Ekkor aztán elbeszélte
                  kalandját aprójára, amin maga is épp oly jóízüen nevetett, mint társai.</p>
               <p>Ben-Elmedon pedig felvilágosította a karaván európai tagjait, hogy a marokkóiak
                  úgy állanak bosszút a sáskákon, amiért sokszor az egész ország termését
                  elpusztítják, hogy sokat összefogdosnak, besózzák, megfüstölik s megeszik. Az
                  ilyen füstölt sáskát úgy árulják hordókban Marokkó és egyéb városok piacain, mint
                  Európában a heringet meg az angolnát.</p>
               <p>- Egye meg a marokkói - szólt Ujváry - de magyar gyomornak nem való. Most azonban
                  menjünk aludni. Neked pedig, Pista, azt kívánom, hogy jobb ízű legyen az álmod,
                  mint amilyen az ebéded volt.</p>
               <p>- Úgy érzem, uram - felelt neki Miskei - hogy ez a szerecsen-csemege sokáig
                  megfekszi a gyomromat s félek, hogy amíg meg nem emésztem, mindig sáskával fogok
                  álmodni.</p>
             
         </div>
         <div type="chapter">
            <head>
              XV.
            </head>
          
               <head>
                Hogy ugrasztották meg utasaink a hegyi rablókat. -
                     Tartózkodás Mazagran városában. - Ujváry egy trinitárius szerzetessel
                     találkozik. - Ujváryt egy mecset megszentségtelenítése miatt fogságra
                     vetik.
               </head>
               <p>Másnap délig elkészültek a röppentyűk. Úgy állapodtak meg, hogy naplenyugta előtt
                  tovább indulnak, hogy öreg este legyen, mire a hegyek közé érnek. Mikor nyugvóra
                  hajolt a nap, csakugyan útra kerekedett a karaván. Elől ment teveháton egy
                  szerecsen ifju, égő fáklyát tartva. Őt nyomon követte Pizzioli lóháton, dárdával a
                  kezében, amelynek hegyére nagy rakéta volt tűzve. Fején papirosból csúcsban
                  végződő süveg, amely szintén röppentyű volt. Lova a tűzhöz hozzá volt szokva.
                  Pizzioli után a kátyús úton egy társzekér döcögött, amely meg volt rakva
                  röppentyűkkel s egyéb tüzet szóró holmikkal, ez után pedig egy bizonyos
                  távolságban a karaván többi tagjai kettesével, mindegyike égő fáklyát fogva.
                  Oldalt, az út mellett, szerecsen gyermekek mentek lámpákkal. Mikor ilyen rendben
                  egy útszoroshoz közeledtek, egyszerre éles füttyenést hallanak. Jel volt ez,
                  melyet egyik őrálló haramia az ő társainak adott. Rá tüstént előbukkan a fák közül
                  egynéhány szerecsen útonálló. Az eleve meghatározott terv szerint Pizzioli
                  megállítja lovát s oly mozdulatlanul áll, akár egy kőszobor. Útitársai is
                  megállottak mind. Amint most Pizzioli észreveszi, hogy a haramiák egész erővel
                  rájuk akarnak támadni, megsarkantyúzza a lovát, egy ugrással ott terem az előtte
                  menő szerecsen ifjunál, az égő fáklyán meggyujtja a dárdája hegyén levő
                  röppentyűt, ezzel pedig a süvege hegyét érinti. Ropognak, pattognak, durrannak a
                  rakéták és szórják erősen a szikrát mindenfelé. Hát még, mikor a szekéren levő
                  tüzi holmikat meggyujtja Pizzioli! Mintha valamennyi tüzes ördög mind elszabadult
                  volna a pokolból. Futottak eszeveszetten a haramiák, ki merre futhatott. Rázta
                  őket a hideg a nagy félelemtől. Csak akkor tértek magukhoz, mikor kiki az ő
                  barlangjának legsötétebb zúgában elrejtőzhetett.</p>
               <p>A mi utazó társaságunk pedig teljes bátorságban folytatta útját az algériai
                  határszél közelében fekvő Mazagran városáig. Itt két napig vesztegeltek, mivel
                  Pizzioli numidiai régiségeket akart összevásárolni, amelyeknek e városban bőviben
                  voltak. Innét aztán egyenesen elmentek Algériába, Algéria tartomány fővárosába,
                  amely abban az időben a legfélelmetesebb tengeri haramiák kirepülő fészke volt.
                  Amint a város kapuja elé értek, azonnal bejelentették jöttüket a dey-nél (ma:
                  bey), a tartomány fejedelménél, beküldték az egész karaván névsorát a marokkói
                  császár ajánlólevelével együtt.</p>
               <p>A dey rögtön tizenkét spáhit (lovas katonát) rendelt utasaink szállása elé
                  díszőrizetnek, udvari népének pedig megparancsolta, hogy e karaván tagjai bármikor
                  és akárhányszor tetszenék nekik, minden bejelentés nélkül, eléje bocsátandók.</p>
               <p>Ezzel a megtisztelő engedelemmel már mindjárt a következő nap kénytelenek voltak a
                  mi embereink élni. Ujváry t. i. mindenütt, ahol járt-kelt, szemesen meg szokott
                  nézni mindent. Algériában is nyomozta a város ritka néznivalóit. Egyszer, amint az
                  utcán széjjelnézett, jön vele szemben egy trinitárius szerzetes, aki mint térítő
                  működött az algériai keresztyén rabok közt. Ezt Ujváry deák nyelven üdvözli, a
                  szerzetes pedig nyájasan viszonozza a köszönést, s midőn beszélgetésbe elegyedvén,
                  a szerzetes megtudja, hogy Ujváry szeretné a város nevezetességeit, kiváltképp
                  pedig a római korból fennmaradt régiségeket megtekinteni, sok mindenfélére
                  figyelmezteti őt. Különösen felhívja Ujváry figyelmét egy latin feliratra, mely a
                  nagy mecset tornyának az oldalán látható.</p>
               <p>Ujváry megköszönte a szíves útbaigazítást. Azonnal felkereste a nagy mecsetet,
                  felhágott a toronyba, kiment arra az erkélyre, ahonnét a muezzin az imádság idejét
                  szokta a hivőknek tudtul adni és szerencsésen megtalálta a falba vésve azt a
                  bizonyos római feliratot. Mivel pedig a mecsetet nemrég tatarozták s ez alkalommal
                  a felirat egy részét bemeszelték volt, Ujváry kapta a zsebkését s levakarta a
                  falról a vakolatot. Szerencsétlenségére meglátta ezt a mufti (főpap), aki már azt
                  is rossz szemmel nézte volt, hogy egy gyaur (más vallású) felmegy a mecset
                  tornyába. A templom e szentségtelenítésén felháborodva, rettenetes lármát csap és
                  megparancsolja az összecsődült tömegnek, hogy fogják el ezt az idegent és
                  büntessék meg érdeme szerint. Csak most vette észre Ujváry, hogy ez a zajongás, ez
                  a népcsődület őt illeti. Könnyű volt belátnia, hogy ez a felbujtogatott, vakbuzgó
                  tömeg, kivált ha így ráuszítják, rászabadítják valakire, mindenre képes. Azért
                  futásban keresett menedéket és csakis lábai gyorsaságának köszönhette, hogy agyon
                  nem verték.</p>
               <p>De a mufti nem hagyta abban a dolgot. Panaszt tett Ujváry ellen a dey-nél, ez meg
                  egy csauz-t (rendőrféle) és egy szerecsent küldött érte szállására és tömlöcbe
                  záratta addig is, míg a nagy mecset megszentségtelenítésének súlyos vétségeért
                  ítéletet nem mondanak rá. Az éjjelt éhen, szomjan, álmatlanul töltötte Ujváry a
                  dögleteges levegőjű tömlöcben.</p>
               <p>Másnap útitársai elmentek a dey elé, hogy kieszközöljék nála Ujváry szabadon
                  bocsátását. A nagy palotában ült már a fejedelem, abban a tágas teremben, ahol
                  törvényt szokott látni. Előadtak ékes szavakkal mindent, ami társuk mentségére és
                  kiszabadítására szolgálhatott. Hosszas tanácskozás után, mialatt embereink az
                  előszobában unatkoztak, a dey iródeákja a következő üzenetet hozta:</p>
               <p>A dey hajlandó a marokkói császár ő felsége, az ő hatalmas hűbérura kedvéért az
                  utasoknak az igért oltalmat továbbra is biztosítani. Ugyancsak a császár ő
                  felségére való tekintetből meg akar bocsátani annak a gonosztevőnek is, aki a nagy
                  mecset tornyát szentségtörő kézzel megfertőztette. Mivel azonban a nép az ő lelke
                  mélyében fel van emiatt háborodva s a dey csak nehezen tudná az utasokat a nép
                  jogosult haragja ellen megvédeni, azért azt javasolja, hogy az utasok huszonnégy
                  óra alatt hagyják el Algéria városát.</p>
               <p>Ezt a mi embereink meg is igérték, mire Ujváryt szabadon bocsátották. Másnap már
                  hajnal hasadtával hátat fordítottak a városnak. Ujváry nem győzött eleget
                  csodálkozni az algériai nép erkölcsein, amelyek szerint meg van engedve a lopás,
                  rablás, gyilkolás, de a templom vakolatának a levakarása főbenjáró, halállal
                  büntetendő gonoszság.</p>
               <p>Utasaink útjukat Tunizia felé vették, amely ország Algériával határos. Útba
                  ejtették Konstantina városát, amely Konstantin, római császár leányának
                  köszönhette egykori nagyságát s akiről nevét is vette. Hajdani erősségének
                  hatalmas voltát romjai még most is hirdetik. Kaligula császár idejében Konstantina
                  fővárosa volt Caesaria Mauritania nevű római provinciának.</p>
               <p>Innét elértek Bona nevű városba, amelyet a bennszülöttek arabsul Belád al
                  Unnab-nak neveztek. Itt-tartózkodásuk alatt kimentek megnézni a régi Hypona
                  romjait. Ezt a várost hajdan a rómaiak építették, miután Scipio a karthágóiakat
                  legyőzte volt. Később Hypona székhelye volt a numidiai királyoknak. E városban
                  született szent Ágoston is, a keresztyén egyház nevezetes tanítója.</p>
               <p>Bona városából tovább indulván, letértek a rendes útról, hogy a régi Karthagó
                  romjait is szemügyre vegyék. Ezeknek megszemlélése után még aznap este elértek
                  minden baj nélkül Tuniszba, Tunizia tartomány fővárosába. Ben-Elmedon már eleve
                  elmondott embereinknek minden nevezetest a városra és a fejedelemre vonatkozólag.
                  Keleti szokás szerint itt is beküldtek előre egy embert, bejelentvén a dey-nek
                  megérkezésüket és a karaván tagjaira vonatkozólag minden tudnivalót.</p>
             
         </div>
         <div type="chapter">
            <head>
             XVI.
            </head>
           
               <head>
                Ebéd a tuniszi fejedelemnél. - A dey meg akarja nyerni
                     Ujváryt a maga hadserege számára. - Ünnepi fogadás a Bardóban. - Barátság
                     Ujváry és Ben-Dolhadán fejedelmi herceg között. - Katonai szemle.
               </head>
               <p>A marokkói császár ajánlólevelének megvolt az a hatása, hogy a tuniszi dey
                  meghívta már másnapra az egész utazó társaságot ebédre. Alig két arasznyi
                  magasságú asztalon volt terítve a lehető legegyszerübben, mivel e tartomány
                  törvényei minden fényűzést, az arany- és ezüstedények és evőeszközök használatát
                  tiltják. Az ételt mind egyszerre tálalták, mintegy száz edényben. A vendégek
                  lószőrrel tömött párnákon foglaltak helyet. Az ebéd rizskásából, főzelékből, főtt-
                  és sülthúsból, vadból, süteményből és gyümölcsből állott. Egyedül a fejedelemnek
                  volt csontból készült kanala, a többiek mind fakanállal ettek. Az asztal végén
                  volt egy nagy kanna víz a vendégek számára. A fejedelem porcellán csészéből ivott,
                  de ő is csak tiszta vizet.</p>
               <p>A tuniszi dey leereszkedő nyájassággal bánt a marokkói utazó társaság mindegyik
                  tagjával. De különösen kitüntette Ujváryt, akiről értesült volt, hogy a német
                  császár és a magyar király hadseregében huszártiszt volt, most pedig a marokkói
                  császár lovascsapatjainak az oktatója. Maga mellé ültette és egyre társalgott vele
                  a legbarátságosabb módon, legkiváltképp a hadviselésről, a katonai szolgálatról
                  és a hadgyakorlatokról. Ujváry nyomban kitalálta, hogy a fejedelem a hadi
                  dolgokban való ismereteit és tapasztalatait akarja kipuhatolni, alighanem hasonló
                  szándékkal, mint a marokkói császár, hogy t. i. az ő hadseregének is instruktora
                  legyen. Az okosság azonban azt javasolta a dey-nek, hogy ezt a szándékát még el ne
                  árulja Ujvárynak. Úgy remélte, hogy három hét alatt - ennyire szabta a társaság
                  Tuniszban tartózkodásának idejét - lesz még alkalma bőven erről vendégével
                  értekezni. Elébb különféle módon akarta Ujváryt maga iránt lekötelezni.</p>
               <p>Mindjárt a következő napra meghívta őt és társát, Miskeit, a Bardóba. Igy nevezik
                  a dey-nek Tunisz városán kívül levő nyaraló palotáját. Itt megismertette őket
                  legény fiával, Ben-Dolhadan-nal, és hajadon leányával, Szulejkával. Sok gyermeke
                  közül ezt a kettőt szerette a fejedelem legjobban, mivel fiatal korában meghalt
                  édesanyjukat, az ő első feleségét, aki sziciliai származású keresztyén nő volt,
                  kimondhatatlan gyöngédséggel szerette, még haló porában is áldotta és ezt a
                  szeretetét gyermekeire is átszármaztatta. Ez a két egytestvér is mód nélkül
                  vonzódott egymáshoz, jobban mint többi testvéréhez, atyjuknak más feleségétől
                  született egyéb gyermekeihez.</p>
               <p>Míg a fejedelem Ujváryt és Miskeit a Bardóban mindenféle kitüntetésekben
                  részesítette, addig a városi palotájában elszállásolt Pizzioliról és
                  Ben-Elmedonról sem feledkezett meg, jól tudván, hogy ezek a marokkói császárnak
                  meghitt emberei. Velük is, ahol csak tehette, keresett udvariassággal bánt és
                  drága ajándékokkal halmozta el őket. Arra számított ugyanis, hogy Pizzioli és
                  Ben-Elmedon hathatósan támogatni fogják a marokkói császárnál azt a kérését, hogy
                  engedje át neki Ujváryt, ha majd a maga dolgát a marokkói hadseregben elvégzi.</p>
               <p>Alig telt bele egynéhány nap, máris benső barátság fejlődött Ujváry és
                  Ben-Dolhadan közt. Különösen a fiatalabb fejedelmi herceg vonzódott az ifjui szív
                  egész rajongásával az érettebb Ujváryhoz, akiben minden férfiui jelesség és
                  tökéletesség eszményét bámulta. A dey pedig nemcsak hogy nem ellenezte, hanem
                  ellenkezőleg, örömmel vette észre e barátság keletkezését, sőt erősítésére minden
                  lehetőt megtett, egyrészt mert azt hitte, hogy ez úton még jobban magához és
                  házához édesgeti Ujváryt, másrészt meg mivel azt remélte, hogy fegyverre termett
                  fia, Ben-Dolhadan, akit hadserege fővezérévé akart tenni, katonai dolgokban igen
                  sokat fog Ujvárytól tanulni.</p>
               <p>Végre közölnie kellett a dey-nek az ő kívánságát Ujváryval, mivel már-már
                  közelgett az idő, amikorra a marokkói társaság elutazása ki volt tűzve. Egy külön
                  ünnepies audiencián fogadta vendégét a tuniszi fejedelem a Bardó legdíszesebb
                  termében, körülvéve országa nagyjaitól, s előadta neki, mennyire szeretné, ha
                  Ujváry kész volna a tuniszi spahik kiképzését magára vállalni, hogy ez a lovasság
                  tökéletességben megközelítse a magyar huszárságot.</p>
               <p>Ujváry udvarias szavakkal köszönte meg a deynek kitüntető ajánlatát és beléje
                  helyezett bizalmát, de kijelentette, hogy ő magával nem rendelkezik, mivel ő a
                  marokkói császárnak a tisztje. Csakis a császár beleegyezésével és engedelmével
                  teljesíthetné a dey kívánságát. Azért illő tisztelettel azt javasolja a
                  fejedelemnek, kérje meg eziránt a marokkói császárt; ő szíves örömest eljön
                  Tuniszba, ahol oly ritka kegyességben részesült, hogy a fejedelem őt még az ő
                  családja szentélyébe is bebocsátotta.</p>
               <p>Meg is állapodtak abban, hogy mire az utazó társaság Tripoliszból, ahova Tuniszból
                  készült, Marokkóba visszatér, már ott lesznek a császárnak szánt ajándékok,
                  amelyekkel a dey a maga kérése iránt kedvezővé akarta hangolni a császár szívét.
                  Pizzioli és Ben-Elmedon is szívesen megigérték, hogy tőlük telhetőleg mindent
                  megtesznek, hogy a császár teljesítse a dey kérését.</p>
               <p>Végre meghívta a fejedelem Ujváryt egy másnap tartandó katonai szemlére, hogy
                  módja legyen megfigyelni, mire képesek a spahik a lovaglásban, a fordulatok
                  kivitelében, a fegyverforgatásban.</p>
               <p>Ezerkétszáz spáhi volt kirendelve a szemlére, de hivatalos egypár fő katonatiszten
                  és hivatalnokon kívül nem volt más, csak Ujváry és Miskei, a fejedelmi herceg és
                  az ő külön kérelmére Szulejka, a szép hercegleány.</p>
               <p>A szemle délutánra volt kitűzve, azért a dey Ujváryt és Miskeit meghívta magához
                  ebédre. Keleti szokás szerint az ebéd nem tartott sokáig. Míg a lovascsapatok a
                  Bardó előtti nagy téren rendezkedtek, a fejedelem az ő vendégeivel a fekete kávé
                  mellett török pipára gyujtott. Most hírt adtak a fejedelemnek, hogy hadi rendben
                  áll a spáhi-sereg s várja a dey további parancsolatát. A fejedelem Ujváry
                  kíséretében kimegy a nagy térre, ahol egy óriási platánfa alatt ékes szövetekkel
                  és szőnyegekkel bevont nagy emelvény állott. Itt ült már Ben-Dolhadan, továbbá az
                  ő testvérhúga, Szulejka, keleti divat szerint, fátyollal födött ábrázattal s
                  várták fejedelmi atyjukat, akit, midőn Ujváryval együtt az emelvényre lépett, mély
                  meghajtással üdvözöltek. Ujváry kezet szorított a fiatal herceggel és - keleti
                  módon - mellén keresztbe tett karokkal tisztelgett a hercegkisasszonynak. Végre
                  helyet foglaltak mindnyájan rugalmas párnákon, a fejedelem balján Ujváry, jobbján
                  Szulejka, mellette pedig Ben-Dolhadan. A többi vendégek az emelvény aljában
                  állottak, köztük Miskei is.</p>
               <p>A fejedelem egy intésére megkezdődtek a hadgyakorlatok.Nagy figyelemmel és
                  hozzáértő szemmel kísérte Ujváry a spáhik mozdulatait, amint szétszóródtak s ismét
                  csapatokba verődtek, a lovasok magatartását, rohanását, védekezését, a szép
                  berber-paripák ügetése, vágtatása módját stb. Itéletében, amelyet a fejedelem
                  felszólítására ott nyomban elmondott, épp annyi szakértelmet mint tapintatot árult
                  el. Ha valami gáncsolni valót talált, a világért sem ítélte volna egyenesen
                  hibának, hanem csak annyit mondott róla, hogy lehetett volna tökéletesebben is
                  véghezvinni. A dey helyeslő fejbiccenéssel és mosolygással követte vendége
                  nyilatkozatait, a fiatal herceg meg valóságos áhitattal függött Ujváry ajkain.</p>
               <p>Szulejka, a bájos fejedelmi kisasszony, nem sokat törődött a katonai
                  látványosságokkal. Ha odafordította is mély, fekete szemét, amely egyedül volt
                  látható egész arcából, az előtte forgolódó csapatokra, de meglátszott rajta, hogy
                  lelkével máshol mulat. Ott annál az idegen férfiunál az atyja oldala mellett,
                  akire lopva vet egy-egy elmélázó tekintetet, akinek képét szíve mélyén rejtegeti
                  azóta, hogy legelőször látta.</p>
               <p>A szemle végeztével visszakísérték mindnyájan a fejedelmet termeibe s ott
                  elbúcsuztak tőle.</p>
             
         </div>
         <div type="chapter">
            <head>
           XVII.
            </head>
          
               <head>
                 Utasaink elmennek Tuniszból. - Tripoliszból kalózhajón
                     indulnak útra Marokkóba. - A kalózok harca egy raguzai kereskedőhajóval. -
                     Megérkezés Tangerben.
               </head>
               <p>Még három napot időztek embereink Tuniszban, azután útra kerekedtek Tripolisz
                  felé. A tuniszi dey részint tiszteletből, részint bátorság okáért tizenkét spáhit
                  adott melléjük, akik egész a tripoliszi határszélig elkísérték őket.</p>
               <p>A tripoliszi fejedelemnek még Tuniszból megjelentették utasaink odajövetelüket,
                  sőt a marokkói császár ajánlatait is előre elküldték. A fejedelem tudván hogy az ő
                  országában éppen nem biztosak az utak, már a határhoz küldött volt egy csapat
                  katonát, hogy annak védelme alatt utazzanak a mi embereink egész az ország
                  fővárosába. Ide érkezvén, a fejedelem rendeléséből elég kényelmes fogadóba
                  szállásolták az egész marokkói utazó társaságot.</p>
               <p>Ujváry és Pizzioli utazásuk céljául azt vallották, hogy a marokkói császár számára
                  selyemszöveteket akarnak vásárolni. Fel is rúgtatták a selyem árát az egész
                  városban, annyit összevásároltak a tripoliszi gyárakban. Aközben Pizzioli titkon
                  és észrevétlenül lerajzolta a város és a kikötő erősségeit minden részleteikben,
                  Ujváry pedig feljegyzett a városra és az egész tartományra vonatkozólag minden
                  tudnivalót.</p>
               <p>Hogy így a dolgukat tíz nap alatt kényelmesen elvégezték, a társaság két feje azon
                  tanakodott, hogy milyen hajón térjenek vissza Marokkóba. Az expedició legfontosabb
                  feladata, t. i. a bejárt három tartomány partvonalainak a megrajzolása, még hátra
                  volt, azért az utat visszafelé okvetlenül hajón kellett megtenniök.
                  Kereskedőhajót, ami bőven volt a tripoliszi kikötőben, nem használhattak, mivel a
                  már említett munkát titkon végezni lehetetlen volt; ha meg nyiltan teszik, kétség
                  nem volt benne, hogy majd elárulják őket. Abban állapodtak tehát meg, hogy
                  valamely kalózhajón térnek vissza Marokkóba. Ebben sem volt hiány Tripoliszban,
                  mert e tartomány tengeri rablói talán még az algériaknál is hírhedtebbek voltak.
                  Meg is kötötték az alkut egy fő-fő tengeri haramiával, akitől bátran mérhettek,
                  rajzolhattak, mert ez a kikötött nagy vitelbérért nemcsak a szülőföldjét, hanem a
                  lelki üdvét és Istenét is eladta volna.</p>
               <p>El is indultak rajta egy szép reggelen, kedvező szél mellett. Déltájban utólérte
                  őket egy másik, gyorsabb járású, de sokkal kisebb kalózhajó, amely szintén a
                  tripoliszi kikötőből jött és hazájába, Tuniszba igyekezett. A két hajó kapitánya
                  azonnal ráismert egymásra s a tripoliszi haramia megtudakolta tuniszi
                  pályatársától, hogy nem jön-e utánuk valami préda? A tuniszi szegénylegény
                  jelentőségesen igent intett a fejével s értésére adta, hogy éppen akkor készült
                  útra egy jól megrakott raguzai kereskedelmi hajó, mikor ő elindult volt a
                  tripoliszi kikötőből. Zsíros falat, de könnyen a torkán akadhat, mert tíz
                  ágyútorok tátong róla az emberre, s rajta vagy százharminc jól felfegyverzett
                  legény. Ő éppen ez okból nem mert vele kikötni.</p>
               <p>A tripoliszi kalóz megköszönte társának a jó hírt s gondolta magában: ha a raguzai
                  győzi erővel, ő meg majd győzi ésszel. A tuniszi haramia duzzadt vitorlákkal
                  nyílsebesen haladt tova, a mi kalózunk pedig erősen feltette magában, hogy bevárja
                  és megtámadja a raguzai hajót. Meg is lassította azonnal menését.</p>
               <p>Ujváry, aki a kapitány szándékát nem sejtette, nem tudta a hajó tétovázását mire
                  vélni, annyival is kevésbbé, mert a szél a lehető legkedvezőbb volt. Másnap délig
                  alig haladtak előre egypár tengeri mérföldet. Ekkor vettek észre a szemhatár
                  szélén egy hajót, melyet a kapitány a tuniszi kalóz leírása után rögtön megismert,
                  hogy a várva várt raguzai kereskedőhajó. Most már be is vallotta utasaink előtt,
                  hogy ő ezt a hajót meg fogja támadni, ki fogja fosztani s reményli, hogy
                  segítségére lesznek ebben a vállalatában. De ha ezt tenni nem akarják, akkor hát
                  legyenek a harcnak semleges szemlélői.</p>
               <p>Ujváry és útitársai a legkínosabb helyzetben voltak és sehogysem tudták, mitevők
                  legyenek. A kalózt arra bírni, hogy rabló szándékától elálljon, jól tudták,
                  lehetetlen. Azt is indítványozta egyikük, hogy titkon értesítsék a raguzai hajó
                  kapitányát a tripoliszi haramia tervéről. De ez, amellett, hogy életük
                  kockázatával járna, még kivihetetlennek is látszott. Abban állapodtak tehát meg,
                  hogy tétlenül nézik majd a dolgok fejlődését.</p>
               <p>A kapitány pedig, hogy a raguzai hajó embereiben gyanut ne keltsen, elrejtette az
                  ágyúkat, a fegyveres népet pedig a hajó fedele alá rendelte s egész sötét estig
                  nem is közeledett a másik hajó felé.</p>
               <p>A raguzai ellenben, amint észrevevé a tripoliszi kalózhajót, valamennyi vitorláját
                  kifeszítve sietett utána. A tripoliszi, hogy amazt még jobban ámítsa, velencei
                  zászlót tűzött.</p>
               <p>Nemsokára hallatszott a raguzai hajóról a szócső dördülő hangja:</p>
               <p>- Kik vagytok? Honnan jöttök? Hova mentek?</p>
               <p>Mire a kalózkapitány ezt a feleletet adta:</p>
               <p>- A velencei köztársaság uralma alatt álló Korfu szigetéről valók vagyunk;
                  Marokkóba megyünk viasszal, kristállyal és velencei tükrökkel, hogy ott eladjuk és
                  hogy marokkói portékával megrakodva térjünk vissza.</p>
               <p>- Nem ment-e el mellettetek egy tripoliszi hajó, Tunisz felé vevén irányát?</p>
               <p>A kapitány magát azt a kalózhajót értette, amelynek gazdájával éppen szót váltott.
                  Úgy járt szegény, mint az az egyszeri ember, aki kereste azt a paripát, amelyen
                  nyargalt.</p>
               <p>- Igenis, ment, ma délelőtt.</p>
               <p>- Kérem a kapitány urat, legyen szíves a hajó iratait hozzám elküldeni. Már
                  megbocsátja a bizalmatlanságomat, hanem ezen a vizeken sokat cirkálnak a tengeri
                  tolvajok. Az a tripoliszi hajó, amelyet keresek, szintén kalózhajó; kapitánya a
                  leghíresebb haramiák egyike.</p>
               <p>- Igen sajnálom - felelt vissza a tripoliszi haramia - hogy e pillanatban nem
                  teljesíthetem a kapitány úr kívánságát; a dereglyém annyira megromlott, hogy
                  lehetetlen vízre ereszteni. De reggelig kitataroztatom s akkor szíves készséggel
                  elküldöm megnyugtatására a hajó útlevelét s egyéb iratait. Ha úgy tetszik, holnap
                  aztán együtt folytathatjuk utunkat, s én örömest nyomára vezetem annak a
                  tripoliszi kalózhajónak, melyet a kapitány úr keres.</p>
               <p>- Nagyon köszönöm és elfogadom jóindulatú ajánlatát. Csak arra kérem, tessék
                  hozzám közelebb jönni; egész ágyúlövésnyire és ebben a távolságban haladjunk egész
                  éjtszaka.</p>
               <p>Ez a meghívás ugyancsak kapóra jött a haramiának. Éppen lövésnyi távolságban akart
                  ő is lenni az áldozatul kiszemelt hajótól és rögtön közelebb is vitorlázott
                  hozzá.</p>
               <p>Ujváry és a marokkói utazó társaság többi tagjai lázas izgatottságban hallgatták
                  végig ezt a párbeszédet. Felfortyant bennük a vér a kalózvezér alávalósága miatt.
                  Ez nyilván észrevehette, hogy a mi embereink rokonérzelmükkel nem az ő pártján
                  vannak, azért tömör csapatba állíttatta őket és öt haramiát rendelt melléjük, akik
                  felvont pisztolyt szegezvén mellüknek, őrködtek, hogy meg ne moccanjanak.</p>
               <p>Mikor aztán koromfekete éjtszaka borult a világra, a kalózvezér előhozatta nagy
                  csendben az ágyúkat a rejtekhelyről, mindent előkészített a támadásra és
                  embereinek jócskán adott pálinkát, hogy így is feltüzelje őket a harcra. Erre
                  felvont vitorlákkal nekiment a raguzai hajónak. Egészen közelről rásütötte az
                  ágyúkat; s még mielőtt amaz ráért volna a tüzet viszonozni, már ott termett
                  mellette a kalózhajó. A haramiák valóságos majomügyességgel szöktek át ordítozva
                  s fegyverükkel hadonászva a raguzai hajó fedélzetére. De itt nagy meglepődés várt
                  reájuk. Azt hitték, hogy álomba merülve lepik meg a raguzaiakat, s íme, azok
                  harcra készen fogadták a tengeri rablókat, s noha ezek irtózatos dühvel támadtak,
                  mégis, hogy többen is meg jól fegyelmezve is voltak, szerencsésen visszaverték
                  őket. A kalózok arra számítottak, hogy a vak sötétség is szövetségesük lesz,
                  amennyiben az ellenség maga magát fogja pusztítani. De a raguzaiak ráismertek a
                  rablókra fehér turbánjukról. Csakhogy a dolog nem maradt még abban. A kalózvezér
                  újra meg újra mind fokozottabb ádázattal ment neki a raguzaiaknak. Ezek azonban
                  nyugodtan helyt állottak és vérbe köpülve űzték vissza vagy lökték a tengerbe a
                  haramiákat, sőt már készülődtek is, hogy a visszaszorított rablókat saját
                  hajójukon támadják meg. De abban a pillanatban a kalózvezér gyors fordulatot adva
                  hajójának, elillant.</p>
               <p>Alig telt bele egy negyedóra, már ismét visszajött a kalózvezér és teljes erővel
                  nekirohant a raguzai hajónak, hogy hatalmas lökéssel elsülyessze. Ezt is
                  észrevette idejekorán a szemes raguzai kapitány, s amilyen gyorsan csak lehetett,
                  félre fordította a hajóját, úgyhogy a két járómű oldalt vágódott egymáshoz. A nagy
                  összeütközésre a gyengébb szerkezetű kalózhajó minden ízében akkora recsegést,
                  ropogást tett, hogy a rajta ülők azt hitték, menten izzé-porrá törik. Bezzeg
                  megijedt most maga a kalózvezér is, s illa berek, nádas, erek! vitte az irháját,
                  amilyen gyorsan Isten vinnie engedte. A raguzai hajó pedig kifeszített vitorlákkal
                  utána száguldott s már-már utól is érte. Meg is keserülték volna a tengeri rablók
                  ezt az éjjeli támadást, ha nem jelentik a raguzai kapitánynak, hogy az
                  összeütközésben meglyukadt a hajó s akkora nyíláson, mint egy ököl, ömlik be a víz
                  a hajó üregébe. Nagy sajnálkozására abban kellett hagynia az üldözést, mert
                  embereinek sietniök kellett a szivattyúkhoz.</p>
               <p>Mint az éhes farkas az üres jászol ellen, úgy dúlt-fúlt a haramiavezér mérgében,
                  hogy a raguzaiak úgy kifogtak rajta. Nagy szerencséje volt a kalózhajónak, hogy
                  közel volt oda Tanger városa, amelynek alkalmatlan kikötőjét nagy üggyel-bajjal
                  sikerült elérniök. Itt kénytelenek voltak négy napig vesztegelni, míg a
                  megrongált hajót megtatarozták. Azalatt Pizzioli Ujváry segítségével elkészítette
                  a kikötő és az egész partvidék rajzát. A szél iránya folyton-folyvást változott s
                  azért jó sok időbe telt, míg a Marokkótól harminc mérföldnyire levő Szafi
                  kikötőjébe érkeztek, amelynek pontos lerajzolásával szerencsésen befejezte az
                  expedició a reá bízott épp oly fontos, mint veszedelmes munkát. Még két napig
                  küzdöttek embereink a hullámok és a kedvezőtlen szél ellen, végre harmadnapra, dél
                  tájban, minden nagyobb baj nélkül bevitorláztak Marokkó kikötőjébe.</p>
             
         </div>
         <div type="chapter">
            <head>
             XVIII.
            </head>
          
               <head>
               Levélváltás Ujváry és Ben-Dolhadan között. - A marokkói
                     császár felszabadítja Ujváryt és Miskeit a rabságból és magas katonai ranggal
                     ruházza fel őket. - Ujváry a marokkói spáhikat oktatja.
               </head>
               <p>Három nappal azután, hogy Ujváryék vesződséges utazásukról visszatértek, jött a
                  marokkói császárhoz a tuniszi fejedelemnek egy követe sok drága ajándékkal és arra
                  kérte őt az ura nevében, engedje át neki vagy végképp, vagy pedig bizonyos időre
                  Ujváryt és Miskeit oly célból, hogy a tuniszi lovasságot a fegyverforgatásban
                  gyakorolják, oktassák. Mivel a tuniszi dey a marokkói császárnak szövetségese s
                  valamennyi szomszéd fejedelem között legkedvesebb barátja volt, a császár
                  beleegyezett, hogy Ujváry és Miskei Tuniszba elmehessenek s ott maradhassanak, míg
                  a dey-nek rájuk szüksége lesz, ha elébb a maguk dolgát a saját lovasságánál
                  elvégzik.</p>
               <p>Ugyanaz a követ a tuniszi fejedelem fiától, Ben-Dolhadan hercegtől, levelet is
                  hozott Ujvárynak a következő tartalommal:</p>
               <p>»Ben-Dolhadan herceg Ujváry Miklós magyar vitéznek üdvözletét küldi.</p>
               <p>Béke veled! Az első pillanatban, midőn atyám udvaránál való tartózkodásod
                  alkalmával fényes elmédet, nemes szívedet, vitézi voltodat megismertem, Te egész
                  vonzalmamat és rokonérzelmemet megnyerted. Türelmetlenül várom azt a napot, amely
                  Téged megint a mi körünkbe elhoz s előre örülök, hogy nemcsak az a hadi nép,
                  amelynek fejévé engem rendelt fejedelmi atyám, vesz a Te tanításodtól új, vitézi
                  lelket, hanem hogy az én hadi ismereteimet is te fogod gazdagítani. Szulejka
                  húgommal sokat és örömest beszélünk rólad. Élj egészségben!«</p>
               <p>Erre Ujváry a következő levéllel válaszolt:</p>
               <p>»Fenséges Fejedelmi Herceg!</p>
               <p>Hogy irántam oly jó vélekedéssel van Hercegséged, az engem büszkeséggel tölt el.
                  Az a nagy dicséret, amellyel engem magasztalni méltóztatik, nem annyira az én
                  jeles voltomat, mint inkább Hercegségednek irántam való kegyességét mutatja. Azt
                  szentül igérem, hogy mihelyt a marokkói császár Ő Felségének engedelmével, akinek
                  most hatalmában vagyok, Tuniszba elmehetek, semmit el nem mulasztok, hogy magam
                  Hercegséged kegyelmére méltóvá tegyem. Ami Szulejka Hercegkisasszonynak hozzám
                  való leereszkedő kegyességét illeti, nem találok szót, amellyel ezért érzelmes
                  hálaadásomat kifejezhetném.</p>
               <p>Fenségednek legengedelmesebb szolgája</p>
               <p>Ujváry Miklós.«</p>
               <p>Evvel a levéllel s a marokkói császár igéretével, hogy Ujváryt és Miskeit, mihelyt
                  a marokkói spáhik kitanításával készek lesznek, azonnal átengedi a dey-nek, a
                  tuniszi követ vissza akart térni hazájába. De a császár meghívására ott maradt még
                  azokon az ünnepségeken is, amelyeket Ujváry és Miskei tiszteletére rendeztek. Mert
                  ámbár őket eddig mindenféle kitüntetésekben részesítették, forma szerint mégis
                  rabok voltak még. A császár tehát nagy és fényes ceremóniákkal felszabadította
                  őket és kinevezte Ujváryt a spáhik agájává (tábornagy), Miskeit pedig kapitányi
                  rangra emelte, hogy a hadseregben nagyobb legyen a tekintélyük meg hogy ez őket
                  fokozottabb buzgóságra ösztönözze feladatuk teljesítésében.</p>
               <p>Nem is csalatkozott a császár ebbeli várakozásában. A nap minden részén, amikor a
                  nagy forróság csak engedte, mindig lóháton voltak a spáhi-seregek. Ujváry meg
                  Miskei pedig fáradhatatlanok voltak oktatásukban és ki nem fogytak a türelemből.
                  Az egyik raj ügetett, vágtatott, a másik szétszóródott és megint csapatokba
                  verődött, a harmadik vívott, támadott, úgyhogy az efféle munkához nem igen szokott
                  s a tétlenségben egy kicsit elpuhult katonák éppen nem áldották az új
                  instruktorokat. A péntek és vasárnap kivételével minden áldott nap hajnalban már
                  ott volt Ujváry és Miskei a gyakorlótéren. S fáradtak, izzadtak egész nyolc óráig,
                  estefelé pedig hat órától kilencig. Pénteken azért szüneteltek, mivel a
                  mohamedánoknak ez a pihenőnapjuk, a vasárnapot pedig Ujváry és Miskei akarták
                  megszentelni.</p>
               <p>Igy telt el fáradságos munka közben öt egész hónap, amely idő alatt Ujváry
                  okossággal és nagy tapintattal viselte magát. Nyílt szíve, magyar egyeneslelküsége
                  és vidám természete mindenkivel megszerettette őt. A tisztekkel bizalmas
                  barátságban élt, a közkatonákkal pedig emberségesen bánt. Nem volt az udvari nép
                  között egyetlen ellensége, de egyetlen egy irígye sem.</p>
               <p>Mikor aztán a spáhik mindenféle gyakorlatot könnyen, pontosan és ügyesen tudtak
                  végezni, Ujváry arra kérte a császárt, legyen kegyes az ő lovas-seregei
                  előmeneteléről személyesen meggyőződni. A nagyúr szívesen teljesítette Ujváry aga
                  kérelmét s egy reggel fényes kisérettel kilovagolt a gyakorló-térre. A császár
                  csak úgy ámult-bámult az ő lovassága délceg magatartásán, minden fáradságot
                  könnyen kibíró edzettségén és nagy ügyességén a lovaglásban s a fegyverforgatásban
                  egyaránt. Alig győzte Ujváryt és Miskeit eleget dicsérni. Sőt, palotájába
                  visszatérvén, megparancsolta fő emberének, Ben-Elmedonnak, hogy fejezzék ki nekik
                  az ő megelégedését és köszönetét írásban is s biztosítsák őket az ő császári
                  kegyességéről, ha netán állandóan le akarnának telepedni az ő birodalma
                  területén.</p>
               <p>Ezek hálaadó írásban fejezték ki köszönetüket a felségnek irántuk való jóságáért s
                  a vett kegyelmekért. Marokkóban való állandó maradásukat nem igérték meg, mivel
                  hazájukba ellenállhatatlan vágy vonzza őket. De kérték a császár ő felségét,
                  fogadja őket hűséges jobbágyokul, valamíg Afrika területén maradnak.</p>
               <p>Miután ezt az írást a császárnak átadták, készületeket tettek Tuniszba való
                  utazásukra. Egy közepes nagyságú hajó már ott várt rájuk a kikötőben, amelyet a
                  marokkói császár rendelt számukra. Egy gyors hírmondót pedig elküldtek a
                  szárazföldi úton, hogy jövetelüket a tuniszi dey-nek előre megjelentse.</p>
             
         </div>
         <div type="chapter">
            <head>
            XIX.
            </head>
          
               <head>
               Ünnepies búcsu Marokkótól. - Vihar a tengeren. - A
                     marokkói hajó törése. - Ujváry és Miskei egy szigetre vetődnek.
               </head>
               <p>Egy héttel azután, hogy a hírmondót Tuniszba útnak eresztették, Ujváry és Miskei
                  elvitték holmijukat a révpart közelében horgonyzó hajóra. A marokkói császár nagy
                  tisztelettel bocsátotta el őket. Négyszáz spáhi válogatott berber-paripákon
                  kísérte el őket a császári palotától egész a kikötőig. Itt pedig valamennyi ágyút
                  kétszer sütötték el tiszteletükre. A nép az egész úton s a kikötőben tömött
                  sorokban állott és szájtátva nézte azt a két magyar vitézt, akiket a hatalmas
                  császár annyira megtisztelt és kitüntetett.</p>
               <p>- Milyen fura szeszélyei vannak a sorsnak - mondá Miskei, amint a hajóra léptek. -
                  Mikor legelőször kerültünk Marokkóba, lánc csörgött kezünkön, lábunkon, csúfjai
                  voltunk az összecsődülő népsöpredéknek, a császári udvart pedig, ahová bennünket
                  vezettek, vérpadnak tekintettük. Most meg, hogy ezt az országot elhagyjuk,
                  fejedelmi tiszteletet adnak nekünk, katonák kísérnek bennünket, de nem mint
                  rabokat, hanem mint kitüntetett nagy urakat. Ez pedig mind az udvar parancsolatára
                  történik.</p>
               <p>- Tudja az Isten - felelt neki komoly arckifejezéssel Ujváry - én nem tudok
                  ezeknek a tisztelgéseknek és kitüntetéseknek szívből örülni. Valami titkos
                  levertség, olyan borongós sejtelem-féle vesz erőt rajtam, s ez, számtalan
                  tapasztalatom szerint, rosszat jelent. Ha kinevetsz is érte, nem átallom
                  megvallani, hogy hiszek a sejtelmekben, hiszem, hogy megvan az emberi léleknek -
                  az egyiknek nagyobb, a másiknak kisebb mértékben - az a titkos ereje, amellyel
                  előre megsejdíti a rosszat és jót, amely őt érni fogja.</p>
               <p>- Már megbocsát, uram - viszonzott Miskei - hanem az olyan kellemetlenségtől vagy
                  bajtól, amelyet nem ismerek, amely még a jövő méhében rejlik, félni nem tudok, de
                  nem is akarok. Ráérek én töprenkedni, ha itt lesz a baj. Most, hála Istennek,
                  egyéb bajunk nincsen, csak az, hogy messze, igen messze vagyunk Magyarországtól,
                  hogy ez a nagy víz nem a Balaton vize s hogy ez a domb itt nem a Badacsony hegye.
                  Én, uram, katona-törvényt tartok: mikor rakott asztal mellett ülök, nem koplalok,
                  mikor telt kulacs van a kezemben, nem szomjuhozom s mikor jó kedvem lehet, nem
                  szomorkodom.</p>
               <p>Amíg ezek így beszélgettek, a hajó elhagyta a révpartot oly csendesen, hogy
                  embereink csak akkor vették észre, mikor már kint voltak a kikötőből. A szél igen
                  kedvező volt. A kapitány azzal biztatta az utasokat, hogy aznap este elérik az oda
                  harminc mérföldnyire levő Szofi-t. S íme, még jó fent állott az égen a nap, mikor
                  ennek a városnak tágas kikötőjébe bevitorláztak. Mindnyájuknak jó kedvük volt,
                  hogy ilyen nagyot haladtak már az első nap. Ujváry is kezdett vidámulni s
                  Miskeivel partra szállott, hogy ott pipázgatva sétáljanak vagy egy óra
                  hosszat.</p>
               <p>Esti kilenc óra lehetett, mikor megint útra keltek. A mi utasaink nem sokáig
                  maradtak a fedélzeten, hanem lementek a számukra berendezett háló-kamrába. A szél,
                  mely egész nap nyugatról fujt, majdnem teljesen lecsendesedett s éjféltájban a
                  hajó már alig haladt előre, noha valamennyi vitorlája ki volt feszítve. Két óra
                  lehetett éjfél után. Keleten még az ég sem szürkült, egyszerre csak felzúdul a
                  tenger s ijesztő mormogást hallat, noha szélnek, hullámoknak nyoma sem volt.
                  Nemsokára delfinek mutatkoztak a hajó körül, elébb csak kettő-három, de percről
                  percre növekedett a számuk. Ugy tetszett, hogy csak játszadoznak, akár a ludak,
                  mikor a vízben le-lebuknak s ismét felmerülnek. A hajóskapitány tudta, hogy ez
                  rossz jel, s parancsot adott, hogy tartsák készen a vasmacskákat s kiki legyen a
                  maga helyén. Lármát csapni nem akart, hogy az utasokat, akik jóízüen aludtak, fel
                  ne keltse. Ezalatt mind jobban fokozódott a tenger félelmetes zúgása, a delfinek
                  mind nyughatatlanabb mozgásokat tettek a hajó körül, mintha csak az embereknél
                  kerestek volna menedéket. Most egyszerre felháborodik a tenger. Forrong és
                  kavarog, mintha a fenék valamennyi zavaros vizei felbukkannának a felszínre, a
                  felső rétegek pedig alázuhannának a feneketlen örvénybe. Rá a szélvész is
                  sivítani, zúgni kezd anélkül, hogy az égen egy felhőcskének csak a nyomát is
                  lehetett volna látni. Az orkán oly pusztító erővel rohanta meg a hajót, hogy az
                  árbocot kettétörte, mint a pozdorját, s a tengerbe sodorta hat hajóslegénnyel
                  együtt, akik hamarosan le akarták szedni a vitorlákat.</p>
               <p>Erre a nagy zajra felserkent Ujváry és költötte, ráncigálta Miskeit, akitől
                  elsülyedhetett volna a hajó mindenestül, oly mélyen aludt. Felszöktek a fedélzetre
                  s amit ott láttak, az alaposan elűzte Miskei szeméből az álmot. A hajó a dühöngő
                  habok közt hömpölygött, a hullámok fel-felcsaptak a fedélzetre s lesepertek onnan
                  mindenkit, aki valami erős tárgyba nem fogódzott. A szél ragadta, vitte a hajót
                  oly irányba, ahová menni nem akartak. A vízbefult matrózok voltak a hajószemélyzet
                  legkülönb emberei; akik hátramaradtak, kevesen is, de ügyetlenek is voltak. De ha
                  mégannyian s még oly szemesek és ügyesek lettek volna is, a fékevesztett elemek
                  hatalmával szemben tehetetlen volt minden emberi erő. A kapitány viharedzett,
                  derék hajósember volt, aki a maga árnyékától meg nem ijedt. De a veszedelem
                  nagyságát látván, ő sem tudott egyebet tenni, mint amit végső veszedelemben még az
                  Istentől elrugaszkodott ember is tenni szokott: az Istenhez folyamodott
                  segítségért. Leborult arccal a fedélzetre s egyre azt sóhajtotta, kiáltotta:
                  Allah! Allah!</p>
               <p>- Na, pajtás, úgy-e, hogy igazam volt? - szólt Ujváry Miskeinek. - Ha sejtelmemnek
                  nem hittél is, de most már csak elhiszed, hogy baj van, mikor már a kapitány is
                  Istent emleget?</p>
               <p>- Hiszem, uram, hogyne hinném - felelt Miskei, aki, hogy a hajó hirtelen oldalt
                  fordult, egész súlyával Ujváryra esett. - Annyira hiszem, hogy készülök én is
                  katona módra végsőt fohászkodni az Úristenhez. A katona nem sokat gondol életével,
                  s ha egyszer meg kell halnia, egészen mindegy, akár deszka-, akár vízkoporsóba
                  kerül, csak a lelke ott legyen, ahol más becsületes magyar vitézeknek a lelkei
                  vannak. - Igaz is a! Hogy olyan sejtelmes lelke van a tábornagy úrnak, nem volna
                  szíves megsejdíteni, hogy kikecmergünk-e ebből a bajból, meg hogy hol fogunk ma
                  délben ebédelni?</p>
               <p>- Azt meg nem mondhatom, jó fiú, hogy kisegít-e bennünket Isten ebből a
                  veszedelemből, hanem ama bölcs mondás értelmében, hogy: segíts magadon s az Isten
                  is megsegít - meg kell tennünk mindent a magunk megmentésére. Én úgy látom, hogy
                  egy-két óra múlva ízekre szedik a hullámok ezt a rozoga gályát s akkor megint
                  úszunk, komám, mint tavaly, mikor a boldogult Ibrahim basa hajóját elcsaptuk
                  magunktól. Csak az a kérdés, meddig győzzük az úszást. Ott láttam a hajóüregben
                  egypár üres vizeshordót. Tartson készen mindegyikünk egyet. Ha a hajó elmerül, az
                  üres hordóba kapaszkodva, a vízszínen tarthatjuk magunkat vagy egypár óra hosszat.
                  Hátha csodát mivel a jó Isten és az idő alatt küld megmentésünkre egy hajót! Csak
                  arra vigyázz, hogy a hordó aknája jól be legyen dugva, meg hogy a csinját két
                  oldalt erősen fogva, akárhogy hányjon, forgasson a hab, melled a dongákhoz
                  szorítsd. És most, Isten veled, pajtás! Lássunk a hordó után!</p>
               <p>Nyomban fel is hozták a hordókat a fedélzetre s úgy várták, a legrosszabb
                  eshetőségekre készen, hogy mit rendel majd a végzet. Senki még csak nem is
                  sejtette, melyik részén vannak a széles világnak. A kapitány s életben maradt
                  néhány legénye, noha el voltak szánva a halálra, mégis inuk szakadtáig dolgoztak,
                  küzdöttek a nekidühödt elemekkel. De hiába volt minden fáradozásuk. A hajó
                  irtózatos erővel odavágódott egy kőszirthez, mely a tengerből kiállott. Darabokra
                  tört és a rajtalevőkkel együtt a tenger fenekére merült.</p>
               <p>Ujváry és Miskei erősen kapaszkodtak a hordók csinjába és vitették magukat a
                  háborgó haboktól. A tengerből azon a helyen, akár csak a kőbálványok, szirtek
                  meredeztek ki köröskörül. Hogy ezek a kőszirtek egy közellévő szigetnek a
                  szakadványai, azt embereink nem tudták. Jóllehet élet és halál közt lebegtek,
                  mégis egy percre sem vesztették el lélekjelenlétüket. Mindegyike elkövetett
                  mindent, hogy hordójával egy ilyen sziklára vergődhessék. De mivel egyik magasabb
                  és meredekebb volt, mint a másik, erőlködésüknek nem volt semmi foganatja. Már jó
                  egy félóráig tartott ez a tusakodás. Hogy Ujváry a saját élete megmentésével volt
                  elfoglalva, nem igen ügyelhetett Miskeire. Igy aztán azon vette magát észre, hogy
                  elszakadt társától. Addig-addig hányták, vetették Miklóst a zavaros habok, míg
                  egy nagy hullám kivetette a lapos tengerpart fövenyére.</p>
             
         </div>
         <div type="chapter">
            <head>
            XX.
            </head>
         
               <head>
                Ujváry hálát ad az Istennek megmentéseért. - Ijedsége,
                     hogy Miskeit nem találta. - Miskei megkerül. - Embereink étele, itala.
               </head>
               <p>A nagy izgalom s erejének utolsó megfeszítése annyira kimerítette Ujváryt, hogy
                  ájultan ott maradt azon a helyen, ahová a hullám kivetette. De később is, hogy
                  visszatért az eszmélete, oly gyöngének érezte magát, hogy alig volt jártányi
                  ereje. Látta, hogy egy szigetnek kiszögellő, homokos csúcsára került. Első dolga
                  az volt, hogy térdre borult s hálát adott a jóságos Istennek csodálatos
                  megmentéseért. »Felemeltél előbb, óh Uram - így szólt - rangra, méltóságra, aztán
                  a tengerbe taszítottál, hogy a hullámok szedjenek le rólam mindent, ami után az
                  emberi hiuság vágyódik. Most meg ismét visszaadtad puszta életemet. Értem
                  intésedet, mennyei Atyám, legyen áldott érte a Te szent neved!«</p>
               <p>Most jutott csak eszébe, hogy hiszen ő Miskeivel együtt úszott egy darabig, mikor
                  a hajó elmerült volt. Hová lett az ő hű társa? Elnyelte őt is az örvény, mint a
                  hajó többi népét? »Szent Isten! - szólt kezeit kétségbeesetten tördelve - hát ő is
                  odavan, az az áldott, jó ember? Az hát az én végzetem, hogy elragad mellőlem a
                  halál mindenkit, akinek lelke a lelkemhez forrott? Mi lesz most belőlem,
                  szerencsétlen emberből, ezen az elhagyott, magános szigeten?« - S az erőslelkű
                  Ujváry, aki százszor is, félelmet nem ismerve, szembe nézett volt a halállal, aki
                  a legnagyobb veszedelem pillanatában tréfálni, enyelegni tudott, most oly
                  keservesen sírt, zokogott, mint a gyermek. »Pista, kedves Pista barátom, hol vagy,
                  merre vagy? - kiáltotta folytonosan, ahogy csak a torkán kifért. De csak a sziklák
                  verték vissza az ő hangját háromszor, négyszer is, mintha fájdalmából gúnyt
                  akartak volna űzni.</p>
               <p>Majd a kereséshez fogott. Futott majd erre, majd arra a sziklás sziget homokos
                  partján, egyre kiáltozva a Miskei nevét. Egyszerre csak úgy rémlik előtte, mintha
                  egy hordót látna egy zátonyon. Fut oda, ahogy Isten futnia engedte, és csakugyan,
                  ott feküdt nem messze a hordótól eszméletlenül Miskei. Éppen felérzett ájultából,
                  mikor Ujváry odaért. Nosza, volt most öröm akkora, hogy még! Leborult hozzá Miklós
                  s úgy megölelte, csókolta, mintha már vagy tíz év óta nem látta volna. Noha maga
                  is bágyadt volt, mégis felemelte fekvő helyéről Miskeit s vitte karonfogva, lassú
                  léptekkel, mint az olyan embert, aki súlyos nyavalyából lábadozik, egy száraz,
                  gyepes helyre s ott ismét hanyatt fektette.</p>
               <p>Mivel a ruha rajtuk facsaró egy víz volt, levetették s felterítették a homokra.
                  Mikor valamennyire megszáradt, felhágtak egy sziklára, amelynek egyik oldalát a
                  tenger mosta, hogy széjjelnézzenek, miféle sziget az, amelyre kerültek? Van-e
                  rajta növény, állat, ember? Nem vesznek-e észre valakit a hajó népéből, aki,
                  meglehet, épp úgy megmenekült, mint ők? De nagy szomoruságukra nem láttak egyebet,
                  mint a vizen úszó deszkákat és gerendákat, a szerencsétlenül járt hajó roncsait.
                  A sziget pedig, amelyre őket balvégzetük vetette, mintegy másfél óra járásnyi
                  lakatlan föld volt. Északi részén alacsony, kopár sziklák meredeztek, köztük csak
                  imitt-amott egy-egy vézna cserje. Déli része sík föld volt, sűrü erdővel borítva
                  egész a keleti partokig. Legmagasabbak voltak a kőszirtek a sziget nyugoti
                  oldalán. Ezeknek egyikére felkapaszkodtak embereink nagynehezen, mert meredek is
                  volt a szirtfal, de meg ők is ugyancsak érezték még az utolsó rémséges órák
                  utóhatását. Nem messze onnét, a tengerben szétszórt apró sziklaszigetek egyikének
                  közelében, két holttetemet láttak úszni a víz színén. Ruhájukról rájuk ismertek,
                  hogy az elsülyedt hajó legényei közül valók. Mély megilletődéssel nézték e
                  szerencsétlen hajósokat s mód nélkül fájt nekik, hogy, amire őket a felebaráti
                  szeretet ösztönözte, meg nem adhatták nekik a végső tisztességet, vissza nem
                  adhatták testüket az anyaföldnek.</p>
               <p>Még eddig sem étel, sem ital eszükbe nem jutott, pedig előtte való nap este óta
                  egy falatot nem ettek, egy korty italt nem ittak. De hogy most valamennyire
                  kipihenték a nagy fáradalmakat, egészséges gyomruk kezdte a maga jussát
                  követelni. Bementek a szikla aljában elterülő nagy erdőbe, hogy valami ennivalót
                  keressenek. Találtak is mindjárt az erdő szélén egypár fát, amelyek úgy meg voltak
                  rakva szentjánoskenyérrel, hogy ágaik szinte görnyedtek a nagy teher alatt. Ettek
                  is belőle jócskán. De csakhamar kegyetlen szomjuság gyötörte őket. Kénytelenek
                  voltak tehát ivóvíz felfedezésére elindulni, még pedig kiki más-más úton. Az egyik
                  a sziget napkeleti részének átkutatását vállalta magára, a másik a napnyugotit.
                  Hogy azonban el ne tévedjenek, azt a nagy kőszálat, amelynek tetejéről szemlélték
                  volt a szigetet s amely számításuk szerint az egész szigetről volt látható,
                  választották találkozó helyül. De hiába tette tűvé kiki a maga részét, nem
                  találtak ott sem forrást, sem tavat, de még csak a legkisebb vízerecskét sem.
                  Egypár órai hiábavaló kódorgás után visszatértek a sziklához kimerülve, a
                  szomjuságtól szinte elepedve. Kínjában Miskei ivott egy pár korty vizet a
                  tengerből, de keserű íze émelygést okozott neki s ez sokkal jobban gyötörte, mint
                  a szomjuság. Ott állottak sokáig tétlenül a tengerparton s nem tudták, mitevők
                  legyenek. Bágyadtságukban aztán lehevertek a homokra, ott sokáig henteregtek,
                  hánykolódtak, mint a hagymázos beteg. Végre is elnyomta őket az álom.</p>
               <p>Hajnal felé felébred Ujváry s érzi, hogy nedves a ruhája, a haja, a szakálla.</p>
               <p>- Fel szaporán, Pista barátom - kiáltott nagy örömmel - van már vizünk. Azt ugyan
                  nem igérhetem, hogy nagy kortyokban fogunk inni, de egy-egy kicsit mégis
                  csillapíthatjuk szomjuságunkat. Nézd, merő egy víz a ruhám, jele annak, hogy
                  nagy harmat esett az éjjel. Menjünk az erdőbe s ott a fák leveleiről nyalogassuk
                  le a harmatcseppeket!</p>
               <p>El is indultak íziben. Hogy tisztán sütött a hold, megláthatták a bokrok és a fák
                  levelein reszkető harmatcseppeket. Nekiestek mindketten nagymohón s egész világos
                  reggelig egyre nyalogatták a leveleket. Unalmas és hosszadalmas foglalkozás volt,
                  de valamennyire mégis csak elverték epedő szomjukat.</p>
             
         </div>
         <div type="chapter">
            <head>
           XXI.
            </head>
         
               <head>
                 Hogy tették embereink ihatóvá a tenger vizét. - Új
                     élelmiszereket kerítenek. - Az örök tűz. - Embereink új tanyát találnak és sóra
                     tesznek szert. - Beáll a téli esőzés.
               </head>
               <p>Az első nagy éhség csillapítására elég jó volt a szentjánoskenyér s a tenger
                  vizénél jobb volt a harmat. De állandóan ezen a hitvány eledelen és szűk italon
                  tengődni bizony keserves egy élet volt. Minden áldott nap felhágtak arra a magas
                  kősziklára, ahonnét messze kilátás esett a tengerre, s órákat töltöttek annak
                  tetején, egyre lesve, keresve egy arra menő hajót, amely kiszabadítsa őket ebből a
                  magános szigetből. De hiába meredt ki szemük a nagy nézésben, híre sem volt a
                  várva várt hajónak. Végre meg kellett barátkozniok avval a gondolattal, hogy talán
                  egész életüket ezen az Istentől elhagyott, terméketlen szigeten lesznek
                  kénytelenek tölteni. De a legjobb esetben is, nem egyhamar fognak innét
                  szabadulni. Azon elmélkedtek tehát, mint lehetne nyomoruságos életüket tűrhetőbbé
                  tenni.</p>
               <p>Legsúlyosabban a víz hiányát keserülték. Arról tanakodtak tehát legelébb, mint
                  kellene ezen a bajon segíteni. Végre Ujváry tanácsára a tenger lapos partján egy
                  fadarabbal a homokban hosszú árkot, ennek a végében pedig gödröt ástak. Ebbe a
                  csatornába aztán beeresztették a tenger vizét, s mire az, a kavicsokon és a
                  fövényen átszivárogva és átszűrődve, a gödörbe gyülemlett, már sokat veszített
                  keserű ízéből. Ebből azt következtette Ujváry, hogyha még hosszabb úton folyatná a
                  tenger vizét a homokban, még többet veszítene keserű, sós ízéből. És valóban, a
                  második gödörben összegyült víz, jóllehet még mindig nem volt a legízletesebb,
                  legfrissítőbb ital, de az ilyen szükségben mégis hasznavehető volt.</p>
               <p>Ezzel a munkájukkal nemcsak ivóvizet szereztek embereink, hanem véletlenül
                  alkalmasabb és ízletesebb eledelre is bukkantak, mint a szentjánoskenyér. Ásás
                  közben ugyanis egy gyökeret találtak, amelyet Miskei csupa kiváncsiságból
                  megkóstolt s azt találta, hogy az íze feltünően hasonlít a sárgarépa ízéhez.
                  Ezentúl leginkább evvel a sárga gyökérrel táplálkoztak, amely bőven termett a
                  szigeten mindenütt s a szentjánoskenyérnél már azért is különb volt, mivel nemcsak
                  hogy szomjuságot nem okozott, mint az, hanem ellenkezőleg, természetes
                  nedvességénél fogva még csillapította is a szomjúságot.</p>
               <p>Nemsokára pecsenyére is tettek szert. Látták, hogy a szigeten igen sok a különféle
                  nagyságú, alakú és színű madár, amelyek, mivel rájuk éhes vadász soha sem
                  leselkedett, oly szelídek voltak, hogy seregesen le-leszállottak embereink elé a
                  földre. Jókora köveket dobtak közéjük s hármat el is ejtettek. S míg Miskei a
                  madarakat mellesztette, Ujváry két fadarabot addig-addig dörzsölt egymáshoz, míg
                  melegedni, füstölögni, végre, hosszú, fáradságos munka után, égni kezdtek. Rőzse
                  meg száraz fa volt az erdőben a soknál is több. Raktak is belőle a tűzre annyit,
                  hogy egy ökröt is meglehetett volna mellette sütni. A madarakat, serpenyő
                  hiányában, lapos kövekre tették s úgy sütötték meg az izzó parázson.</p>
               <p>A tüzet, amelyet annyi vesződséggel élesztettek, nem engedték elaludni azután sem,
                  hogy a pecsenye megsült, hanem raktak rá egyre és szították éjjel-nappal egyaránt,
                  hogy belőle soha ki ne fogyjanak. Mert ezután nem csupán az ejtett madarak
                  elkészítésére használták, hanem egyéb célokra is. Legelébb is vittek fel belőle
                  arra a magas sziklára, ahonnét szét szoktak tekinteni a messze tengeren, s ott
                  tüzeltek erősen folyton-folyvást, hogy a tűz nappal a füstjével, éjjel pedig a
                  világosságával adja hírül az ott netán elhajózóknak, hogy ezen az ismeretlen
                  szigeten emberek, szabadító hajó után sopánkodó szerencsétlen emberek vannak. - De
                  a hiányzó fejszét és fűrészt is tűzzel pótolták embereink, amennyiben a
                  vihardöntötte fák törzsei és vastagabb ágai alá tüzet tettek s úgy égették
                  darabokra.</p>
               <p>Már kilenc hónapja mult el, hogy Ujváry és Miskei ezen a puszta szigeten
                  nyomorogtak. Jelentkezett már hűvös, nedves éjtszakáival az ősz s félve néztek
                  embereink a közelgő télnek elébe, amely a földnek e részén tartós esőzésből áll.
                  Ha megered itt a téli eső, eltart sokszor húsz-harminc napig is egyfolytában,
                  mintha csak a vízözön akarna ismétlődni. Körülnéztek tehát a szigeten, hol és mi
                  módon lehetne maguknak hajlékot készíteni, amely őket a téli esőzések ellen
                  megvédhetné? Bebarangolták evégből a szigetnek oly részeit is, ahol eddig még nem
                  jártak, mivel sok helyen az erdő sűrüjén alig lehetett áthatolni. Egy helyen
                  szemükbe ötlött egy szikla, amelynek egyik oldala annyira kinyúlt, hogy jókora
                  tért betetőzött. Első pillanatra is mind a ketten alkalmas hajléknak ismerték fel.
                  Mikor odafutottak e természetes tető alá, azt vették észre, hogy a kőszikla
                  nyúlványa tornáca volt csak egy nagyocska üregnek, amely a szirtfalba
                  mélyedett.</p>
               <p>- No uram - szólt Miskei, a szokott tréfás módon adván kifejezést örömének - ennél
                  díszesebb palotát még egy marokkói aga sem kívánhat magának. Ez lesz a nappali
                  társalgó-termünk, amaz meg az ágyasházunk. Most már csak lássunk a berendezéséhez.
                  Jó lesz ennek az ágyasházunknak a pádimentomát kövekkel kiraknunk. S mivel e
                  szigetbirodalom üzleteiben ágynemüt nem árulnak, hát egyelőre csak száraz
                  falevelekből csinált derékaljjal fogjuk beérni.</p>
               <p>- Egészen egyetértek veled, Pista barátom. De télire való eleségről sem szabad
                  megfeledkeznünk, mert különben felkopik az állunk. Elhozzuk ide életmentő
                  hordóinkat, kiütjük a feneküket s megtöltjük szentjánoskenyérrel és sárga
                  gyökérrel.</p>
               <p>Ugy is történt. A barlangot kitágították, a földjét egyenesre csinálták és
                  kikövezték. Hetekig tartó, keserves munka volt ez. Mivelhogy semminemű szerszámuk
                  nem volt, hegyes köveket voltak kénytelenek használni. Csináltak vackot is száraz
                  levelekből. Az összehordott szentjánoskenyérnek és gyökereknek kis részét a
                  hordókba tették, a többit pedig ott hagyták egy rakáson, hogy amíg abban tart, a
                  hordóba eltett eledelt megkíméljék. Csakhogy a kint hagyott garmadának sok
                  hivatlan vendége akadt. Madarak, hangyák és más csúszó-mászó férgek seregestül
                  jártak rá. A hangyáktól és férgektől nem követelhették a kár megtérítését, de a
                  madarakon ott nyomban megvették az árát, amennyiben közülük naponként annyit
                  ütöttek agyon kövekkel, amennyi nekik tetszett. Sült madárhúsban nem is láttak
                  szükséget.</p>
               <p>Eleinte sótlan ették a madárpecsenyét, de később találtak sót is, többet mint
                  amennyire szükségük volt. Hogy egyéb dolguk sem volt, mint életük elviselhetővé
                  tételéről gondoskodni, sok mindent kieszeltek, de még többre merő véletlenségből
                  bukkantak. Igy történt, hogy egyszer a tengerparti alacsonyabb sziklák közt
                  bujkálván, a mélyedésekben szürkés porfélét vettek észre. A szemfüles Miskei, aki
                  a sárga gyökér felfedezése óta igen nagyra volt az ő természettudományi
                  ismereteivel, a szürkés port is megízlelte s meglepődve közölte Ujváryval, hogy ez
                  a szürke por nem egyéb mint só.</p>
               <p>- Bíz ez só - szólt Ujváry is, amint megkóstolta s aligha úgy nem került ide, hogy
                  a tenger vize, amelyben, amint tapasztalatból tudod, sok a só, ezekben a
                  mélyedésekben mint megannyi apró tócsa maradt hátra, mikor viharos időben a
                  hullámok e sziklákra fel-felcsaptak. Később aztán a víz apránként elpárolgott, a
                  só pedig megmaradt. Nem olyan jó, mint a máramarosi meg a désaknai, de a mi
                  szegényes konyhánkhoz egészen jól illik.</p>
               <p>Egypár nappal azután, hogy a sóra bukkantak, beállott a tél. Szakadt az eső,
                  mintha vederrel öntötték volna az égből. Fázni ugyan nem igen fáztak, mert a tél
                  azon a vidéken nem hideg. Ez nagy szerencse volt rájuk nézve, mert a ruha, amelyen
                  a tengerből kiúsztak volt, már egészen lerongyolódott róluk.Süveget ugyan mindjárt
                  az első napokban, mikor a szigetre kerültek, voltak kénytelenek készíteni, mert a
                  fez-nek nevezett sapkájuk, amelyet elébb viseltek volt, a tengerbe veszett s a nap
                  égető sugarai ellen meg kellett a fejüket védeniök. Vesszőből fontak tehát olyan
                  kosárfélét, ezt megtüzdelték leveles galyakkal s a fejükre borították.</p>
               <p>- Lám, lám - szólt az örökké jókedvű Miskei - mégis csak jó, hogy nem a
                  Magas-Tátra aljában töltjük majd a karácsony-ünnepet, mert ebben a szellős
                  túri-süvegben el nem kerülhetnők a náthát.</p>
               <p>A téli hónapok sokkal tűrhetőbben folytak le, semmint embereink hitték. A hűvös
                  éjjeleken a soha el nem aludt tűz mellett melengették tagjaikat. Az eső ellen
                  megvédte őket üregjük. Ételül szolgált nekik a szentjánoskenyér s madárpecsenye,
                  meg néha egy-egy halacska, amelyet a vihar a szirtekhez csapott volt oly erővel,
                  hogy kábultan ott maradt azon a helyen. Italul pedig az esővíz szolgált, amelyben
                  most, hogy únos-úntalan zuhogott az eső, csak úgy duskáltak. Az ejtett madarak
                  tollait pedig a falevelekből csinált vackukra tették, így aztán puhább is,
                  melegebb is volt.</p>
             
         </div>
         <div type="chapter">
            <head>
             XXII.
            </head>
        
               <head>
                  Miskei három hajót vesz észre, de a hajók nem veszik
                     észre Miskeit. - Embereink lelkiállapota. - Újra két hajó.
               </head>
               <p>Végre megszünt a hosszú esőzés, megszünt a tél. Ha az időjárás valamivel kedvezőbb
                  lett is, de azért embereinknek vigasztalan egyformaságban, bajjal, vesződséggel
                  teltek a napjaik. Az az egy gondolat tartotta bennük még a reménységet, hogy
                  kitavaszodván az idő, élénkebb lesz a hajózás s talán mégis csak elvetődik arra a
                  szomorú szigetre is egy hajó, amely őket számkivetésükből kiszabadítja.</p>
               <p>Az elmult nyár óta egyre égett a tűz a kőszikla tetején s oda gyakorta fel-felment
                  hajó-lesni majd az egyik, majd a másik. Egyszer éppen Miskei volt a vártán, mikor
                  kimondhatatlan örömére három hajót látott közeledni. Kezdett is akkora kiáltozást,
                  mint akinek nincs rendjén az esze, s azonfelül kézzel-lábbal is dolgozott, hogyha
                  a kiáltása a hajókig el nem találna hatni, hát észreveszik majd a kapálózását.
                  Hiába való fáradság! Sem a kurjongatásait, sem a hadonászását észre nem vették,
                  sőt ami szomoruságát még jobban fokozta, a tűz füstjét sem láthatták a hajókon
                  levők, mivel éppen olyan szél fujt, mely a füstöt befelé a szigetre vitte.</p>
               <p>Eltűntek a hajók a szemhatár szélén s eltűnt Miskeinek a szabadulás felől táplált
                  reménysége. Szomoruan ballagott le a szikláról s felkereste Ujváryt, aki éppen
                  madarakra vadászott, hogy elpanaszolja neki csalódását.</p>
               <p>- Sohse szomorkodjál, Pista barátom! Engem a te híred nemcsak hogy nem búsít,
                  hanem ellenkezőleg, megvigasztal, mert azt látom, hogy szoktak erre hajók járni.
                  Ha a most itt elhaladt három hajó észre nem vett bennünket, majd jön utánuk egy
                  negyedik, ötödik, amely kiszabadít bennünket ebből a kietlen vadonból. Légy tehát
                  jókedvű, pajtás! Nézd, három tarka madarat köveztem agyon; jöjj, süssük meg s
                  költsük el sárga gyökérrel ebédre.</p>
               <p>De bizony embereinknek az a reménysége, hogy a hajózásra kedvezőbb évszak
                  beálltával majd csak eljön megszabadításukra a várva-várt hajó, egyhamar nem
                  teljesült. Már a tavasz is elmult s eljött megint a nyár az ő tikkasztó
                  szárazságával, az ő perzselő hőségével. A szerencsétlen szigetlakók sokat
                  szenvedtek a forró égöv szertelenségeitől. De kiki tűrte a bajt, a nyomort, a
                  legsanyarubb nélkülözéseket a maga módja szerint: Ujváry a bölcs nyugalmával s a
                  jámbor embernek az Isten akaratában való megnyugvásával; Miskei pedig az ő
                  elpusztíthatatlan jókedvével, az ifjú lélek ama derültségével, amelyre semmiféle
                  nyomor, semmiféle gond nem képes árnyékot vetni. Hogy hónapok óta még csak egy
                  hitványka tárgyat sem hajtott feléjük a tenger, amin emberi kéznek a nyomát
                  lehetett volna észrevenni, lelkükből már-már tünedezni kezdett az a kevés
                  reménység is, amelyet Miskei három hajója élesztett volt bennük. De a világért nem
                  mutatott volna egyik sem a másik előtt csüggetegséget. Hol egyedül, egymást
                  felváltva, hol pedig, ha egyéb dolguk nem volt, együtt beszélgetve s egymást
                  mulattatva, éjjel-nappal ott ültek a sziklai vártán s élesztették, mint a
                  Veszta-szűzek, az örök tüzet és egymás lelkében a reménységet. Közben-közben
                  meg-megszakadt a társalgás. Hosszakat hallgattak s olyankor gondolataik versenyt
                  háborogtak az előttük végtelenül elterjedő tenger hullámaival.</p>
               <p>Egyszer, amint egy nyári reggelen megint ott ültek a szirt tetején s egy
                  megkövezett madarat sütöttek hosszú fanyárson reggelire, Miskeinek úgy tetszett,
                  mintha a szemhatár szélén valami fekete pontot látna. Figyelmezteti bajtársát, de
                  ez, hogy nem volt olyan éles szeme, mint Miskeinek, minden erőlködése mellett sem
                  volt képes észrevenni semmit, noha amaz minden lehető módon magyarázta neki az
                  irányt. De azért nézték erősen már vagy egy órája. Egész lelkük a szemükbe gyült.
                  A reggeliről teljesen megfeledkeztek.</p>
               <p>- Igazad van, atyámfia - szólt végre derült arccal Ujváry. - Most már én is látom,
                  egész világosan. Sőt mi több, én nem is egy, hanem két pontot látok egymás
                  mellett.</p>
               <p>- Én meg - viszonzott Miskei - majdnem bizonyosan merem állítani, hogy az két hajó
                  s hogy egyre közelednek felénk, mivel már legalább is négyszerte nagyobbak, mint
                  mikor legelőször észrevettem.</p>
               <p>S ezzel futott, tömérdek rőzsét összehordott s rakta nyalábszám a tűzre. Rövid
                  időn a kazalnyi rőzse akkora füstöt eresztett, mint mikor egy telt pajta
                  kigyullad. Ezt a sűrün gomolygó füsttornyot lehetetlen volt a hajókon levőknek
                  észre nem venniök. Még délponton sem állott a nap s a két hajó oly közel járt a
                  szigethez, hogy a rajta levő emberek mozgását is ki lehetett venni. Különben
                  Miskeiék részéről fölösleges is volt az a nagy hűhó, mert a két hajó amúgy is
                  kikötött volna a szigeten. Előtte való éjjel ugyanis egy hajóslegény ügyetlensége
                  miatt eltört az egyik hajón a tatárboc s úgy remélték, azon a magános szigeten,
                  amely előttük a reggeli nap fényében tündöklött, csak találnak egy arravaló
                  fatörzset, amellyel a kárt, úgy ahogy kiigazíthatják. Még biztosabbra vették ezt,
                  mikor a füstöt meglátták, mert ez bizonyossá tette előttük, hogy emberek lakják
                  azt a szigetet.</p>
             
         </div>
         <div type="chapter">
            <head>
              XXIII.
            </head>
           
               <head>
                 A jövevény-hajók kapitánya partra száll. - Hogy fogadta
                     őt Ujváry. - Bernardini a tolmács. - Ujváry Bernardinitól megtudja, hogy
                     kicsodák az ő megmentői.
               </head>
               <p>Mikor a hajók már vagy egy puskalövésnyire voltak a szigettől, Ujváry és Miskei
                  gyorsan futottak le a szikláról, arra felé, ahol lapályos volt a part s hajóval
                  leginkább volt megközelíthető a sziget. A hajósnép pedig horgonyt vetett s a
                  gályáról leeresztett egy dereglyét, hogy a partra evezzen. Négy evezős legényen
                  kívül belészállt egy szigorú tekintetű, vörös szakállú férfiú, akiben Ujváry
                  azonnal felismerte a kapitányt. Magas termetű volt és délceg magatartású; skarlát
                  ruhája arannyal hímezve, drágakövekkel kipitykézve. Széles övében egész
                  fegyvertár: pisztolyok, mordályok, tőrök, vadászkések. Ehhez a bíborban és
                  aranyban pompázó férfiuhoz képest milyenek voltak a mi szegény, rongyokba göngyölt
                  embereink! De azért Ujváry férfias önérzettel odalépett a kapitány elé és olasz
                  nyelven így szólott:</p>
               <p>- Bárki légy, óh uram, én és e társam, akik hajótörést szenvedvén, e vadonba
                  vetődtünk s egy esztendőnél több, hogy e puszta, lakatlan szigeten nyomorgunk, mi
                  téged mint megmentőnket üdvözlünk! Az Ég küldött téged a mi kiszabadításunkra.
                  Európai, művelt emberek vagyunk s tudjuk, mivel tartozunk annak, aki bennünket
                  kiszabadít oly helyzetből, amely rosszabb a halálnál.</p>
               <p>Egy szó nem sok, de annyit sem értett az egész beszédből a hajóskapitány. Ámde
                  embereink külseje oly értelmesen tolmácsolta Ujváry beszédjét, hogy könnyű volt
                  azt a kapitánynak ésszel felérni úgyis. Ez is mondott valamit, azt meg Ujváryék
                  nem értették. Annál nagyobb volt azonban az ő örömük, amint a kapitánynak egy
                  intésére az evezős-legények a dereglyéhez vezették s elvitték őket az egyik
                  hajóra. Ott aztán körülfogta az egész hajósnép s a sajnálkozás félreismerhetetlen
                  jeleivel mutatták nekik részvétüket. Az egyik inget hozott, a másik lábravalót, a
                  harmadik kabátot stb.-t, úgyhogy rövid egypár perc múlva tetőtől talpig gavallér
                  módra felöltöztették őket. Ugyancsak szerettek volna Ujváryék sorsáról egyet-mást
                  megtudni; ostromolták is őket kérdéseikkel, de hiába, nem tudták egymást
                  megérteni, mivel e hajónak a népe egytől egyig egyiptomiakból és kabilokból
                  állott. Végre valamelyiknek eszébe jutott, hogy a másik hajó emberei közt van egy
                  olasz származású matróz, azt nyomban eléhozták. Ez a hajóslegény, akit
                  Bernardini-nak hívtak, Trevizo városából való volt; tizennyolc éves korában valami
                  kihágás miatt a börtönbe került, onnét megszökött, sok mindenfélét megpróbált, sok
                  országban megfordult, végre erre a hajóra vetődött, ahol már két év óta szolgál.
                  Ezt ő maga beszélte el minden tartózkodás nélkül Ujvárynak. Mikor aztán
                  beesteledett s a hajóra visszajöttek azok az emberek is, akiket a szigetre küldtek
                  volt, hogy egy arravaló szálfát kerítsenek és megfaragjanak: Bernardini sorra
                  eltolmácsolta Ujváry elbeszélése nyomán a mi embereink élményeit és
                  viszontagságait. A kapitány pedig, szőnyegen ülve, valamint a körülötte heverő és
                  pipázó hajósnép feszült figyelemmel hallgatták az olasz élénk előadását. Éjfélt
                  mutatott a csillagok állása, mikor az elbeszélésnek vége szakadt. Másnap
                  déltájban, hogy immár kitatarozták volt a hajót, horgonyt oldottak a hajósok és
                  kedvező széllel kivitorláztak a nyilt tengerre. Csak most kezdett Ujváry Miskeivel
                  tanakodni, hogy vajjon miféle hajók ezek, miféle emberek lehetnek az ő megmentőik?
                  Kereskedőhajók ezek nem lehetnek, mert kereskedő-hajókon mi a kőnek volna ez a sok
                  ágyú? Ez ellen bizonyít továbbá az is, hogy a hajós-nép mind egyformán volt
                  öltözve. Nyilván hadihajók - így okoskodott Miskei, de hogy milyen nemzethez
                  tartozók, azt nem tudta kisütni, mivelhogy sem mikor a szigetre érkeztek, sem
                  pedig most zászlót nem tűztek. Hogy e dolog felől magának bizonyosságot szerezzen,
                  Ujváry megkérdezte Bernardinitól, hogy kicsodák a hajón levő emberek,
                  kereskedők-e, vagy hadfiak? Honnét jönnek, hová igyekeznek?</p>
               <p>- Mi, uram, - felelt az olasz gúnyos mosolygással - a tenger szabad fiai vagyunk,
                  kereskedők is, meg harcosok is, amint az alkalom megköveteli.</p>
               <p>- No, barátom - szólt Ujváry magyarul Miskeihez, aki az olasz feleletét meg nem
                  értette - megjártuk a diószegi vásárt! Tengeri haramiák kezébe kerültünk. Most már
                  az Isten tudja, no meg ez a kalóz-kapitány is, hogy mi sors vár reánk. A legjobb
                  esetben kényszeríteni fognak bennünket, hogy mi is tengeri rablók legyünk. Érzel-e
                  magadban hajlandóságot a haramiaéletre?</p>
               <p>E hír hallatára majd hogy az álla le nem esett a szegény Miskeinek. Egy darabig
                  egy szót sem szólt, csak merev szemmel nézett maga elé, azután ezt mondta
                  Ujvárynak:</p>
               <p>- Szó, ami szó, uram, de nekünk ugyancsak kijutott. Úgy játszik velünk a végzet,
                  mint a gyerek a labdával: hadifogolyból rabszolga, rabszolgából a marokkói császár
                  agája, agából vadember, vademberből tengeri rabló. Ha könyvből olvasná valaki a mi
                  hányt-vetett életünk sorát, azt mondaná rá, hogy mesebeszéd. Ha nekem van-e kedvem
                  a kalózságra? Az isten látja lelkemet, hogy egy szikra sincs. De nem is az én
                  kedvem szerint, nem az én akaratom folytán leszek én haramia. Ha sorsom úgy
                  rendelte, megállom ott is a helyemet becsülettel.</p>
               <p>- Nagyon kiváncsi vagyok - szólt mosolyogva Ujváry - mi módon fogsz te más,
                  békésen hajózó embereket becsülettel kifosztani és agyonütni. De abban igazad van,
                  hogy bele kell nyugodnunk sorsunkba, annyival is inkább, mert hiszen nincs
                  módunkban azon változtatni. Legjobb lesz úgy tettetnünk magunkat, mintha
                  sejtelmünk sem volna, hogy kicsodák ezek a mi drágalátos megmentőink. Ne mutassunk
                  se félelmet, se bizalmatlanságot, hanem viselkedjünk úgy, amennyire csak lehet,
                  mintha a legtisztességesebb emberek társaságában volnánk. Bízzuk ügyünket az
                  Istenre, az ő jósága majd csak kiszabadít bennünket ebből a bajból is, mint ahogy
                  már megmentett bennünket sok más veszedelemből.</p>
             
         </div>
         <div type="chapter">
            <head>
               XXIV.
            </head>
            
               <head>
                Ujváryt a kapitányhoz vezetik. - Mit beszéltek
                     egymással. - A két barátot elválasztják egymástól. - Könnyes búcsu.
               </head>
               <p>E beszélgetésükben félbeszakította embereinket Bernardini, aki jelentette, hogy a
                  kapitány beszélni akar velük. Le is vezette őket tágas kamrájába, amelynek falai
                  telisded-tele voltak akasztva mindenféle lövő-, szúró- és vágószerszámokkal. A
                  kalóz-vezér, a keleti emberek módjára, egy kézmozdulattal üdvözölte őket s ezt
                  mondatta nekik a tolmács Bernardinival:</p>
               <p>- Nem tudom, sejtitek-e már ti keresztyének, hogy kicsodák vagyunk? Ha nem, hát
                  íme, megmondom nektek: Mi szabad tengerészek vagyunk. Hazánk a tenger, életünk a
                  harc, erkölcsünk a bátorság, jutalmunk a zsákmány. Az elbeszéléstekből örömmel
                  értesültem, hogy ti már számtalan harcban farkasszemet néztetek a halállal;
                  örömmel azért, mert jogom van reményleni, hogy seregem két bátor szívvel és négy
                  erős karral szaporodott. Ami törvényeink értelmében elébb hajómunkás-szolgálatot
                  kellene ugyan végeznetek két esztendeig. De én e munkák alól felszabadítalak
                  benneteket, mivel a hadi mesterséget úgy is megtanultátok s már magas rangra is
                  felvittétek. Én egyenesen a harcosok sorába veszlek fel titeket. De ennek fejében
                  elvárom tőletek, hogy kitesztek magatokért minden alkalommal. Különben is ti
                  magatok veszitek hasznát vitézségteknek, mert az ejtett zsákmányból kinek-kinek
                  az ő bátorsága arányában jár ki a része. Aki vagy önként, vagy más úton-módon
                  kerül az én seregembe, az öt esztendeig köteles köztünk maradni. Csak tőletek függ
                  tehát s ez idő alatt annyit szerezhettek, hogy beérhetitek vele egész éltetek
                  fogytáig. De reménylem, hogy ezt a mi szabad életünket csakhamar annyira meg
                  fogjátok kedvelni, hogy az öt év eltelte után sehogy sem akarództok majd
                  elmennetek.</p>
               <p>Ujváry mélyen meghajtotta magát s ezt felelte a kapitánynak:</p>
               <p>- Mi életünket neked köszönhetjük, uram. Isten a te kezedbe adott minket s te úgy
                  tehetsz velünk, amint kedved tartja. Ne várd tőlem, hogy nagyszavú igéretekkel
                  háláljam meg neked, hogy kiszabadítottál bennünket abból a nyomoruságos életből.
                  Én tettekkel szoktam viszonozni a jót is, a rosszat is.</p>
               <p>- Értem, értem - felelt a kalózvezér. - Te háládatlannak sem szeretnél tetszeni,
                  de kalóz sem akarnál lenni. Ismerem én a te fajtádbeli embereket. Szolgált és
                  szolgál most is az én hajóimon nem egy. Ha kelletlen is, de apránként beletörődtek
                  a mi életünk-módjába mind s végre olyan helyre-kalóz vált a legtöbbjéből, mint
                  akár jómagam. Különben is, helyesen mondtad, hogy sorsotok az én kezemben van.
                  Intézkedtem is már, hogy mi történjék veletek. Holnap hajnalban a két hajó amúgy
                  is elválik egymástól. Hogy mikor és hol találkozik ismét, azt természetesen dobra
                  nem ütjük. Az egyik gálya, a »Parittya«, az én vezetésem alatt nyugotra megy s te
                  ezen maradsz. A másikat Nureddin vezeti kelet felé s az elviszi magával a te
                  társadat. Igy különválva jobban megszokjátok s megkedvelitek a mi életünket.</p>
               <p>Ezt mondván, a kapitány elbocsátotta embereinket s Bernardini elvezette őket a
                  számukra rendelt kamrába, mivel már mindenki pihenőre tért. Amint aztán egyedül
                  maradt a két barát, Miskei nyakába borult Ujvárynak s úgy sírt-rítt szegény, mint
                  a gyermek. Ujváry is hiába törekedett könnyeit visszafojtani. Úgy zokogtak,
                  egymást átölelve, hosszú ideig.</p>
               <p>- A szívem súgja, - szólt végre Miskei - hogy sohse látjuk többé egymást. Ehhez a
                  csapáshoz képest, hogy elszakadunk egymástól örökre, mily csekélynek tetszik most
                  nekem az a szerencsétlenség, hogy tengeri haramiák kezébe kerültünk.</p>
               <p>- Én meg, édes Pista barátom, kétszeresen érzem a fájdalmat. A magam baján kívül
                  még a te szerencsétlenséged súlya is nyomja az én lelkemet, mert hiszen én
                  sodortalak téged a bajok és veszedelmek örvényébe. Milyen nyugodtan és boldogan
                  folytak volna a te napjaid Váczon vagy Komáromban, ha én abban az áldatlan
                  pillanatban rá nem beszéllek, hogy menj el velem Bécsbe katonának. Mint az
                  árnyékom, úgy követ engem lépten-nyomon az Isten átka, mivel szegény édesanyámat
                  megbántottam, s ez az átok kiterjeszti vészthozó hatalmát mindazokra is, akik
                  közelembe jönnek. Te is, szegény barátom, ennek az átoknak vagy az áldozata. Csak
                  az az egy dolog vigasztal, ami a te személyedet illeti: hogy a csüggedést nem
                  ismerő szerencsés természeted mellett nemsokára kihevered ezt a csapást is. De mi
                  lesz majd én belőlem, ha a te derült, jó arcodat nem látom, a te nyájas, bíztató
                  szavadat nem hallom?! Pistám, drága, jó Pistám! Félek, igen félek, nem lesz elég
                  lelkierőm, hogy tovább is viseljem ezt a nyomorult életet.</p>
               <p>E szavakkal Ujváry megint sírva borult barátja keblére. Miskei, az ő társa
                  szenvedéseit látván, megemberelte magát és csillapítani, vigasztalni kezdte őt,
                  amint csak tőle telt. Ez valamennyire sikerült is neki, mert nemsokára Ujváry is
                  erőt vett lelki fájdalmán s így szólt:</p>
               <p>- Igazad van, jó fiú! Nem illik férfiakhoz ez a siránkozás, legkevésbbé pedig
                  katona-emberekhez. Tűrjük békén Isten rendelését s bízzunk az ő jóvoltában. Ha az
                  ő szent akaratának úgy tetszik, még minden jóra fordul. S most jőjj, pihenjünk egy
                  kicsit, kedves, jó pajtásom! Éjjel mindent, a saját gondolatait is, sötétebb
                  színben látja az ember. A nap fényében eltünedeznek majd aggódó agyunk rémei.
                  Meglásd, a felkelő nap a mi lelkünkbe is lövell egy reménysugárt.</p>
               <p>Le is heveredtek a számukra készített kemény vacokra, de egy szemet sem húnytak be
                  egész éjtszaka. Gondolataik erős háborgása elzavarta szempilláikról az álmot.
                  Mikor a mennybolton feltetszett a hajnal, már jött Bernardini s jelentette
                  Miskeinek, hogy a Nureddin hajója, a »Szikra«, egypár perc múlva keletnek veszi
                  irányát. Néma öleléssel vett búcsut a két barát egymástól. Erre Miskei csónakba
                  szállt s átevezett a másik gályára.</p>
             
         </div>
         <div type="chapter">
            <head>
              XXV.
            </head>
           
               <head>
               Mit üzent a marokkói császár a tuniszi dey-nek. - Milyen
                     hatást tesz Ujváry eltünésének a híre a tuniszi udvari körökre. - Ben-Dolhadan
                     és Szulejka. - A dey hajót küld Ujváry felkeresésére.
               </head>
               <p>Az a hírmondó, akit Marokkóból a szárazföldi úton a tuniszi dey-hez elküldtek
                  volt, hogy Ujváry és Miskei jövetelét előre megjelentse, tizenegy nap alatt oda
                  szerencsésen el is érkezett. A fejedelem nyomban megparancsolta udvari embereinek,
                  hogy a két magyar vitéz fogadására és elszállásolására tegyenek meg minden
                  szükséges intézkedést. Ámde hónap hónap után mult és a várva-várt vendégek nem
                  érkeztek. Ez szeget ütött a tuniszi fejedelem fejébe. Azért egy követtel levelet
                  küldött a marokkói császárhoz, amelyben megkérdezte tőle, ha elutaztak-e csakugyan
                  a magyar vitézek Marokkóból? Három hét múlva jött vissza a követ egy levéllel,
                  amelyben a marokkói császár azt írja, hogy Ujváry és Miskei már hónapokkal azelőtt
                  elindultak volt onnét, de azóta sem a hajónak, amelyet a császár rendelkezésükre
                  bocsátott, sem pedig a hajós népnek még csak a hírét sem hallották. Nyilvánvaló,
                  azt írta végezetül a császár, hogy egy tengeri viharban szerencsétlenül jártak,
                  hogy odaveszett a hajó mindenestül.</p>
               <p>Ez a szomorú hír hamar elterjedt az udvari körökben. Volt is olyan sajnálkozás és
                  szomorkodás, mintha kiki valami közeli atyjafiát vesztette volna el. Legbensőbben
                  mégis az ifju fejedelmi herceg, Ben-Dolhadán keserülte az ő szeretett barátjának,
                  Ujvárynak a vesztét. Hogy magát szíve szerint kisírhassa, elment testvérhugához,
                  Szulejkához, aki előtt legjobban esett szívét kiöntenie, valahányszor az
                  csordultig megtelt bánattal, s elpanaszolta neki nagy veszteségét.</p>
               <p>Mint ahogy egy galamb holtan összerogy, ha egy durva ujj keményen megszorítja
                  szívét: úgy roskadt össze élettelen a bájos hajadon, úgy találta szívén a marokkói
                  császár üzenete. Ben-Dolhadan rémülten kiáltotta elő a palotahölgyeket, akiknek
                  csak nagysokára sikerült holmi erős illatszerekkel, hosszas locsolgatással és
                  dörzsöléssel a hercegkisasszonyba az életet visszahívni. Legelébb is, amint
                  megnyíltak nagy, fekete gazella-szemei, intett a hölgyeknek, hogy hagyják magára.
                  Aztán odahívta magához testvérét, megragadta kezét s könnyektől fuldokolva, így
                  szólt:</p>
               <p>- Mihaszna tagadnám, mihaszna rejteném még tovább is előtted szívemnek mély
                  titkát! Sejtetted, tudtad te amúgy is, még mielőtt az imént testem gyarlósága
                  elárulta volna. Igen, szerettem, kimondhatatlanul szerettem őt, lelkem minden
                  lélekzetével, szívem minden dobbanásával! Óh, hogy szemem soha többé látni nem
                  fogja az ő szép, nyilt, férfias arcát, az ő okos, jóságos tekintetét, az ő délceg
                  termetét! Óh, hogy fülem soha többé hallani nem fogja az ő zengzetes hangját, az ő
                  bölcs beszédjét! Oda az én örömöm, az én reménységem, az én ifjú életem, oda
                  minden! Elsötétült a világ köröskörül! Istenem, én Uram Istenem...</p>
               <p>Többet nem szólhatott a szerencsétlen leány. A nagy lelki fájdalom elfogta torkán
                  a szót. A párnákba rejtette arcát, sírt, zokogott és gyönge teste görcsökben
                  vonaglott.</p>
               <p>Húga szenvedéseit látván, Ben-Dolhadan egészen elfelejtette a maga keserüségét.
                  Részvevő, édes, szerető szavakkal biztatta, vigasztalta a szegény leányt és
                  gyöngéden simogatta fekete haját.</p>
               <p>Nemsokára felkelt Szulejka a kerevetről. Nagy erővel elhallgattatta fájdalmát és
                  Ben-Dolhadanhoz simulva így szólt:</p>
               <p>- Tudom, szerelmes testvérem, hogy a te fájdalmad is nagy, hogy te is bensőleg,
                  szívből szeretted őt. S ez még kedvesebbé tesz téged előttem. De lásd, én már
                  nyugodt vagyok és még jobban megnyugtatna, ha körülményesen elbeszélnéd, hogy s
                  miként járt szerencsétlenül az a drága férfiú, az a szép magyar levente.</p>
               <p>- Sajnálom, kedves jó Szulejkám, de bővebbet az ő szerencsétlenségéről nem
                  mondhatok sem én, sem senki más. Nesze, itt a levél, amelyet atyánk tudakolására a
                  marokkói császár írt.</p>
               <p>- Ha így áll a dolog - szólt a leány, amint végigfutott szeme a levél rövid
                  tartalmán - akkor éppenséggel nem bizonyos, hogy Ujváry elveszett. Ki tudja, nem
                  sodorta-e a vihar a világnak oly félreeső vidékére, ahonnét csak hosszú időre
                  térhet vissza? Ki tudja, nem vetődött-e valamely elhagyott, lakatlan szigetre,
                  amely felé ritkán veszik útjukat hajós emberek? Óh, kedves bátyám, hiszen itt
                  tenni kell valamit, rögtön, haladéktalanul! Siess atyánkhoz s kérd meg őt,
                  rimánkodjál neki, hogy küldjön el nyomban egy hajót Ujváry felkeresésére. Itt, itt
                  a szívem súgja, hogy ő nem veszett el, hogy még él, szenved és remél, amint én is
                  reménylem, hogy a jóságos Ég visszahozza őt megint a mi körünkbe. De minden órai
                  késedelem Isten ellen való vétek. Eredj hát, siess atyánkhoz, hamar, hamar!</p>
               <p>A leány bizakodása lelket öntött Ben-Dolhadanba, Szulejka reménykedése ráragadt
                  őreá is. Futott íziben atyjához s oly élénken, oly reménytkeltőleg tudta a dolgot
                  előadni, hogy a dey beleegyezett fia tervébe és nyomban parancsot adott, hogy
                  egyik legerősebb szerkezetű hajója, amely csak a minapában készült el, jól
                  felszerelve s legmegbízhatóbb kapitányának vezetése alatt induljon útra a két
                  magyar vitéz felkeresésére, amint a márciusi szélviharok elmúlnak. Egyúttal
                  jelentékeny összeget igért a kapitánynak s a személyzet minden egyes emberének
                  jutalmul, ha sikerül Ujvárynak és Miskeinek a nyomára akadniok. Megbízta továbbá a
                  dey Ben-Defter-t - ez volt a kapitány neve - azzal is, hogyha útjában valamely
                  ismeretlen szigetre vagy népre találna bukkanni, hozzon arról alapos tudósítást, s
                  ha e népek valamelyikénél könnyen megszerezhető kincsre akadna, fordítsa azt a
                  tuniszi kormány hasznára, hogy megtérüljön ily módon az a költség, amelybe a
                  tengeri utazás kerülni fog.</p>
               <p>1720-ban, április hóban hagyta el Ben-Defter hajója, az »Al-Magreb« a tuniszi
                  révpartot. A rajta levő, nem éppen nagyszámú legénység csupa válogatott embertől
                  állott, akik a tengeri utazásnak minden csínját-bínját ismerték. Kezdetben
                  Ben-Defter-nek az volt a terve, hogy sorra járja a Földközi-tengerben a velencei
                  köztársasághoz tartozó szigeteket. De később úgy határozta, hogy előbb elmegy
                  Amerikába, az Antilla-szigetekre és csak ha ott nem akad Ujváryék nyomára, keresi
                  fel az említett szigeteket. Minden nagyobb baj nélkül át is vitorlázott az
                  Atlanti-óceánon és Sz.-Domingó szigetének a kikötőjében horgonyt vetett. Kérdezte,
                  tudakolta ott mindenfelé a két magyar vitézt, de bíz ott hírét sem hallották.
                  Egészen úgy járt Tabago és Sz.-Margit szigeteken, úgy Kuba minden kikötőjében is.
                  Havannából, Kuba szigetének fővárosából, elhajózott Portorikóba, innét pedig
                  Jamaika szigetére, amely az angolok tulajdona. Ennek a kikötőjében, Port Royalban
                  és fővárosában, Kingstonban, hosszabb ideig akart Ben-Defter időzni.</p>
             
         </div>
         <div type="chapter">
            <head>
              XXVI.
            </head>
           
               <head>
                 A kalózvezér Barbarossza s az ő népe. - Hajsza egy
                     kereskedőgályára. - Szélvihar. - A kalózhajó Mexikóba vetődik.
               </head>
               <p>Az a kalózvezér, akinek a hajójára Ujváry Miklós került, valóságos átok volt a
                  Földközi- s Atlanti-tenger partvidékére és hajósaira nézve. Hosszú, rőt
                  szakálláról Barbarosszának nevezték. Már a neve is rettegésbe ejtette az
                  embereket. A gyermekeket is vele ijesztgették. Egész hajórajnak parancsolt, amely
                  tizenegy kisebb-nagyobb gályából állott. Hajói a partvizeken vagy a nyilt
                  tengeren, majd egyenként, majd egész naszádokban cirkáltak aszerint, amint a
                  »vállalat« nagysága és veszedelmes volta megkövetelte. Emberei legnagyobbrészt
                  törökök, arabok, berberek, egyiptomiak, kabilok voltak, de akadt köztük akárhány
                  görög, albán, örmény, olasz és spanyol is. Egytől-egyig rovott életű kalandorok,
                  akiket kitaszított kebléből a társadalom. Csupa szemenszedett gonosztévők, akik az
                  igazság büntető keze elől menekültek Barbarossza oltalmába.</p>
               <p>Azóta, hogy a Kanári-szigetek közelében Nureddin kapitányát, aki Miskeit vitte
                  magával, visszaküldte a Földközi-tengerbe, ahol a többi hajója is tartózkodott,
                  Barbarossza egyre nyugotnak vitorlázott. Hajója, melyen legörömestebb
                  tartózkodott, »Parittya« nevet viselt. Hosszú, keskeny, három árbocú gálya volt,
                  harminc ágyúval felszerelve. A hajósnép rajta csupa vad, vihar- és harcedzette
                  berberek, kabilok és szerecsenek, szám szerint kilencvennégyen. Préda nem akadt,
                  noha már két hete is elmult, hogy a Parittya az Atlanti-óceán végtelen hullámait
                  hasította. De azért a hajósnép nem vesztegelt. Felváltva: a fele pihent, a másik
                  fele pedig dolgozott. Munkájuk abban állott, hogy vagy a fegyverforgatásban,
                  puska- és ágyúlövésben, a kötélzetben való mászás- és kapaszkodásban gyakorolták
                  magukat, vagy pedig a hajót tisztogatták, sütöttek, főztek, őrt állottak stb. E
                  munkák egy részében, különösen a hadgyakorlatban s a lövésben Ujvárynak is részt
                  kellett vennie. Kiváltképpen abban oktatgatták őt, mikép kell az iránytűvel s a
                  hajózás egyéb szerszámaival élni. Mindjárt másnap, hogy Miskeitől elvált, a
                  kalózok rendes ruhájába öltöztették, kardot kötöttek az oldalára, tüszőjébe pedig
                  három pisztolyt és három hüvelyes tőrt tűztek.</p>
               <p>Egy délelőtt éppen pisztollyal célba lőttek s Ujváry ritka biztos kezével
                  bámulatba ejtette az egész rablókompániát, hát egyszer csak elordítja magát az a
                  hajóslegény, aki az árbockosárban ült és kémkedett. Hogy ez mit jelent, azt
                  csakhamar kitalálta Ujváry, mert a matróz rivallására nyomban felelt a hajó
                  kormányán álló őrszem harsány kürtszóval, erre pedig futott össze, mint a
                  disznócsürhe, az egész hajósnép a gálya minden üregéből, zugából. Futott fel a
                  fedélzetre Barbarossza is s a kormányemelvényről hosszasan nézett messzelátóval
                  délnyugoti irányban, mialatt folyton-folyvást osztogatta nagy hangon a
                  parancsokat. Volt is akkora lótás-futás és készülődés, hogy még! A legénység egy
                  része majomgyorsasággal szökött fel az árbocokra és kifeszített minden vitorlát, a
                  másik része pedig átvontatta az ágyúkat mind a jobboldalra, úgyhogy az egész hajó
                  arra felé hajlott. Alig telt bele egy félóra s Ujváry már egész világosan láthatta
                  azt a kereskedő-gályát, amelynek ezek a hadi készületek szóltak.</p>
               <p>Csakhogy ott is észrevették ám idejekorán a Barbarosszáék hajóját s abból a
                  sietségből, amellyel ez feléjük igyekezett, helyesen azt következtették, hogy
                  amazoknak gonosz a szándékuk. Nem késtek tehát a kereskedő-hajón lévők sem annyi
                  szélfogó-vitorlát felhúzni, amennyit csak elbírtak az árbocok. Ahhoz járult még,
                  hogy a Parittya, amint nyakra-főre törtetett előre, hirtelen olyan helyre került,
                  ahol zátonyos volt a tenger, sőt hellyel-közzel még kőszirtek is meredeztek ki a
                  vízből. Barbarossza tehát, tartván tőle, hogy gályája meg találna fenekleni,
                  kénytelen volt menését lassítani s a veszedelmes helyeket kerülgetni. Eközben a
                  kereskedő-hajó, amelynek úgy látszott, szabad volt a pályája s mely amúgy is igen
                  gyors járású volt, akkora egérutat nyert, hogy maguk a kalózok is kezdtek
                  lemondani arról a reményről, hogy utólérik. Káromkodtak is irgalmatlanul, hogy
                  kétheti hiábavaló őgyelgés után ez lett volna a legelső zsíros falat s ez is
                  kisiklott a kezükből. De annál jobban örült magában Ujváry s áldotta Istenét, hogy
                  nem kellett ártatlan emberek ellen fordítania fegyverét.</p>
               <p>Ámde Barbarossza nem hagyta abban a dolgot. Amint a sekélyes vízből szerencsésen
                  kiért, megint nekieresztette teljes gyorsasággal a Parittyát. Kezdődött újra az
                  izgalmas hajsza s tartott egyre két óra hosszat, most már jobb sikert igérve, mert
                  az üldözött hajóhoz, amely az imént már-már eltűnt volt a szemük elől, mind jobban
                  közeledtek.</p>
               <p>Most azonban, mintha csak maga az Isten látható módon állotta volna útját a
                  haramiáknak, hirtelen, minden előjel nélkül, akkora orkán kerekedett, hogy hozzá
                  foghatóra nem emlékeztek még Barbarosszának viharban, vészben megvénhedt emberei
                  sem.</p>
               <p>No, haramiák! Hogy fogtok most Isten haragja elől menekülni?</p>
               <p>A kalózvezér - azt meg kell hagyni neki - most sem vesztette el lélekjelenlétét s
                  hidegvérét. Nyugodtan, bár dörgő hangon, hogy a vihar zúgását túlkiabálja,
                  osztogatta parancsait, nem hogy a kereskedő-hajó üldözését folytassák, dehogy! -
                  ennél a legkisebb gondja is nagyobb volt most - hanem, hogy a lehető leggyorsabban
                  rántsák le a vitorlákat, vigyék biztos helyre az ágyúkat, oltsák el a konyhán a
                  tüzet stb. Egyszóval: a saját életük megmentésére kellett most a kalózoknak minden
                  erejüket összeszedniök. Mert a szélvész vitte, sodorta őket hihetetlen
                  gyorsasággal oly irányba, ahová menniök eszük ágában sem volt. Nemcsak hogy a
                  fedélzeten átcsaptak a vadul háborgó hullámok, de némelykor egy-egy hegymagasságú,
                  bömbölő hullám pillanatnyira egészen maga alá temette a Parittyát, amely
                  folyton-folyvást ijesztő módon recsegett és ropogott minden ízében. Ujváry, a
                  főárboc egy hágcsóját fogva, egy-egy sistergő villám fényénél nézte a kalózokat,
                  akik most, miután a vezér rendeléseit nagy üggyel-bajjal teljesítették, görcsösen
                  kapaszkodtak a kötelekbe s a hajó karfájába és sötét tekintettel várták a
                  vesztüket.</p>
               <p>De a kalózhajó nem veszett el. A szélvihar, miután fél napig lankadatlan erővel
                  dühöngött, épp oly hirtelen elállt, mint amily hirtelen jött vala, jóllehet a
                  hullámok még azután is háborogtak egypár óra hosszat.</p>
               <p>A hajó második kapitánya, egy őszöreg görög ember, hosszas méréssel kisütötte,
                  hogy a mexikói partvizen vannak. Barbarosszának kapóra jött ez a hír. Az ivóvíz is
                  fogytán volt, de meg az utolsó vihar is rútul megviselte a Parittyát. Elhatározta
                  tehát, hogy elmegy, horgonyt vet Mexikó kikötőjében. El is ért oda szerencsésen
                  tíz órai vitorlázás után.</p>
             
         </div>
         <div type="chapter">
            <head>
              XXVII.
            </head>
           
               <head>
                Ujváry Ben-Defter hajójára menekül. - A kalózok ijedsége
                     s Barbarossza szökése. - Ujváry Ben-Defterrel Tuniszba hajózik.
               </head>
               <p>Egypár órával azután, hogy biztos révbe érkeztek, a kalózvezér engedelmével Ujváry
                  Miklós tíz legény társaságában elment a szárazra, hogy egyet sétáljon a
                  tengerparton. Az utolsó vihart ő ugyancsak megkeserülte. Olyan erősen előfogta a
                  tengeri betegség, hogy még most is úgy érezte, mintha agyveleje és egész belseje
                  kóvályogna, mintha forogna vele az egész világ. Pedig már nem az imbolygó hajó
                  deszkája volt a lába alatt, hanem a szárazföld biztos alapja.</p>
               <p>Ilyen sétát Mexikó révpartján már hét ízben tett Ujváry, mindannyiszor
                  tíz-tizenkét kalózzal együtt, azoknak őrködő szeme alatt. Mivel a legényektől soha
                  egy tapodtat el nem távozott; mivel sem a sürgő-forgó sokaságot, sem pedig az ott
                  horgonyzó idegen hajókat figyelemre is alig méltatta; mivel rendesen még a
                  meghatározott időnél előbb tért vissza a Parittyára: az ő kísérői mindinkább alább
                  hagytak az éberséggel.</p>
               <p>Egy délután megint partra szállott nyolcad magával. Egy megszokott kocsmába tértek
                  be borozni. Mikor társai már jócskán öntöttek volt a garatra és javában
                  duhajkodtak, Ujvárynak sikerült a körükből észrevétlenül kiosonni.</p>
               <p>A kalózhajótól vagy ötszáz lépésnyire a tengerbe nyúló kőtöltésen, egy idegen
                  gálya volt kikötve, amelynek legényei éppen egypár csomag árut cipeltek a
                  fedélzetre. Ezekhez elment Ujváry és egy darabig szótlanul nézte a munkájukat.
                  Végre megszólított egyet közülük olasz nyelven, hogy kicsodák, mi járatban vannak,
                  mikor indulnak el stb. Már az is nagy örömet okozott Ujvárynak, hogy a hajóslegény
                  megértette az olasz szót, hát még mikor értesült, hogy az a hajó Tuniszba való!
                  Hogy mi végből, hova utaznak s mikor térnek vissza hazájukba, azt már nem tudta a
                  tuniszi hajós megmondani, de meg nem is mert Ujváry vele hosszasan beszélgetni,
                  mert attól tartott, hogy azok a kalózlegények a csapszékben észre találják venni
                  az ő eltünését és keresésére indulnak. Csak arra kérte hát azt a tuniszi embert,
                  hogy küldje el hozzá nyomban a kapitányt, mert igen sürgős és fontos mondani
                  valója van. Rövid egypár perc múlva csakugyan ott termett nála a kapitány.</p>
               <p>- Uram, az egy élő Istenre kérlek - így rimánkodott neki Ujváry - ments meg engem
                  szerencsétlen embert! Azok a tengeri haramiák ott elfogtak és rabul tartanak.
                  Többet most nem mondhatok, mert ha észreveszik, hogy veled szóba állottam,
                  eljönnek s elhurcolnak a hajójukra.</p>
               <p>- Egy cseppet se félj, jó ember! Bárki légy is, én megvédelek téged. A tuniszi
                  fejedelem képét viselem, az ő nevében cselekszem. Az én uramhoz segítségért pedig
                  senki sem folyamodik hiába. E pillanattól fogva te a tuniszi dey oltalmában
                  állasz. Jőjj velem a hajómra.</p>
               <p>- Szavakkal ki nem fejezhetem neked, óh uram, az én véghetetlen hálámat - így szól
                  Ujváry, mikor már a tuniszi gályán voltak. - Csak annyit mondok: katona-ember
                  vagyok, többre tartom a becsületem, mint az életem, s te az én becsületemet
                  mentetted meg. Szívemnek más vágya, óhajtása nincsen, mint az: vajha módot
                  találnék, hogy viszonozhassam, ha csak részben is, a te nemeslelküségedet, hogy
                  megkönyörültél rajtam, földidegen emberen, s még azt sem kérdezted, hogy ki fia
                  vagyok, mily nemzetnek a szülöttje. De ha arra nem is találnék alkalmat, hogy
                  neked megháláljam a mi jót tettél velem, megszolgálok érte a te fejedelmednek.
                  Hiszen az ő udvarához voltam útban, hogy a lovasságát oktassam és szervezzem,
                  mikor az a szerencsétlenség ért...</p>
               <p>- Hiszen akkor te vagy az a magyar vitéz - vágott szavába a kapitány - akit a
                  marokkói császár küldött volt Tuniszba, te vagy Ujváry aga! Én meg Ben-Defter
                  vagyok, akit a tuniszi fejedelem éppen a te keresésedre küldött. Áldott legyen
                  Allah az idők végeig! Ő vezette lépteimet, hogy szerencsésen reád akadhassak.</p>
               <p>Ha lett volna Ben-Defter kapitány lelkében csak árnyéka is a kételkedésnek, hogy
                  hát csakugyan az a sokat keresett magyar vitéz-e az az idegen, akit ő hajójára
                  felvett: ez a kételkedés az első beszélgetés után, amelyet Ujváryval folytatott,
                  végképp elenyészett volna. Kitűnt az ő személyazonossága elég világosan a tuniszi
                  fejedelmi udvar viszonyainak és személyeinek ismeretéből, kitűnt abból az élénk
                  érdeklődésből és szeretetből, amellyel Ben-Dolhadán herceg és Szulejka fejedelmi
                  kisasszony után kérdezősködött. Ujváry, aki különben nem igen szerette a sok szót,
                  most beszédessé, majdnem áradozóvá lett. Szívét nemcsak a sorsában oly váratlanul
                  beállott szerencsés fordulat töltötte el örömmel, hanem még inkább annak a
                  meggondolása, hogy mily nagy és élénk lehet a rokonszenv őiránta azokban az
                  emberekben ott messze, Afrika északi partján, akik képesek tűvé tenni az óceánt,
                  hogy őt felkeressék. Csak midőn Ben-Defter az ő társa után tudakozódott, mert
                  hiszen őt két magyar vitéz keresésére küldték volt útra, csak akkor borult a bánat
                  sötétje Ujváry lelkére. Elmondta a mély szomoruság hangján, miként történt
                  elszakadásuk. Hol s merre jár az ő Miskei barátja s mi történt azóta vele, annak
                  csak Isten a megmondhatója.</p>
               <p>Azalatt a kalózok, akik Ujváryval együtt a partra szállottak s akiknek
                  kötelességük lett volna reá vigyázni, nagy ijedve vették észre eltünését. Keresték
                  őt a révpart minden kocsmáiban és bódéiban, de hogy nyomára nem akadtak, meg hogy
                  már a szabadságuk ideje is rég elmult, visszamentek a hajóra s jelentették
                  Barbarosszának, hogy mi történt. Ez dúlt-fúlt mérgében. Nem annyira Ujváry szökése
                  miatt, mert egy emberrel több vagy kevesebb, kivált hogy ennek az egy embernek az
                  értékét nem is ismerte, ő előtte nem sokat nyomott. Nem is azért, mert emberei
                  gondatlanok voltak - ennek majd megisszák ők a levét. Hanem dühösködött
                  kiváltképpen azért, mivel ott nyomban el kellett a kikötőből kotródnia, pedig sok
                  mindent kellett volna még elvégeznie. A kalózvezér ugyanis jól tudta, hogy az ő
                  szökevénye vagy a közelében levő tuniszi hajóra menekült, vagy pedig arra a
                  spanyol hadigályára, amely szintén ott a kikötőben horgonyzott. Ott kétségtelenül
                  el fogja árulni, hogy az a hajó, amelyről ő menekült, kalózhajó, hogy áltatásból
                  tűzték ki rá, mielőtt a révbe bevitorláztak, a félholdas piros lobogót, hogy csupa
                  merő hamisítványok azok az iratok, amelyekkel a kapitány magát mint török
                  alattvalót igazolta a mexikói kikötői hivatalban. Mindezt ő nagyon jól tudta.
                  Vitte is Barbarossza uram az irháját, amily gyorsan csak lehetett. De mikor már jó
                  messzire járt a szárazföldtől s bátorságban érezte magát, kezdett ide-oda
                  tétovázni. Az volt a szándéka, hogy bevárja és ráüt a tuniszi gályára, nem éppen
                  azért, mert azon sejdítette Ujváryt, hanem mivel jó prédára számított.</p>
               <p>Csakhogy Ben-Defter kapitánynak is volt annyi esze, hogy ki ne tegye magát a
                  támadás veszedelmének. Amint látta, mekkora sietséggel igyekszik ki a nyilt
                  tengerre a martalóc-gálya, így szól Ujvárynak:</p>
               <p>- Ahol ni! Oldja a kereket a te volt gazdád. Be sem várja, hogy a tengerészeti
                  hivatal tisztjei viszonozzák az ő látogatását. De ne hidd ám, uram, hogy örökre és
                  búcsu nélkül távozik tőled. Fejemet teszem rá, hogy ott künn fog vesztegelni, míg
                  mi is útra kelünk. Csakhogy nékem egy mákszemnyi kedvem sincs vele összetűzni.
                  Sokkal kevesebb az emberem s az ágyúm, a hajóm is sokkal gyöngébb mint az övé. De
                  minek is kockáztatnám ebben az egyenlőtlen harcban hosszú keresésem eredményét?
                  Megtalálja Barbarossza nélkülem is a maga akasztófáját. Szeretnék ugyan minél
                  előbb otthon lenni s gyönyörködni az én fenséges fejedelmem örömében, hogy te,
                  uram, megkerültél. De csak jobb lesz egypár hétig itt maradnunk és kifárasztanunk
                  a kalózvezér türelmét.</p>
               <p>A véletlen azonban úgy hozta magával, hogy már három nap múlva útnak indulhattak.
                  Az a spanyol hadihajó ugyanis, amelyről már szó volt, akkor akart útra kerekedni,
                  hogy a cadix-i kikötőben a spanyol flottával egyesüljön. Ribéra tengernagy, a hajó
                  parancsnoka, akinek Ben-Defter Ujváry szökésének a történetét elbeszélte volt,
                  maga ajánlotta fel neki, hogy az ő védelme alatt keljen át az Atlanti-óceánon.</p>
               <p>Úgy is történt. A legkedvezőbb időben, minden baj nélkül, rövid ötheti vitorlázás
                  után szerencsésen elért az Al-Magreb Golettába, a tuniszi kikötőbe.</p>
             
         </div>
         <div type="chapter">
            <head>
             XXVIII.
            </head>
           
               <head>
                 Ben-Dolhadan herceg fogadja a visszatért Ujváryt. -
                     Audiencia a Kászbá-ban. - Ujváry a fejedelmi testvéreknek elbeszéli
                     élményeit.
               </head>
               <p>Még mielőtt Ben-Defter a golettai kikötőbe bevitorlázott volna, gyorsjárású
                  dereglyén egy embert küldött előre, hogy jelentse meg a fejedelemnek Ujváry
                  érkezését. A dey e hírnek annyira megörült, hogy drága gyémántgyűrüt ajándékozott
                  a követnek. Hiszen nemcsak Ujváry jöttét nem remélte többé, hanem már abban is
                  kezdett kételkedni, hogy az ő hajója, melyről hét hónap óta egy árva szót nem
                  hallott, visszatér-e valaha. Rögtön hivatta fiát, Ben-Dolhadant, s őt bízta meg a
                  magyar vitéz ünnepies fogadásával.</p>
               <p>Az ifjú fejedelmi herceg aranyos hintóban ment Ujváry elé a Goletta felé vezető
                  úton. Vele ment egy nagy csapat spáhi, melyet maga a lovassági aga vezetett.
                  Eközben a tuniszi nép is, hallván azt a sok ágyúlövést, amelyekkel Ben-Defter az ő
                  érkezését hírül adta s amelyekkel a golettai erődítésben a szerencsésen visszatért
                  Al-Magreb-et fogadták, sűrü tömegekben vonult ki, hogy színről színre lássa azt a
                  sokat emlegetett magyar vitézt, kit a fejedelem annyira kegyel. Meg is telt a két
                  széle annak a pár mérföldnyi országútnak, mely a fővárostól a golettai révparthoz
                  vezet, a kiváncsi emberek tömegével. Azon a helyen, ahol az országút egy nagy tó
                  partján vezet el, amelynek vizében temérdek sok a flamingó-madár, találkozott
                  Ben-Dolhadán Ujváry Miklóssal. Ez fényes keleti ruhába öltözve, hófehér berber
                  ménlovon nyargalt. A magyar vitéz leszállott a paripáról és mélyen meghajtotta
                  magát a fejedelmi herceg előtt,aki már előbb kiszökött volt a hintójából s a benső
                  megindultság jelével ölelte meg már-már elveszettnek hitt barátját. Maga mellé
                  ültette az udvari díszkocsiba s úgy vonultak be Tunisz városába, közbefogva a szép
                  rendben lovagló spahi-csapatoktól. Ezalatt folyton-folyvást durrogtatták az
                  ágyúkat, a nép pedig harsány éljenkiáltással megrezegtette a levegőt.</p>
               <p>A városi palotában, a Kászbá-ban, annak is legfényesebb termében fogadta a dey,
                  országa nagyjaitól körülvéve, Ujváry Miklóst. Ez hódoló alázattal köszönte meg
                  fejedelmi jótevőjének nagy kegyességét:</p>
               <p>- Te vagy az én jó végzetem, Fenséges Uram! Amily nyomorult voltam azon a magános
                  szigeten, amilyen szerencsétlen azon a kalózhajón, olyan határtalan boldognak
                  érzem magam most. Boldogságom teljét még az a gondolat sem képes csökkenteni, hogy
                  vajmi parányi az én személyem értéke a te kegyességed nagyságához képest s hogy a
                  velem gyakorolt jóságodat még úgy sem tudnám kellőképpen meghálálni, ha száz
                  életet élnék is - mondom, ez a gondolat sem képes az én boldogságomat csökkenteni,
                  mivel jól tudom, hogy nem a viszonzás, nem a hála reményében cselekszed te,
                  Fenséges Uram, a jót, hanem egyedül azért, mivel a jónak gyakorlása maga okoz a te
                  nemes szívednek gyönyörüséget.</p>
               <p>- Ne nekem köszönd, jó vitéz - felelt jóságos mosolygással a dey - hogy az én
                  szolgámat, Ben-Deftert elküldtem utánad, hanem e fiamnak itt, akinek lelke, úgy
                  látszik, barátságban összeforrt a te lelkeddel.</p>
               <p>S midőn Ujváry az ünnepies audienciáról távozott, Ben-Dolhadán így szólott
                  neki:</p>
               <p>- Ne nekem köszönd, nemes barátom, ami a te ügyedben történt, hanem Szulejka
                  húgomnak, aki a szerelem csodás sejtelmével látott világtengerek távolságán által,
                  látta, hogy te még élsz és szenvedsz, érezte, hogy visszakerülsz. Ő öntött reményt
                  az én szívembe is; ő ösztönzött engem a cselekedetre. Jőjj, siessünk! A szegény
                  leány az én lakosztályomban vár reád, képzelem, milyen lázas türelmetlenséggel.
                  Meg kellett neki igérnem, hogy az ünnepies fogadás után nyomban elvezetlek
                  hozzá.</p>
               <p>Amint a herceg fogadótermébe léptek, Ujváry, az ő érzelmei túláradásában,
                  megfeledkezett, hogy a fejedelem leányával áll szemben. Megfeledkezett arról is,
                  hogy a keleti életmód milyen szigorú erkölcsöket és szokásokat ró a nőre,
                  odasietett Szulejkához, megragadta mindkét kezét s nagy hévvel így szólott:</p>
               <p>- Mit adjak neked, én védőangyalom, mivel viszonozzam a te jóságodat?! Lásd, nekem
                  semmi egyebem nincs, csak ez a szegény életem, s ez is a te ajándékod!</p>
               <p>A fejedelem-leány az üdvözlés e szokatlan módja, a kézszorítás ellen éppen nem
                  szabódott. Elébb szemlesütve hallgatta Ujváry érzelmes háláját, azután, mintegy
                  feleletül, hosszan és mélyen tekintett a magyar vitéz szemébe.</p>
               <p>- Most látom csak - szólt megint Ujváry - hogy az a sok baj és szenvedés, amely
                  engem az utolsó időben ért, csak eszköz volt az én jó végzetem kezében. Evvel
                  szerezte meg nekem e nemes, jó lélek rokonérzelmét. Valóban csekély ár! Örömest
                  kiállanék érte ötször annyi viszontagságot is.</p>
               <p>- Én meg égek a vágytól, - így vágott közbe Ben-Dolhadán - hogy megtudjam a te
                  viszontagságaidat. Hol jártál? Mi történt veled azóta, hogy tőlünk elszakadtál?
                  Hol akadt rád Ben-Defter? Hová lett a te társad, Miskei?</p>
               <p>S most helyet foglalt egymással szemben s egymáshoz jó közel ez a három ember,
                  akiknek szíve egy érzelemben olvadt össze s akiknek keblét e pillanatban a
                  legtisztább boldogság töltötte el. Ujváry belefogott az ő élményei elbeszélésébe.
                  Ott akarta kezdeni, amint Marokkóból elindult a császár hajóján, hogy Tuniszba
                  menjen. De Szulejka kívánságára elébb, sokkal elébb, gyermekkoránál kellett
                  kezdenie. Benső melegséggel ecsetelte hát a szülői ház csendes boldogságát és
                  komáromi iskolaéveit; szerető meghatottsággal emlékezett meg édesanyja féltő,
                  aggódó gondozásáról. Hazafiui fájdalommal szólott Rákóczi szabadságharcáról.
                  Lendületes szavakkal magasztalta az ő ifjukori barátjának, Geréb Mátyásnak vitézi
                  voltát és hősi halálát. Hogy az ő hallgatói előtt teljesen idegen volt az az egész
                  világ, amelyben ezek az események lefolytak, Ujváry kénytelen volt, hogy velük a
                  mozgató okokat s a dolgok összefüggését megértesse, gyakran magyarázó kitéréseket
                  tenni, ami miatt elbeszélése hosszúra nyúlt. De ő oly igéző nemes egyszerüséggel,
                  oly szemléletes közvetlenséggel s annyira a lélek hevületének igaz hangján tudott
                  beszélni, hogy a két fejedelmi testvér bele nem fáradt volna az ő hallgatásába
                  napokig sem. Ámde Ujváry arra kérte őket, engedjék meg, az ő fáradtságára való
                  tekintettel is, hogy a folytatását másnapra halaszthassa.</p>
               <p>De nemcsak másnap, hanem harmad-, sőt negyednap is együtt ült az esti órákban ez a
                  bizalmas három ember. Ujváry talán még fokozott élénkséggel beszélte az ő
                  viszontagságos élete történetét, a testvérek pedig visszatartott lélekzettel
                  hallgatták. Ben-Dolhadán szemében kigyulladt a harci szenvedély tüze, amint a
                  magyar vitéz a kurucok dicső küzdelmeit írta le s a keresztyén seregek győzelmeit
                  a törökökön. Szulejka pedig előre hajlott testtel ült; kerekre nyilt szemeit egy
                  pillanatra sem fordította el Ujváry beszédes ajkairól. Nemes arcvonásairól
                  világosan volt olvasható az a mély hatás, melyet az elbeszélés az ő lelkére
                  gyakorolt. Majd a bánat vetett árnyékot szép homlokára, ha szenvedéseit beszélte
                  el Ujváry, majd meg kiderült az arca s megkönnyebbülve mélyen lélekzett, ha
                  bajból, veszedelemből szerencsésen megmenekült a hős. Ujváry a beszéd hevében
                  észre sem vette, hogy a maga tekintetét ott felejti azon a szelíd, nyugodt
                  bensőséget eláruló leányarcon, s csak néha-néha jutott eszébe, hogy illenék
                  beszédjét a másik hallgatójához is intézni. Ámde Ben-Dolhadán egy cseppet sem
                  bánta, hogy barátja őt mellőzi. Jól esett lelkének ezt úgy magyarázni, hogy
                  Ujvárynak, akiben ő minden férfiui jelesség eszményképét bámulta, viszont
                  megtetszett az ő szerette testvére, hogy barátja viszonozza a leány mély
                  vonzalmát.</p>
             
         </div>
         <div type="chapter">
            <head>
             XXIX.
            </head>

               <head>
                 Ujváry oktató munkássága. - Amit Ujváry és Szulejka
                     egymásnak elárulnak. - Új veszedelem. - Ben-Dolhadán az ő barátját éjtszakának
                     idején elviszi egy olasz hajóra. - Ujváry üzenete Szulejkának.
               </head>
               <p>Megérkezése után egy héttel Ujváry hozzáfogott a tuniszi lovasseregek oktatásához.
                  Az ő tanácsára a dey a fővárosba rendelte az egész országból a lovassági tisztek
                  legnagyobb részét és négyezer közlegényt. Ezek számára a nagy kapu előtti térségen
                  sátrakat verettek. Ezen a téren oktatta Ujváry fáradhatatlan buzgósággal a
                  vidékről berendelt seregeket épp úgy, valamint a fővárosi helyőrségbeli lovasságot
                  a lovaglásban s mindenféle hadgyakorlatokban. Amint ezek kellőleg ki voltak
                  tanítva, szerteküldték őket az ország különféle vidékére, hogy most már ők adják
                  tovább a nyert oktatást s a szerzett ügyességet. Ujváry pedig néhány segédje
                  kíséretében helységről helységre járt meggyőződni, ha a kellő módon s a kellő
                  buzgalommal oktatnak-e az ő tanítványai?</p>
               <p>A fáradságos napi munka után, vagy ha a felügyelő-útjairól a fővárosba
                  vissza-visszatért, Ujváry többnyire Ben-Dolhadán társaságában volt, aki esténként
                  teára Szulejka nővérét is meghívta. Igy ültek együtt, hol enyelegve, tréfálózva,
                  hol pedig komoly dolgokról beszélgetve, sokszor egészen éjfélig is és nem tudtak
                  betelni avval az élvezettel s örömmel, amelyet mindegyikének a másik két társának
                  csak a puszta jelenléte is okozott. Igy alakult ezernyi szálból e három fiatal
                  szív között élethossziglan tartó, minden akadálynak, minden viharnak ellentálló
                  erős kötelék.</p>
               <p>Egy októberi napon Ujváry késő este tért vissza. Gafsza városából, egy hétig tartó
                  felügyelő-útjáról. Szállására érkezvén, ruhát váltott és sietett át a fejedelmi
                  várlakba, Ben-Dolhadán herceghez. Ez már elébb értesült volt Ujváry aga
                  visszatértéről s türelmetlenül várta őt arra a bizalmas és élvezetes
                  összejövetelre, amelyet immár vagy tíz nap óta kénytelen volt nélkülözni. Alig
                  üdvözölte egymást a szokott melegséggel a két barát, jött Szulejka is. Első dolga
                  volt most is, mint ezeknél az összejöveteleknél rendesen, lecsapni magáról azt a
                  sűrü fátyolt, amellyel arca be volt leplezve. Azután odasietett Ujváryhoz s nyájas
                  mosolygással kezet szorított vele.</p>
               <p>- Légy üdvöz, vitézem - szólt. - Hogy tudtál oly sokáig elmaradni? Már kezdtem
                  félni, ha nem is attól, hogy megint valami magános szigetre vetett ki a tenger
                  hulláma, hanem attól, hogy ott a hegyek közt egy kabil-rablócsapat kezébe
                  kerültél.</p>
               <p>- Isten mentsen, - felelt Ujváry - hogy személyemet újfent bajba döntsem. Amióta
                  tudom, hogy miattam annyit aggódtál és szenvedtél, mód nélkül vigyázok magamra.
                  Mióta tudom, hogy drága vagyok neked, te jóságos lélek, azóta drága vagyok
                  magamnak is.</p>
               <p>Amint így félig enyelegve, félig szerelmi vallomásokkal javában mulattak, jön be
                  egy ajtónálló tiszt s jelenti, hogy a dey ő fensége sürgős ügyben kéreti magához
                  nyomban Ben-Dolhadán herceget a Bardóba. Ez minden halasztás nélkül beült az
                  udvari kocsiba, mely a dey követét hozta volt, s kihajtatott a fejedelmi nyári
                  palotába, amely a várostól vagy egy félórányira volt. Ujváry nem sokat törte a
                  fejét, mi oka lehet annak, hogy a fejedelem Ben-Dolhadánt ilyen szokatlan időben
                  hivatta, hanem örült a kedvező alkalomnak, hogy Szulejkával négyszemközt
                  beszélhetett.</p>
               <p>- Tudom, nem helyes tőlem, - szólt, a leány kezét megragadva - hogy az én nemes
                  barátom távozása után is még itt maradok. De amit neked mondani akarok, Szulejka,
                  az nem tűri, hogy kívüled még más is hallja. Kettőnknek legszentebb ügye ez,
                  lelkünk legbensőbb lelkendezése. Fölösleges ugyan azt még külön szavakkal is
                  megmondani, hogy mély, édes érzelem köt engem a te bűvös-bájos személyedhez
                  oldhatatlan, örökké tartó kötelékkel. Elárulja azt minden tekintetem, minden
                  szavam, minden lélekzetvételem. Lásd, szívem szép szerelme, az Isten is egymásnak
                  teremtett bennünket. Az ő keze vezetett engem más világrészből tenger viharán,
                  rabság kínzatán keresztül tehozzád. De meg kell ezt neked mondanom, mert oly jól
                  esik lelkemnek, mert meg nem fér többé bennem s kitör a szívemből. Meg kell
                  mondanom, hogy a te ajkadat is megnyissam édes vallomásra.</p>
               <p>A leány keblére simult Ujvárynak, azután, mintha csak minden szava szíve
                  legmélyéből kerekedett volna felszínre, suttogó hangon így szólt:</p>
               <p>- Igen, igen, én szeretlek téged, drága vitézem, kimondhatatlan szerelemmel.
                  Szerettelek, még mielőtt e testi szemeimmel láttalak volna. Téged mutatott az én
                  képzeletem álmomban és ímetten, éjjel és nappal, szünes-szüntelen. És százszorta
                  jobban szeretlek most, hogy színről színre ismerlek, mert százszorta szebbnek,
                  százszorta vitézebbnek, százszorta nemesebbnek látlak, mint magányom
                  ábrándképeiben. A világtól való elzárkózottságomban mindig egy keresztyén hősről
                  álmodoztam, aki eljön értem és elvisz magával. Mert tudd meg, vitézem, én
                  keresztyén vagyok, épp úgy mint te. Keresztyén volt az én drága jó anyám és ő
                  titkon a keresztyén vallásban nevelt engem. Halála óráján a feszületre tettem neki
                  szent fogadást, hogy az ő hitét, az ő tanítását híven megőrzöm szívemben, abban
                  fogok élni és meghalni. Amint legelőször megpillantott téged szemem, mindjárt
                  világossá vált előttem, hogy ott fenn a mennyekben lett ez így elintézve. Az én
                  angyallá változott drága, jó anyám buzgó kértére és közbenjárására maga az Úr
                  küldött téged, hogy elvigyél engem magaddal a te hazádba, ahol szabadon
                  szolgálhatom az egy igaz Istent.</p>
               <p>- De elbocsát-e téged velem a te fejedelmi atyád? - kérdé Ujváry.</p>
               <p>- Ha el nem találna bocsátani, úgy elmegyek veled az ő beleegyezése nélkül, az ő
                  akarata ellenére is. Fájdalmas szívvel ugyan, mert én őt igazán szeretem. Ámde az
                  én szentem jó anyám és az én Istenem parancsa nyomósabb előttem, mint az atyám
                  parancsa, akinek hite nem az én hitem.</p>
               <p>- És nem tartasz tőle, hogy ő még erővel is akadályozni fogja, hogy te velem
                  elmenj?</p>
               <p>- Gondoltam én már erre is. Ha másképp nem lehet, elmegyünk titkon.</p>
               <p>Ujváry mosolygott Szulejka gyermekded hiszékenységén, de a világért el nem árulta
                  volna neki, hogy az a terv, amelyet ő naiv lélekkel kieszelt, majdnem a
                  lehetetlenséggel határos. Mi haszna volna - gondolá - a leány nyugalmát
                  megzavarni?</p>
               <p>- Van nekem kincsem, aranyam elég - folytatá Szulejka - szegény jó anyám
                  drágaságait és ékszereit őrzöm. Abból nemcsak atyám embereit vesztegethetjük meg,
                  hanem meg is élhetünk kényelmesen, gazdagon. Ott messze a te szülőföldeden
                  zavartalan boldogságban telnek majd napjaink. A te Istened lesz az én Istenem, a
                  te hazád lesz az én hazám, a te rokonaid lesznek az én rokonaim.</p>
               <p>Amint Szulejka szerelemtől, boldogságtól túláradó lélekkel tervezgette jövő
                  életüket, jött vissza a Bardóból Ben-Dolhadán nagy izgalomban, amelyet azonban,
                  amint tőle telt, rejtegetni törekedett. Nem is vette észre rajta az ő
                  testvérhúga, aki öröme és boldogsága végtelenségében se látott, se hallott. De
                  igenis észrevette Ujváry, aki nyomban megsejtette, hogy őt fenyegeti újra valami
                  baj, az okozza az ifjú lelkében azt a háborgást. A sejtelem titkos erejét
                  ugyancsak kifejtette az ő lelkében eddigi élete. Erősen megrögződött benne az a
                  hit, hogy akkor éri őt legközelebb a veszedelem, ha legnagyobb a boldogsága.
                  Ben-Dolhadán előhívatta a hercegkisasszony udvarhölgyét s arra kérte nővérét,
                  menjen vissza lakosztályába, mert neki szolgálati ügyben fontos beszélni valója
                  van Ujváryval.</p>
               <p>- Baj van, kedves barátom, nagy baj - szólt az ifju herceg, amint Szulejka után
                  betette az ajtót. - Egy órával ezelőtt egy követ jött Konstantinápolyból, III.
                  Achmet szultántól. A nagyúr levélben ezt írja: A tuniszi mufti bevádolta atyámat a
                  Konstantinápolyban székelő sejk-ül-iszlamnál (a mohamedánok legfőbb papja), hogy
                  atyám az ő udvaránál egy hitetlent tart nagy tiszteletben, aki a lovasságot újra
                  szervezi, aki katonai dolgokban tanácsadója s a fejedelmi hercegnek testi-lelki
                  barátja. Ezzel atyám súlyosan vétett a vallás törvényei ellen. Mindenek előtt azt
                  követeli a szultán atyámtól, az ő hűbéresétől, hogy vagy téged küldjön el élve
                  láncokon Isztambulba haladéktalanul, vagy pedig a te fejedet.</p>
               <p>- És a dey ő fensége melyiket választotta a kettő közül? - kérdé nyugodtan
                  Ujváry.</p>
               <p>- Fejedelmi atyám az ő lelke mélyében fel van háborodva ezen a hallatlan
                  követelésen. Egy az, hogy téged nagyon megszeretett, azután meg az ő uralkodása
                  alatt még nem volt rá eset, hogy a szultán országunk, a mi több: udvarunk ügyeibe
                  ilyen méltatlan módon beavatkozott volna.</p>
               <p>- Van-e joga a szultánnak erre a beavatkozásra?</p>
               <p>- Hiszen mint a mi országunk hűbérurának volna rá joga, de tényleg sem maga
                  Achmet, sem pedig az ő elődjei az uralkodásban nem éltek evvel a joggal, hanem
                  megelégedtek, hogy háború esetén a tuniszi fejedelem segédcsapatot küldött a
                  szultánnak. Ennyiben állott a mi tényleges függésünk Konstantinápolytól.</p>
               <p>- És mit gondolsz, mi történnék, ha a dey ő fensége nem teljesítené a szultán
                  követelését?</p>
               <p>- Azt határozottan ki tudná megmondani? De ettől a vakbuzgó és hajthatatlan
                  akaratú Achmettól még az kitelik, hogy haddal támadja meg országunkat.</p>
               <p>- Reménylem, - szólt Ujváry oly közönyösséggel, mintha nem is ő róla volna szó -
                  hogy ennek a veszedelemnek ki nem teszitek az országot énmiattam.</p>
               <p>- Nem tesszük ki, mert hiábavaló volna. De megsérted az én atyám emberséges
                  indulatát, ha felteszed róla, hogy ő a te kiszolgáltatásoddal kíván ebből a kínos
                  helyzetből kiszabadulni. Találtunk mi egy harmadik utat. Neked menekülnöd kell
                  innét tüstént. Még csak a szállásodra sem mehetsz, hogy holmijaidat összeszedjed.
                  Lent egy kocsi vár ránk. Azon elhajtatunk Golettába. Ott szerencsére egy olasz
                  hajó horgonyoz, amely holnap útnak indul, az elvisz téged Génovába. Mi a
                  szultánnak azt fogjuk üzenni, hogy te, nem tudjuk miként, neszét vetted a dolognak
                  s elillantál.</p>
               <p>Úgy is történt. Éjfél után egy óra volt, mikor a golettai révbe értek. Az olasz
                  kereskedő-hajó kapitánya csak délelőtt akart ugyan indulni, de megértvén, hogy mi
                  forog kérdésben, kivált pedig, hogy Ben-Dolhadán egy arannyal telt erszényt
                  csusztatott a markába, már hajnali három órakor horgonyt oldott, hogy útra
                  kerekedjék szülővárosa, Génova felé.</p>
               <p>- Csak még egy szót - mondá Ujváry, miután a fájdalmat leküzdve, végbúcsura
                  megölelte egymást a két barát. - Tudd meg, te nemes ifjú, hogy a te testvéred,
                  Szulejka szívét viszem magammal és cserébe ott hagytam nála a magamét. Mondd meg
                  neki, hogy az ő szelíd képét itt hordozom keblem szentélyében, hogy ez a kép
                  lelkemnek legdrágább kincse, minden erőmnek kútfeje, életemnek forrása, most és
                  mindörökké. Mondd meg neki: én bízom és hiszem, hogy mi ez életben, sőt nemsokára
                  ismét látjuk egymást. Ezt pedig, az én drága jó anyám arcképét, amelyet eddig
                  mindig szívemen hordtam volt, add át neki, szerelmem zálogául. Minden bajt,
                  minden fájdalmat és nehézséget leküzdő örök szeretetnek csodás hatású ereklyéje
                  ez. Az ebben lakozó varázserő fog fölöttünk őrködni, az fog minket egyesíteni. És
                  most Isten veled! Élj boldogul te jó, te nemes lélek! - Még egy forró ölelés s a
                  szárazföld felől lengedező friss hajnali szellő nekifeszült a vitorláknak s vitte
                  a gályát ki a messze tengerre.</p>
             
         </div>
         <div type="chapter">
            <head>
             XXX.
            </head>
         
               <head>
                 Miskei Nureddin hajóján. - A kalóz-gályát elfogja egy
                     francia hadihajó. - Miskeit Alexandriába viszik. - Mit ajánl Miskeinek Dandolo.
                     - Utazás Kairóba. - A thebaiszi sivatagban. - A Szent Antal kolostor.
               </head>
               <p>Míg ezek Ujváryval történtek, Miskei is sok mindenféle viszontagságon ment
                  keresztül. A kalózhajó kapitánya, Nureddin, akit Barbarossza a Kanári-szigeteknél
                  keletnek indított volt, hogy a Földközi-tengert tegye rablásaival bizonytalanná,
                  éppen nem bánt vele szőrmentén. A hajószolgálat körül reárótt nehéz munkákat csak
                  elvégezte Miskei pontosan, de nagyon meg volt szegény akadva a kötélzeten való
                  mászkálással. Ezt ugyancsak nehezen tudta megtanulni. De végre erre is
                  ráfanyalodott, mert a haramiák napokszám nem adtak neki egy falat ennivalót sem,
                  hanem felkötötték az ő részét az árboc tetejére, s ha csak éhen nem akart veszni,
                  onnét kellett azt magának lehoznia.</p>
               <p>Már öt napja kóboroltak anélkül, hogy prédára akadtak volna. Hatodnapra estefelé
                  akkora köd keletkezett, hogy két ölnyi távolságra nem lehetett látni a tengeren.
                  De Nureddin csak ment egyre kelet felé. Másnap reggel, éppen napkeltekor, kezdett
                  oszlani a sűrü ködfátyol s a haramiák nagy álmélkodásukra alig egy ágyúlövésnyi
                  távolságban egy irdatlan nagy hajót pillantottak meg, amely egyenesen feléjük
                  közeledett. Francia hadihajó volt, amely Egyiptomba, Alexandriába ment. Alig hogy
                  Nureddin ezt a veszedelmes szomszédságot észrevette, futásra vetette a fejét és
                  kifeszítette a »Szikra« minden vitorláját. Ámde ez nem használt neki. A
                  franciáknak az a sejtelme, hogy kalózhajóval van dolguk, most, hogy Nureddin
                  szökési szándékát látták, bizonyossággá vált és egyszerre öt ágyútorok szórta a
                  haramiákra pusztító tüzét. Az egyik golyó a »Szikra« főárbocát éppen a közepén
                  törte ketté. Ez annyira zavarba hozta a kalózokat, hogy a védekezésről
                  megfeledkezvén, kapkodtak és futottak ide-oda, mint a hangyák, ha esős időt
                  éreznek.</p>
               <p>Ezalatt a franciák kapitánya egy nagy dereglyén harminc fegyveres matrózt küldött
                  Nureddin gályájára. Ezek sorra elszedték a haramiáktól a fegyvert és egytől-egyig
                  átvitték őket a hadihajóra. Ott aztán olyan tisztelettel fogadták őket, mint
                  amilyet megérdemeltek: mindenkinek a lábára bilincset vertek, amelynek a lánca
                  tíz-tíz fontot nyomott. Miskeivel sem tettek kivételt. Szegénynek minden
                  kalapácsütés, amellyel a békót ráverték, nem annyira a lábát, mint a szívét érte.
                  Áthoztak azonkívül a franciák a Szikráról minden értékes tárgyat, azután
                  kötelekkel jól odakötözvén a leszerelt gályát a hajójuk farához, vontatták maguk
                  után.</p>
               <p>A francia kapitány sorra járta a vasravert haramiákat, hogy egyenként szemügyre
                  vegye őket. Ezek a megcsontosodott gonosztevők pedig átalkodott daccal nézték
                  vissza az ő fenyegető tekintetét. Mikor Miskeihez eljutott, ez földre borult a
                  kapitány előtt, élénk arckifejezéssel és szavakkal bizonyozta előtte az ő
                  ártatlanságát és rimánkodva kérte, hogy ne bánjék vele oly keményen. A kapitány
                  azonban a szegény Miskei könyörgő beszédjéből semmit sem értett; de azt nyomban
                  észrevette, hogy az nem tartozik a haramiákhoz. Előhivatta hát a tábori papot, aki
                  sokféle nyelven értett és beszélt. Ez elébb spanyolul, majd olaszul, végre német
                  nyelven szólította meg Miskeit. Az utóbbi nyelven aztán elmondta neki a mi
                  emberünk, amit már az imént a kapitánynak magyarul elmondott volt, a tábori pap
                  pedig szóról-szóra tolmácsolta azt a hajó parancsnokának. Ez nemcsak a vasat
                  szedette le nyomban Miskei lábáról, hanem amint hányt-vetett életének egyéb
                  viszontagságairól értesült, nagy tisztelettel is bánt vele. Tudtára adta, hogy
                  Alexandriában, ahová magával elviszi, akárhány olyan hajót talál, amelyeken Európa
                  bármely részébe bátorságosan elmehet.</p>
               <p>Harmadnapra a felkelő nap fényében látta maga előtt Miskei azt a két csonka
                  tornyot, amelyet az egyiptomiak Abusirnak, az idegenek pedig az Arabok Tornyai-nak
                  neveznek s amelyek a hajósoknak az alexandriai révpart közelségét hirdetik. Amint
                  a kikötőben szerencsésen horgonyt vetett a francia hajó, a kapitány Miskeinek egy
                  jókora pénzösszeget adott, mint a kalózoktól elszedett holmik értékének egy
                  részét, s a tábori pap kíséretében elküldte őt a francia konzulhoz, hogy majd az
                  neki egy alkalmas hajó keresésében segítségére lesz.</p>
               <p>Délelőtt tíz óra tájban csakugyan ellátogattak a konzulhoz. Éppen a háza előtt
                  találták, amint szamárra ült (mert lovon nyargalni keresztyénnek, zsidónak
                  akkoriban tiltva volt Egyiptomban), hogy valamely alexandriai régiséget
                  közelebbről szemügyre vegyen. Mivel a régiségeket szenvedéllyel bújta s azt a
                  kirándulását nem szerette volna elhalasztani, bocsánatot kért vendégeitől, hogy
                  mindjárt nem fogadja, de barátságos szavakkal meghívta őket egy órára ebédre.
                  Miskein s a francia tábori papon kívül jelen volt a konzul ebédjén egy Dandolo
                  nevű dúsgazdag velencei kereskedő is. Amint ez megtudta, mi járatban van Miskei a
                  konzulnál, amint sok egyebet is megtudott Miskeinek változatos eseményekben oly
                  gazdag életéből: annyira megtetszett neki ez a magyar borbélylegényből lett
                  világjáró vitéz, hogy készségesen felajánlotta neki a hazatérésre a módot.</p>
               <p>Még vagy két hétig lesz dolga - úgymond - részint Kairóban, részint pedig
                  Thebaiszban. Ha Miskeinek úgy tetszik, szívesen elviszi magával ezekbe az érdekes
                  városokba. Onnét visszatérvén, útra kerekednek majd az ő hajóján, amely a
                  kikötőben indulásra készen fog reájuk várni s meg sem állanak Velencéig, ahonnan
                  Triesztbe átmenni minden nap akad alkalom.</p>
               <p>Miskei örömmel fogadta el Dandolo szíves ajánlatát s már másnap este elindultak
                  Rozetta városa irányában. A konzul biztosságukra két janicsárt adott melléjük,
                  továbbá egy dragománt (tolmácsot) is. Hajnali három órakor elérték utasaink a
                  Nilus vizét s nemsokára betértek a kertektől és pálmaligetektől körülvett Rozetta
                  városába. Innét hajón mentek Kairóba. A három napig tartó utazás csupa gyönyörüség
                  volt. A Nilus-folyó mindkét partján egymást váltják fel a szebbnél-szebb fekvésű
                  helységek, ékes nyaralópaloták pompás kertek közepette és festői romok, amelyek
                  fölött több évezred viharai zúgtak el. Bulak nevű faluban, amelyet Kairó városa
                  kikötő-helyének tekintenek, partra szállottak s gyalog mentek be Egyiptom
                  fővárosába. Itt egy génovai kereskedőhöz szállottak, akivel Dandolo már régi idők
                  óta üzleti összeköttetésben állott, sőt mindketten ugyanazon egy kereskedelmi
                  társasághoz is tartoztak. Ennek a házában élt úri módon Miskei, s míg Dandolo
                  üzleti dolgai után nézett, a mi vitézünk sorra megtekintette e híres keleti város
                  számtalan nevezetességét.</p>
               <p>Itt érte utasainkat az a hír, hogy Alexandriában kiütött a mirígy-halál és
                  rémséges módon pusztítja a lakosságot, sőt hogy már Kairóban is mutatkozik, ha
                  eddig csak szórványosan is, ez az irtózatos nyavalya. Dandolo tehát, be sem
                  végezvén dolgait, kapta magát, összeállott két utassal s egy francia
                  misszionáriussal, akik szintén Thebaiszba (Felső-Egyiptom régebbi neve) igyekeztek
                  s már másnap hátat fordított Miskeivel együtt a döghaláltól fenyegetett
                  városnak.</p>
               <p>A thebaiszi homoksivatagon keserves egy utazás esik. Hat napja már, hogy utaztak
                  embereink, de egy szegényes falut, egy nyomorult viskót nem találtak. Nyoma sincs
                  ott az életnek. Nem lát ott a szem egy árva madarat a levegőben, nem egy bogárkát
                  a földön. Már-már fogytán volt az elemózsia, amelyet magukkal hoztak, s büzhödni
                  kezdett a vízkészletük. Utasainkban még csak a francia misszionárius tartotta a
                  reményt, aki váltig biztatta őket, hogy nemsokára elérnek ama klastromok
                  egyikéhez, amelyek ott a sivatagban el vannak szórva. Mindnyájuk nagy örömére ez
                  igaznak bizonyult. A leáldozó nap fényében ott tündöklöttek előttük vagy egy
                  mérföldnyi távolságban a Szent Antal klastromnak tetemes falai. A tevék, mintha
                  csak megsejtették volna, hogy ott enyhület vár reájuk, minden biztatás nélkül
                  gyors ügetésben siettek feléje. Miskei volt az első, aki a klastromhoz ért. Keresi
                  a kaput mindenfelé; háromszor is körüljárja a magas, zord kőfalakat, de kapunak,
                  ajtónak, ablaknak nyoma sincs. Hallgatózik, de semmi nesz, ami egy élő valónak a
                  közellétét gyaníttatná.</p>
               <p>- Hiszen itt csak vénasszonyok kóborló lelkei laknak - szólt kedvetlenül s leült a
                  homokba, hátát a falnak támasztván.</p>
               <p>Mikor a többiek is odaértek, Miskei e szavakkal fogadta a misszionáriust:</p>
               <p>- No, szent atyám, azt igérted, hogy itt ételt, italt kerítesz. Most állj a
                  szavadnak! Fogd a botodat s üsd meg vele ezt a falat, hadd buzogjon belőle víz meg
                  rizskása. Mert másként, mint csoda útján, itt bizony egy falat ennivalót, egy
                  korty vizet nem kapunk. E kövek között, a legjobb esetben vércsefiak ha
                  laknak.</p>
               <p>- Hja uram - felelt mosolyogva a misszionárius Miskeinek - tudni kell ennek a
                  hallgatag klastromnak a nyelvén. Meglásd, megszólaltatom én azt csoda nélkül
                  is.</p>
               <p>Ezzel fogott egynéhány jókora nagyságú követ s egymásután bedobálta a falon át a
                  szerzetesek kertjébe, mialatt ő is, meg az ő felszólítására a többiek is torkuk
                  szakadtából kiáltozni kezdtek. Nemsokára megjelent a bástyaformára épült falon egy
                  barátságos arcú szerzetes,aki meggyőződvén, hogy jóindulatú emberekkel van dolga,
                  legelébb is egy korsó friss vizet eresztett le nekik kötélen. Ezek a klastromok,
                  amelyek akkoriban Egyiptom földjének különböző részein fennállottak, egészen
                  váralakuak voltak, csakhogy falaikon sem kapu, sem ajtó, hogy jámbor lakóiknak a
                  kóborló szerecsen haramiák kárt ne okozhassanak. Akik békés szándékkal akartak a
                  klastromba bemenni, azokat nagy kosarakban, kötélen húzták fel s a fal magasságán
                  levő ablakon eresztették be. A mi embereink is ily módon jutottak be a Szent Antal
                  klastromába. Amint már mind együtt voltak a klastrom kertjében, jött az apát úr s
                  miután nyájas szavakkal üdvözölte a jövevényeket, elvezette őket a templomba. Az
                  imádság rövid volt, mert mint az apát úr maga mondta: a beteg ember bőjtje s az
                  éhes ember imádsága ritkán szokott foganatos lenni. Ezután elmentek az ebédlőbe,
                  ahol cseréptányérokon már ki volt tálalva számukra az ebéd: sós vízbe főtt rizs. A
                  barátok szakácsa sorra járta a szoba földjére kirakott tányérokat s mindegyikre
                  egy-egy kanál mézet tett. Utasaink elébb nem tudták, mikép fogjanak hozzá. De a
                  misszionárius, aki a kopta (keresztyén vallású egyiptomiak) barátok szokásait
                  ismerte, példájával megmutatta nekik, hogy kell a módját megadni. Leült egy tányér
                  mellé a földre, keresztbe tette lábait s úgy kanalazta a sovány ételt. Úgy
                  cselekedtek a többiek is. Mikor aztán jóllaktak rizzsel, gyümölccsel és friss
                  vízzel, visszamentek a kertbe s a fák árnyékában pihentek és beszélgettek oly
                  jókedvüen, mintha a leggazdagabb ebédet fogyasztották volna el. A jószívű barátok
                  még tevéikről és hajcsáraikról is gondoskodtak, sőt ellátták az utasokat élelemmel
                  és friss vízzel s adtak nekik ajánló-leveleket az útjukba ejtendő más
                  kopta-klastromokhoz is. Estefelé aztán megköszönvén a barátságos szerzetesek
                  szíves vendéglátását, útra kerekedtek megint embereink. Egyre mentek délfelé
                  egészen éjfél utáni két óráig. Ekkor megtették a szükséges óvóintézkedéseket a
                  netáni rablótámadások ellen és leheverésztek néhány órai pihenésre.</p>
             
         </div>
         <div type="chapter">
            <head>
              XXXI.
            </head>
          
               <head>
                 Utasaink egyesülnek egy abessziniai karavánnal. -
                     Kínszenvedések a sivatagban. - A számum. - A Szelimé-oázisban. - A vesztegzár
                     veszedelme. - Miskei meggyógyítja a szennári fejedelem feleségeit.
               </head>
               <p>Alig húnyták be utasaink álomra szemeiket, máris fellármázták őket az őrökül
                  kirendelt hajcsárok, akiknek éles füle olyanféle neszt vett észre, mint a távoli
                  tevedobogásé. Felszöktek fekvőhelyükről, kiki fegyvert fogott s úgy állottak vagy
                  egy félóráig feszült várakozással, a védelemre készen. A sivatagi éj néma
                  csendjében mind jobban lehetett hallani egy ügető nagy tevecsapat tompa
                  dübörgését. De szerencsére nem rablók voltak, akiket most már a hold fényében
                  egészen világosan láttak, hanem egy békés karaván. Az abessziniai császár
                  egyiptomi követje utazott egész személyzetével, sok fegyveres nép kíséretében.
                  Kairóból menekültek a pestis elől és Gondárba, Abesszinia fővárosába voltak
                  utazandók. A követ, aki a francia misszionáriussal még Kairóban megismerkedett
                  volt, meghívta a mi utazótársaságunkat, hogy csatlakozzék biztosság okáért az ő
                  karavánjához és menjen el vele hazájába. Kötelezte magát, hogy az egész úton
                  gondoskodni fog mindnyájuk táplálásáról és biztosságáról, sőt Abessziniában
                  minden tőle telhetőt megtesz, hogy Dandolo üzleti összeköttetésbe léphessen az ő
                  országa kereskedőivel, s igérte, hogy a császárnál is kinek-kinek az ügyét
                  támogatni fogja. Dandolo, aki úgysem mert egyhamar a dögvésztől teljesen
                  megmételyezett Alexandriába és Kairóba visszamenni s aki azonfelül az abessziniai
                  üzleti vállalatokból nagy hasznot is remélt magának, azonnal késznek nyilatkozott,
                  s mivel a francia misszionárius amúgy is Gondárba igyekezett, Miskeinek akarva,
                  nem akarva, velük kellett tartania.</p>
               <p>A szerecsen követ terve szerint útba ejtették Thebaiszt, ahol Dandolo kedvéért két
                  napig időztek, aztán egyenesen délnek tartottak, Nubiának. Innét Szennár
                  tartományán át akartak Abessziniába eljutni. Már három hete kódorogtak az afrikai
                  homoksivatagokban. Ami szenvedést és nélkülözést Miskei teljes életében kiállott
                  volt, jóformán számba sem jöhetett azokhoz a kínokhoz képest, amelyeket ezen az
                  úton el kellett viselnie. Nappal tüzes nyilait szórta rá a nap. Merő egy hólyag
                  volt a bőr az egész testén; nyelve odatapadt a szájpadlásához. Éjjel pedig majd
                  megvette az Isten hidege. Lázasan, betegen guggolt egész nap a teve egyik oldalán
                  függő kosárban, míg Dandolo az ő ellensúlya, a teve másik oldalán levő kosárban
                  egyre óbégatott és átkozta sorsát és önmagát, hogy minek is engedett bolond ésszel
                  a követ rábeszélésének. Kínjukban dehogy ügyeltek szegények a sivatag természeti
                  tüneményeire! Hiába mutatta nekik egyik edzettebb afrikai utitársuk azokat a
                  homokoszlopokat, amelyek egekig emelkedve, a gondolat gyorsaságával róják végig a
                  sivatag végtelenjét, mások meg toronymagasságban hirtelen, nagy durranással
                  széjjelomlanak és felhőként borítják egy darabon az eget. Még a karavánvezér rémes
                  kiáltására, hogy: boruljon földre mindenki, jön a számum! - sem hederítettek
                  volna, ha tevéjük, megneszelvén az izzó szélvihart, hirtelen le nem hasal s ki nem
                  szórja két oldalkosarának tartalmát a homokba. Az életösztön nógatására s a
                  többiek példáját követvén, Miskei és Dandolo is eltemették arcukat a homokban s
                  ebben a helyzetben maradtak vagy egy negyedóráig, mindaddig, míg a tolmács meg nem
                  mondja nekik, hogy már felkelhetnek. Még azután is, hogy elzúgott volt fejük
                  fölött a tüzes orkán, órákig oly izzó volt a levegő, hogy alig lehetett lélekzetet
                  venni. Szerencsére leáldozóban volt a nap s félórával lenyugta után északról üdítő
                  légáramlat indult meg.</p>
               <p>Végre Szelimé határában levő egy akácfa-erdőbe értek, több heti utazás után az
                  első árnyas helyre. Ebben az oázisban két napi pihenőt tartottak. A hosszú
                  koplalás után bezzeg még a hitvány köleskása is papos ebéd számba ment, a friss
                  vízzel pedig, aminek itt bőviben voltak, alig tudtak betelni. Dongola
                  tartományában, amely a Nilus partján van, a király vendégei voltak utasaink. Innét
                  ismét kietlen sivatagon át vezetett útjok egész Dar-Berberig. Amint Berber városa
                  határába értek, a fejedelemnek egy tisztje állította meg a karavánt s azt
                  követelte, hogy menjen át az egész társaság a Nilus túlsó partjára negyven napi
                  vesztegzárba. A himlőtől féltek roppant mód, amely abban a tartományban sűrün
                  szokta a lakosokat tizedelni, azért marasztaltak és szapultak minden Egyiptomból
                  érkező utast hat hétig a Nilus túlsó partján levő nagy, fészer-féle épületben.</p>
               <p>Ebbe azonban az abessziniai császár követje sehogy sem akart beleegyezni. Arra
                  kérte a tisztet, vezesse el őt a kormányzóhoz, azzal majd eligazítja ő a
                  dolgot.</p>
               <p>- Nem lehet, testvérem - szólt a tiszt. - Az életemet tenném kockára, ha valakit a
                  városba beeresztenék.</p>
               <p>- Úgy hát írok a kormányzónak. Azt csak megteszed, hogy elküldöd neki a
                  levelemet?</p>
               <p>- Azt megteszem szívesen.</p>
               <p>Allula - ez volt az abessziniai követ neve - már elébb értesült volt Miskeinek
                  kalandos történetéről. Megtudta azt is, hogy ért az érvágáshoz, köpülyözéshez,
                  foghúzáshoz s egyéb óperiációkhoz. Azt írta hát a berberi kormányzónak, hogy van
                  vele egy híres-neves európai doktor, akit ő főorvosnak viszen Gondárba a császári
                  udvarhoz. Oly társaságban, amelynek egyik tagja ilyen nagytudományú orvos, azt
                  csak beláthatja a kormányzó, nyoma sincs, nem is lehet a ragályos nyavalyának.
                  Arra kéri hát a kormányzót, álljon el attól a nevetséges követelésétől, hogy az
                  abessziniai karaván is negyven napig vesztegeljen ott abban a nyomorult
                  juhakolban a Niluson túl.</p>
               <p>Ez okoskodás meggyőző ereje elől a kormányzó el nem zárkózhatott s leszállította a
                  veszteglő időt három napra. Ennek elteltével nagy pompával mentek keresztül a
                  városon, sőt a kormányzó az ő tisztelete jeléül még katona-őrizetet is adott nekik
                  egész Szennárig a hasonló nevű ország fővárosáig.</p>
               <p>A szennári fejedelem, aki hűbérese s adófizetője volt az abessziniai császárnak,
                  nagy tisztelettel fogadta annak követjét s valamennyi utitársait, sőt meg is
                  vendégelte őket a vályogból épült rezidenciájában. Viszonzás fejében pedig Allula,
                  aki maga is erősen hitt Miskei tudományában, azt kérdezte a fejedelemtől, ha nem
                  kíván-e annak a híres európai orvosnak, aki vele Gondárba utazik, a tanácsával és
                  segítségével élni?</p>
               <p>A fejedelem kapva kapott a jó alkalmon, mert az ő feleségei közül többen már
                  régóta panaszkodtak neki megrongált egészségükről s hogy az udvari
                  kuruzsló-asszonyok sehogy sem tudnak az ő betegségükön kifogni. Miskei pedig,
                  amint e dologról értesült, nem tudta, bosszankodjék-e vagy nevessen. De mit volt
                  mit tennie? Csak nem lehetett Allulát meghazudtolnia?! Játszania kellett tehát -
                  jól, rosszul - az orvos szerepét.</p>
               <p>Bevezették Miskeit a fejedelem kertjében külön épült női lakosztályba. Egy nagy
                  teremben vagy negyven koromfekete udvari hölgy lebzselt. Innét egy kisebb, de nagy
                  fénnyel berendezett terembe vitték, ahol négy páciens várt reá nagy
                  türelmetlenül. A fejedelem beteg feleségei selyem párnaszékeken ültek. A világos
                  ruha rajtuk még sötétebbnek tüntette föl arcuk színét, mint amilyen valóban volt.
                  Soha világéletében Miskei ilyen kövér asszonyokat nem látott. Egy-egy arany perec
                  a felső karjukon akkora volt, mint egy kisebb fajta kocsikerék. Átfúrt alsó
                  ajkukban nagy arany karika, még nagyobb a fülükben, úgyannyira hogy a fülüket
                  majdnem a vállukig lehúzta. Miskei komoly ábrázattal vizsgálta, tapogatta őket. Az
                  orvosi tudomány nem ismer annyiféle nyavalyát, mint amennyiről ezek a hölgyek
                  panaszkodtak. De ha mégannyi lett volna is, Miskei csak egy orvosságot ismert s
                  ezt alkalmazta is: mind a négy fekete fenséges asszonyon eret vágott. Mikor jól
                  lecsapolta petyhüdt vérüket, annyira megkönnyebbülve érezték magukat, hogy
                  háladatosságból majd hogy össze-vissza nem csókolták szegény Miskeit. Ezt a
                  veszedelmet valahogy csak el tudta hárítani állhatatos ellenszegüléssel. De sokkal
                  komolyabb volt az a másik baj, hogy a fejedelem legelső felesége sehogy sem akarta
                  elbocsátani azt a tudós doktort, aki az ő nyavalyáján olyan csodálatos módon
                  tudott segíteni. Hiába mondta neki fejedelmi férje, hogy erőszakkal csak nem
                  marasztalhatja az abessziniai császár udvari orvosát, akit Gondárban maga a beteg
                  császár is nagy türelmetlenül vár. Hiába figyelmeztette, hogy az ilyen eljárásért
                  a császár még meg is találja őt fenyíteni haddal, háboruval. Mindez nem fogott a
                  fenséges asszonyon, hanem megmaradt konok fővel amellett, hogy ő bizony el nem
                  ereszti ezt a csodadoktort, mivelhogy ő maga-magának elébbvaló még mint az
                  abessziniai császár is. A fejedelem tehát, hogy másképp nem lehetett, úgy segített
                  magán, hogy éjtszakának idején a kertészével ellopatta Miskeit a hölgyek
                  kertjéből, ahol az önfejű úrasszony elzárva és reteszelve tartotta. Erre gyorsan
                  elküldte őt egy meghitt emberével a karaván után, amely már indulásra készen várta
                  őt a városon kívül.</p>
             
         </div>
         <div type="chapter">
            <head>
              XXXII.
            </head>
            
               <head>
                 Gondár városában. - A követ jelentést tesz a császárnak.
                     - Miskeit az udvarhoz viszik. - A fejedelem kinevezi őt udvari főorvosának. -
                     Az operáció. - Miskei Alexandriába utazik s onnét Velencébe.
               </head>
               <p>Mikor végre a karaván nagy keservesen elvergődött Dembea városába, amely
                  Abesszinia határszélén van, Allula a maga kíséretéből egy embert küldött előre a
                  császárhoz, hogy neki a követség érkezését megjelentse. A Rahad vizéhez érkezvén,
                  a mi társaságunknak szemébe tünt a téres síkságon emelkedő ama lapos hegy,
                  amelynek tetején Gondár városa épült. Akkoron a várost vagy tízezer nemzetség
                  lakta és köröskörül harminc láb magas kőfallal volt bekerítve. Nagy tekintetet
                  adott Gondárnak a császári palota, mely a város kellő közepén emelkedett. Hatalmas
                  négyemeletes épület volt ez, a négy szegletén egy-egy tetemes toronnyal, melyek a
                  palotát az erősség színében mutatták.</p>
               <p>Abesszinia fővárosában Miskei a francia misszionáriussal azonegy karavánszerájba
                  szállott, részint hogy magát biztosabbnak érezze, részint pedig hogy amaz neki
                  tolmácsa, kalauza és tanácsadója legyen.</p>
               <p>Hazaérkezése után csak negyednapra bocsátották Allulát a császár elé. Akkor is
                  betegen, felkötözött állal fogadta őt a fejedelem. Jobb orcája iszonyuan meg volt
                  dagadva s kínjában rá sem hallgatott a követnek az országos ügyekről szóló hosszú
                  jelentésére. Ennek befejeztével Allula fejenként említést tett, sőt életük rajzát
                  is elmondta rövid szavakkal azoknak a személyeknek, akik vele Gondárba érkeztek
                  volt. Mikor Miskeire került a sor, akinek orvosi tudományát és ügyességét a követ
                  most is szertelen mód felmagasztalta, a császár kezdett figyelmesebb lenni. Most
                  már egy-egy laposat pislantott Allulára, amint ez elbeszélte, hogy akarta a
                  szennári fejedelem négymázsás felesége ezt a nagynevű doktort magának
                  megtartani.</p>
               <p>- Hogyis ne! - felelt haragosan a fejedelem, s egymás után jó nagyokat köpött a
                  szoba földjére. - Elég jó annak a javasasszony is! Hanem azt a te tudós orvosodat
                  hozd elő nekem egyszeriben, hadd gyógyítsa meg fájós arcomat.</p>
               <p>El is küldött a követ ott nyomban Miskeiért. Ez elképedt ijedtiben, amint
                  megtudta, minek hivatja a császár. Mit tegyen szegény? Ha nem megy, menten kerékbe
                  töreti az a fekete zsarnok. Ha pedig elmegy s nem tud rajta segíteni, akkor meg
                  karóra huzatja.</p>
               <p>»Eh, elmegyek, - szólt magában - legalább elhalasztom egypár nappal a
                  halálomat.«</p>
               <p>S amint távozott, így szólt lakótársának, a misszionáriusnak:</p>
               <p>- Nehéz útra megyek, szent atyám, imádkozzál érettem.</p>
               <p>A palotába érvén, abessziniai ruhába bujtatták Miskeit, mert más öltözetben nem
                  volt szabad a császár elé menni. Erre egy egész csapat fegyveres cseléd és udvari
                  nép kísérte több termen keresztül a fejedelem ágyas házába. Itt piros selyempárnán
                  ült ő felsége. Egyre simogatta jobb arcát és kínosan nyöszörgött. Most megszólalt
                  a tolmács, ezeket mondván:</p>
               <p>- A leghatalmasabb nemzetnek minden vitézi és emberi jelességekben tündöklő
                  fejedelme, az abessziniai császár ő felsége, értesülvén a te mélységes orvosi
                  tudományodról és a gyógyításban való nagy ügyességedről és szerencsédről, ezennel
                  kinevez téged udvari orvosának. Parancsolja neked, hogy most nyomban kezd meg a te
                  tisztedet és gyógyítsd ki menten az ő betegségéből, mely az ő felséges személyét
                  nagy kínokkal gyötri. Ha sikerül neked a felség fájdalmait csillapítani, úgy
                  legnagyobb kegyelmére számot tarthatsz.</p>
               <p>- Felséges és hatalmas császár! - így felelt Miskei, magát mélyen meghajtva. - Nem
                  találok szót, hogy illő módon megköszönjem neked azt a ritka kitüntetést, amelyben
                  engem részesíteni s azt a megtisztelő bizalmat, amelyet belém helyezni
                  kegyeskedel. Engedd meg, hatalmas császár, hogy felséges személyedet
                  megvizsgálván, kipuhatolhassam a te betegségedet s a te fájdalmaid okát. Igérem
                  neked, felséges úr, hogy egész tudományomat és művészetemet, amelyet Borbás Mihály
                  világhírű mesteremtől (úgy hítták azt a komáromi borbélyt, akinél Miskei kitanult
                  volt) örökbe vettem, rá fogom fordítani, hogy súlyos és kínos nyavalyádból
                  kigyógyítsalak.</p>
               <p>A császár igenlőleg biccentett fejével, mire leszedték róla azt az abrosz nagyságú
                  fehér gyolcsot, amivel az arca be volt kötözve. Jobb orcája akkora volt, mint a
                  duda. Miskei úgy oda talált tapintani a daganatra, hogy a császár kínjában
                  felszisszent s egész hústorony teste összerezzent. De a fejedelem emberül
                  elharapta fájdalmát. Majd a száját feszítette ki Miskei oly tágra, amilyenre
                  csakis szerecsen ember szája nyilhatik és műértő szemmel tekintett az öblös sötét
                  üregbe.</p>
               <p>»Vivát!« szólt magában Miskei, amint észrevette, hogy a fejedelemnek egy odvas
                  zápfoga oka az egész betegségnek. Hiszen ezen ő tud segíteni. Végzett ő már ilyen
                  kúrát Komáromban meg Váczott, nem egyet, hanem százat, még pedig fényes sikerrel.
                  Az igaz, hogy ott csakis cigányokat bíztak az ő kezére; más emberfiának maga a
                  gyakorlottabb borbélymester húzta ki a fájós fogát. De hiszen ez a mostani
                  páciense is rokon hegyről-végről a cigányokkal, sőt még feketébb amazoknál:</p>
               <p>- Felséges császár - szólt megint, amint a vizsgálatnak vége volt - tudok már
                  mindent s nagy örömömre szolgál kijelentenem, hogy egy kis operációval rövid időn
                  minden bizonnyal kigyógyítalak. Egyre kérlek azonban, hatalmas fejedelem:
                  parancsold meg hatnak a te szolgáid közül, hogy három percig minden dologban
                  nekem engedelmeskedjenek.</p>
               <p>A császár azonnal előszólíttatott hat embert s megparancsolta nekik, hogy a
                  végzendő operáció ideje alatt mindenben az ő udvari orvosának engedelmeskedjenek
                  pontosan, különben életükkel lakolnak. A hat szolga egytől egyig óriás termetű és
                  erejű legény volt. Ezeknek megparancsolta Miskei, hogy ragadják meg a fejedelmet s
                  el ne eresszék mindaddig, amíg ő meg nem engedi. Meg is markolták oly erővel, hogy
                  szisszenni is alig tudott. Miskei pedig a vas közé fogta a fájós fogat s nagyot
                  rántott rajta. De biz az nem engedett, mert igen mély gyökerű volt. Mint a bőszült
                  bika, úgy bőgött és ordított fájdalmában a szerecsen fejedelem. Ámde Miskei már
                  előbb eltökélte volt magát, hogy törik-szakad, de ő addig el nem ereszti kezei
                  közül a fejedelmet, míg ki nem húzza a zápfogat. Nem sokat törődött hát a páciens
                  ordításával és káromkodásával, hanem biztatta a szolgákat, hogy csak fogják
                  erősen. Ő pedig háromszor is végighúzta a császárt fogánál fogva a terem
                  padozatján. Végre erejének utolsó megfeszítésével sikerült Miskeinek a fogat
                  kirántani. Meghajtotta magát mélyen, azután a világfi finom kézmozdulatával
                  odanyujtotta a fejedelemnek a fogát,azon véresen. Csakhogy ez se látott, se
                  hallott. Egészen magán kívül volt s dühében azt parancsolta, hogy akasszák fel az
                  orvost, a szolgákat, az ajtónállókat, a testőröket, minden embert a császári
                  palotában.</p>
               <p>Szerencsére a fejedelem fájdalma csakhamar enyhült, sőt rövid egy félóra múlva
                  teljesen megszünt. A császár tehát hirtelenségében adott parancsát nemcsak hogy
                  visszavonta, hanem Miskeit maga elé hivatván, gazdagon megajándékozta s
                  kijelentette, hogy kész akármilyen kérését teljesíteni.</p>
               <p>Miskei eszébe vette, hogy az embereket nemcsak az odvas fogak szokták gyötreni,
                  amelyeket ő, úgy ahogy, csak ki tud húzni, hanem száz meg száz olyan nyavalya is,
                  amelyeknek ő Borbás uram főiskolájában még csak hírét sem hallotta. Jó lesz tehát
                  onnét kotródnia minél elébb, hogy az efféle bajokban nyavalygó páciensek próbára
                  ne tegyék valahogy az ő szélhámos orvosi művészetét. Arra kérte tehát a császárt,
                  adjon neki módot, hogy huszonnégy óra múlva visszatérhessen az ő hazájába, ahonnét
                  már évekkel ezelőtt elszakadt volt s amelyet viszontlátni szíve leghőbb
                  óhajtása.</p>
               <p>Nem örömest hallotta a császár Miskeinek ezt a kérését, de fejedelmi szavát meg
                  nem változtathatta. Parancsot adott tehát, hogy volt udvari főorvosának Európába
                  való visszatérésére minden intézkedést nyomban megtegyenek, gondoskodjanak
                  biztosságáról és eltartásáról. Ezenfelül oly jelentékeny összeget adott Miskeinek
                  aranypénzben, amilyet még a leggazdagabb európai fejedelem sem adott soha egy fog
                  húzásáért.</p>
               <p>Csakhamar felkereste Miskei Dandolót. Ez Gondárban való tartózkodásának már első
                  napján meggyőződött, hogy bizony az a haszon, melyet az abessziniai üzlet igér,
                  fel nem ér avval a fáradsággal, melyet odamenet kiállott volt. Azért szívesen
                  beleegyezett a visszatérésbe. Mindketten érzékeny búcsut vettek Allulától és a
                  francia misszionáriustól, akit kötelessége még egy ideig Abessziniában marasztalt.
                  Azután útra keltek, elébb szárazon, nagy katonai kísérettel, egészen a
                  Kék-Nilusig, azután azon a kényelmes hajón, melyet a császár Miskei számára
                  rendelt. A Niluson mentek lefelé elég gyorsan, mert akkor a megdagadt folyónak
                  nagy volt a sodra, de meg a fejedelem evezősei is serényen dolgoztak. A hajósnépen
                  s a katonai őrizeten kívül volt velük egy tolmács, továbbá egy sáfár, aki az
                  élelem s egyéb szükséges holmik megszerzéséről gondoskodott.</p>
               <p>Azalatt Alexandriában megszünt a mirígyhalál. Utasaink odaérvén, minden fennakadás
                  nélkül szállhattak Dandoló hajójára s azon szerencsésen elértek Velence
                  városába.</p>
             
         </div>
         <div type="chapter">
            <head>
            XXXIII.
            </head>
      
               <head>
                A nagy tanács ülése Tuniszban. - Ben-Dolhadán védelmezi
                     barátját. - Ujváryt halálra itéli a Diván. - Szulejka értesül a
                     történtekről.
               </head>
               <p>Az a génovai hajó, amelyen Ujváry Miklós Tuniszból menekült, már jó messze járt a
                  golettai révparttól, midőn a tuniszi dey sürgősen egybehívatta a Divánt, vagyis a
                  nagy államtanács tagjait, akik közé tartozott a már nagykorú trónörökös,
                  Ben-Dolhadán is, továbbá a vakbuzgó és fondorkodó mufti. A fejedelem megnyitván a
                  tanácsülést, felolvastatta a szultánnak előtte való nap érkezett levelét, amelyben
                  ez Ujváry Miklósnak vagy fejevételét, vagy kiszolgálását követeli.</p>
               <p>- Én magam - szólt a fejedelem szelíd méltósággal, amint a levél tartalmát
                  végighallgatták - én magam tartózkodom a véleménytől, mivel félig-meddig én is
                  vádlott vagyok ez ügyben. Hiszen azt veti szememre a mufti, hogy a mi szent
                  vallásunk törvényei ellen vétettem. Ha ez igaz, akkor te is hibáztál, Memukán,
                  mert ahelyett, hogy mindjárt titkos jelentést tettél volna a sejk-ül-iszlámnak,
                  elébb engem kellett volna figyelmeztetned, hogy, uram, bocsásd el ezt az idegen
                  férfiut. Ha ez igaz, akkor vétett a marokkói császár is, aki ugyanazt cselekedte,
                  amit én. De erről nem kívánok többet beszélni. Hanem kérem tanácstokat az iránt,
                  hogy a szultán levelével szemben mitevők legyünk?</p>
               <p>A fejedelem után felszólalt a mufti:</p>
               <p>- Én határtalan tisztelettel vagyok irántad, óh uram, mint földi fejedelmem iránt.
                  De amit vallásos ügyekben cselekszem, arról csak Alláh-nak - az ő neve legyen
                  áldott - és a sejk-ül-iszlámnak Sztambulban felelek. Az a hitetlen pedig, aki
                  befurakodott a mi szeretett fejedelmünk udvarába és gonosz szellemével
                  megmételyezte az egész fenséges fejedelmi családot, az a hitetlen ezért a bűneért
                  halállal lakoljon, amint Achmet császár ő felsége helyesen követeli.</p>
               <p>Memukán szavait nagy tetszéssel fogadta a tanácsülők legnagyobb része.</p>
               <p>Ben-Dolhadán azonban védelmére kelt barátjának oly nemes hévvel, mintha csakugyan
                  életét kellett volna megmentenie.</p>
               <p>- Nézzétek Alláh-t - úgymond - ti tisztes tanácsadói az én fejedelmi atyámnak és
                  ne adjatok helyet lelketekben Memukán sugalmazásának, mert őt a túlságos buzgóság
                  ragadja helytelen tanácsra. Mit vétett Ujváry ága, amiért neki halált kellene
                  szenvednie? Kinek okozott ő kárt akár életében, akár egészségében vagy vagyonában?
                  Megbántott-e valakit becsületében? Nem tette-e erősebbé a mi seregünket és nem
                  fokozta-e ezzel a mi országunk hatalmát és dicsőségét? S ezért mi rút
                  hálátlansággal fizessünk neki? Az ő vallása nem tiltja neki, hogy ne adjon jó
                  tanácsot és segítséget máshitű embernek. Ha a mienk tiltja, amint Memukán állítja,
                  hogy ne fogadjunk el máshitütől tanácsot és segítséget, és mi azt mégis
                  elfogadjuk, ki követi el a bűnt: a máshitü-e, vagy mi? Ha tehát hibáról, bűnről
                  egyáltalán szó lehet, csakis az én fejedelmi atyám követte el a bűnt, hogy élt egy
                  máshitű férfiú tanácsával. Kérlek azért titeket, nemzetem bölcs és jámbor vénei,
                  ne ontsatok ártatlan vért, hanem fogadjátok el ezt az indítványomat: Irjuk meg a
                  szultánnak, hogy fejedelmi atyám egész jóhiszemüleg fogadta udvarához Ujváry ágát.
                  Sejtelme sem volt, hogy ezzel ő helytelenül cselekszik, annyival is kevésbbé, mert
                  hiszen a marokkói császár ugyanazt tette s a vallás legfőbb őre a mi
                  országunkban, Memukán mufti, azt egy szóval se rosszalta. De mivel a szultán a
                  mufti véleménye alapján ezt helytelennek itéli, a dey engedelmeskedik ő felségének
                  és Ujváry ágát azonnal elbocsátja udvarától.</p>
               <p>Ben-Dolhadán okos és lelkes beszédje jóllehet nagy hatást tett a Diván tagjaira,
                  mégis, tartván a szultán bosszújától, mindnyájan a mufti pártjára állottak. El is
                  határozták, hogy Ujváryt nyomban el kell fogni, egy óra múlva a főtéren le kell
                  fejezni, a feje pedig a hódolat és engedelmesség jeléül Konstantinápolyba
                  küldendő.</p>
               <p>Az ifjú fejedelmi herceg, hogy őt majd később Ujváry szökésében a bűnrészesség
                  gyanujával ne illessék, újfent felszólalt s rimánkodott a tanácsülőknek, hogy
                  álljanak el e kegyetlen határozattól. De nem használt semmi. Rögtön elküldtek
                  Ujváryért hat janicsárt, hogy őt láncra verve azonnal hozzák a Diván elé, ahol
                  kihirdetik neki a halálos ítéletet. Hírt adtak egyúttal a hóhérnek is, hogy
                  készülődjék, mert tíz órakor délelőtt Ujvárynak a város főterén fejét fogja
                  venni.</p>
               <p>Egy félóra múlva jöttek vissza a janicsárok s jelentették, hogy tűvé tették Ujváry
                  egész lakását, de az agának se híre, se hamva. A mufti dúlt-fúlt mérgében és
                  Ben-Dolhadánt vádolta, hogy az rejtette el Ujváryt.</p>
               <p>- Megengedem, hogy az én lakosztályom minden zegét-zugát kikeressék. De ha meg nem
                  találják ott, ha kiderül, hogy alaptalanul vádoltál - szólt haragos tekintettel a
                  muftihoz fordulva - úgy majd felelsz nekem ezért a merészségedért.</p>
               <p>Keresték Ujváryt Ben-Dolhadán lakosztályán, keresték a fejedelmi palotában, az
                  egész városban. Volt olyan lótás-futás és felfordulás, hogy olyat Tunisz városa
                  még sohasem látott. De üthették Ujvárynak a nyomát! Az ő hajója már messze,
                  valahol Szicilia szigete közelében hasította a tenger habjait.</p>
               <p>Szulejkának, ki az Ujváryt fenyegető veszedelemről egy árva szót sem hallott,
                  feltűnt az a szokatlan zaj, melyet a kereső fegyveres szolgák a fejedelmi
                  palotában csaptak. Kérdésére egyik palotahölgy megmondta neki, hogy Ujváry ágát
                  keresik halálra.</p>
               <p>Ostoba beszéd, gondolta magában a leány. Hiszen tíz órája alig mult, hogy ő együtt
                  volt Ujváryval. Aztán meg kinek volna joga másnak, mint az ő atyjának, a fejedelmi
                  palotát átmotoztatni? Az ő atyja pedig, azt Szulejka nagyon jól tudta, szívből
                  szereti Ujváryt. De mégis nyugtalankodott lelke s nyomban elküldött valakit
                  Ben-Dolhadánhoz s kérve-kérte, jöjjön el hozzá minél előbb.</p>
               <p>El is sietett hozzá Ben-Dolhadán, amint a Diván tagjai nagy kiáltozással és
                  zajongással széjjelmentek.</p>
               <p>- Mi történt Ujváryval? - fogadta testvérét Szulejka, akinek egész teste csak úgy
                  remegett az izgatottságtól.</p>
               <p>- Nem történt azzal semmi sem - felelt a herceg nagynyugodtan. - A mufti alávaló
                  rágalmazására a szultán azt követelte atyánktól, hogy Ujváryt vagy végeztesse ki,
                  vagy küldje el azonnal Konstantinápolyba. De atyánk célszerübbnek találta őt
                  Genovába küldeni, ahol nagyobb biztosságban van. Ma hajnalban indult útra egy
                  olasz hajón. Kívülem és atyámon kívül egy lélek sem tudja, hogy hova tűnt.
                  Fejedelmi atyánk, hogy a gonosz muftit s az ő pártját áltassa, ma korán reggel
                  egybehívta a Divánt. Ez fővesztésre itélte Ujváryt, s hogy nem lehetett
                  megtalálni, engem gyanusított Memukán, hogy lakásomon adtam neki menedéket. Atyám
                  ezért megengedte, hogy kutassák ki az egész palotát. Ujváry nehéz lélekkel vált
                  meg tőlünk. Megvallotta nekem, amit én amúgy is jól tudtam, hogy ti szeretitek
                  egymást. Ezt a kis képet, az ő édesanyja arcamását, amelyet eddig szent
                  ereklyeként szívén hordozott volt s mely őt csodás hatalommal minden bajból
                  kimentette, ezt a kis képet szerelme zálogául küldi neked s azt üzeni, hogy ő
                  bízik és bizton reményli, hogy nemsokára megint látjátok egymást.</p>
               <p>- Igen, igen, nemsokára! - szólt Szulejka, magából kikelve. - Anyám szent emlékére
                  fogadom, hogy mindent elkövetek, hogy őt viszontláthassam nemsokára!</p>
             
         </div>
         <div type="chapter">
            <head>
             XXXIV.
            </head>
           
               <head>
                Memukán mufti rágalmai. - III. Achmet firmánja. - Fontos
                     tanácskozás a dey és Ben-Dolhadán között.
               </head>
               <p>Hogy Ujváry kisiklott a kezei közül, a fondorkodó mufti Ben-Dolhadán hercegen
                  akarta bosszúját tölteni. Irt egy dühös jelentést Konstantinápolyba, hogy az ifjú
                  fejedelmi herceg ellene szegült a szultán parancsának és megszöktette Ujváryt;
                  hogy Ben-Dolhadán keresztyén anyától született és titkon maga is híve a keresztyén
                  vallásnak. Rágalmazta továbbá az ifjú herceget, hogy Ujváryval titkon szövetségre
                  lépett s ennek biztatására elhatározta, hogy a dey halála után, ha a trónra jut,
                  nyiltan is áttér minden népestül a keresztyén vallásra és felszabadítja az ő
                  országát a szultán főhatósága alól. Erre a harcra készítette elő Ujváry a tuniszi
                  hadsereget.</p>
               <p>Hat héttel azután, hogy Memukán mufti ezt a jelentését Konstantinápolyba elküldte
                  volt, jött Tuniszba III. Achmet szultánnak egy külön követe, Muhlisz basa. Egy
                  firmánt hozott a dey-nek, amelyben a török császár azzal vádolta Tunizia
                  fejedelmét, hogy hűbéresi kötelességeiről megfeledkezett, midőn módot adott a
                  gyaur Ujvárynak a szökésre, hogy a szultán itéletét végre ne lehessen hajtani.
                  Vádolja továbbá, hogy még életében Ben-Dolhadánnak akarja az uralmat átadni, vagy
                  ha nem, hát holta után akarja ráhagyni, arra a Ben-Dolhadánra, aki nem is
                  törvényes örököse, mivel keresztyén anyától származik, Ben-Dolhadánra, aki
                  keresztyén emberekkel cimborál, aki titkon maga is a keresztyén hitet vallja, aki
                  készül egész népét a keresztyén vallásra átvinni. Vádolja végül a fejedelmet, hogy
                  mindez az ő szeme előtt, sőt mi több, az ő titkos jóváhagyásával történik. Azért a
                  császár fölszólítja a fejedelmet, feleljen mindezekről a vádakról az ő hű
                  emberének, Muhlisz basának, akit az ügy szigorú megvizsgálásával megbízott.
                  Felszólítja végül a dey-t, hogy Ben-Dolhadánt örök időkre száműzze országából. Ha
                  ezt tenni vonakodnék, úgy a szultán fegyveres erővel fogja a fejedelmet
                  engedelmességre kényszeríteni, sőt ha szükséges, trónjától megfosztani.</p>
               <p>Ez volt III. Achmet firmánjának a tartalma.</p>
               <p>A fejedelem élemedett férfiu volt. A maga személyére nézve már nem sokat várt és
                  remélt az élettől. Csupán az ő hű népe boldogsága, valamint gyermekeinek jövője
                  volt hátralevő életének legfőbb, talán egyedüli gondja. Gyönyörüséggel tapasztalta
                  volt az ő legjobban szeretett fiának, Ben-Dolhadánnak az uralkodásra termett
                  voltát. Nagy örömmel látta, hogy ez az ő szeretett fia ismeri és szívből szereti
                  az ő népét, annak minden szokásait, erkölcseit, sőt hibáit is. Látta, hogy lelke
                  rajong minden jóért, nemesért, hogy emberszerető méltányosságánál fogva kedveli
                  és gyakorolja a jogot és igazságot. Férfias, bátor lelkületének számtalan jelét
                  adta már. Nyilt, éles eszével helyesen itél meg embereket és helyzeteket. Nem
                  remélhette-e teljes joggal a dey, hogy az ő fia, a trónra kerülvén, e jeles
                  fejedelmi tulajdonságokkal megteremti majd a tuniszi nép boldogságát? S másfelől,
                  nem méltán bízhatott-e abban, hogy viszont a nép jóléte, elégedettsége és ereje,
                  amire a fejedelem teljes életében törekedett, biztosítani fogja Ben-Dolhadán
                  boldog uralkodását s az ő háza fennállását? S vénségének e szép, e biztató
                  reményeit mind, mind megsemmisítette egyszerre a török szultán firmánja. Érezte a
                  fejedelem, hogy élete gyökereit éri ez a csapás.</p>
               <p>- Mit tegyek, szerelmes magzatom - szólt kezeit tördelve az aggastyán, amint
                  Ben-Dolhadánt magához hivatván, közölte vele a szultán szigorú parancsát. - Mit
                  tegyek? Mihez fogjak? Adj te tanácsot, jó fiam! Elzavarjalak atyáim földjéről?
                  Eltaszítsalak szívemtől, hogy nyomorult földönfutóvá légy? Óh, ezt a gondolatot el
                  nem viselhetem! Ez sírba visz engem rövid időn. Vagy fegyvert adjak népem kezébe
                  és szembeszálljak a szultán tengernyi ármádiájával? Temessem magamat az én hű
                  alattvalóim holtteste alá? De miért ontsa vérét, miért pusztuljon el egy egész
                  nemzet az egyenlőtlen harcban az olyan ügyért, amely csakis az én házam ügye?
                  Rettenetes, rettenetes! Óh én szerencsétlen öreg ember!</p>
               <p>Egy darabig szótlanul, merev tekintettel nézte a fiatal herceg ősz atyja
                  kétségbeesését. Majd izgatott léptekkel járt a teremben föl s alá. Úgy rémlett
                  neki, mintha árvíz zúgna és tombolna agyvelejében, amely elmossa, elözönli minden
                  gondolatát. Keblében a leghevesebb érzelmek és indulatok űzték egymást. Hirtelen
                  megállt a fejedelem előtt s nemes elszántsággal így szólt:</p>
               <p>- Atyám! Választásról itt szó sem lehet! Becsülettel csakis egyfélét tehetünk:
                  kardot ragadni s férfiasan harcolni, sőt ha kell, elesni jogunk, trónunk és
                  függetlenségünk védelmében. Semhogy a fejedelmi széken báb legyek, akit egy
                  cselszövő, álnok mufti fülbesúgására idébb-odább lök a sztambuli nagyúr kénye -
                  inkább a becsületes halál! S hogy őszinte legyek, megvallom, egy kicsit örülök is,
                  hogy a szultán téged a kérdés végleges tisztázására mintegy szorít, hogy most már
                  ki nem térhetsz előle.</p>
               <p>- Szép, szép - felelt a fejedelem, aki valamennyire visszanyerte nyugalmát. - Ezt
                  a te felfogásodat a nemes, férfias becsületérzés sugalmazza, de nem ám a higgadt
                  megfontolás. Ki álljon az én seregem, az én népem élére? Ki vívja ki az én trónom
                  és országom függetlenségét? Én már vén vagyok nagyon ahhoz, te pedig, jó fiam, még
                  nagyon fiatal.</p>
               <p>- Úgy hát állítsd Ujváryt a sereg élére. Az tudja, hogy kell a töröknek a nyakát
                  kitekerni. Volt benne gyakorlata.</p>
               <p>- Hát Ujváry még itt van Tunizia földjén? Hát engem is ámítottál, fiam?</p>
               <p>- Isten mentsen! - felelt Ben-Dolhadán. - Ujváry Génovában tartózkodik; már
                  kétszer váltottam vele levelet.</p>
               <p>- És te azt hiszed, fiam, hogy Ujváry az én hívásomra rögtön odahagyja Génovát,
                  ahol biztosságban él, s eljön ide Tuniszba, ahol fejét akarják venni? Eljön
                  bajba, veszedelembe csak azért, hogy az én csatáimat vívja? Miért kockáztatná
                  Ujváry az életét? Hiszen neki Tunizia se inge, se gallérja!</p>
               <p>- Hallgass meg engem, fejedelmi atyám - szólt a herceg, bizalmasan az aggastyán
                  felé közeledve és kezét megragadva. - Hallgass meg engem, mert fontos titkot
                  akarok neked elárulni. Ujváry aga sokkal jobban törődik velünk, a mi házunk sorsa
                  sokkal inkább fekszik szívén, semmint te gyanítod. Mondhatom, az ő boldogsága és
                  üdve a te kezedbe van letéve. Tudd meg, Ujváry lelke határtalan szerelemmel függ a
                  te leányod, Szulejka lelkén és Szulejka ellenállhatatlan vonzalommal viszonozza
                  Ujváry szerelmét. Allah is egymásnak szánta ezt a szerető két szívet. Allah keze
                  mentette meg Ujváryt a csaták száz halálától, az emberek vad üldözésétől s az
                  elemek dühétől. Az ő keze vezette el Szulejka szerető szívéhez. De nemcsak
                  Szulejka szívéhez vezette el, hanem elküldte őt hozzánk, hogy e nagy
                  szorultságunkban támaszunk és segítségünk legyen, a te trónod megmentője, a mi
                  országunk felszabadítója. Kérve kérlek azért, drága jó atyám, add a te leányodat,
                  Szulejkát, ennek a nemes magyar vitéznek feleségül. Nemcsak hogy gyermekednek
                  teljesíted szíve leghőbb vágyát, nemcsak hogy jövő élete boldogságát teremted meg,
                  hanem trónod fennállását és néped függetlenségét is biztosítod, mert Ujváryt erős
                  kötelékkel a házadhoz fűzöd, mert ez a vitéz és nagyeszű férfiú háladatosságból
                  neked és a te ügyednek szenteli majd fényes tehetségét, egész életét.</p>
               <p>- Amit te itt nekem mondasz, jó fiam, - szólt a fejedelem, hosszú álmélkodásából
                  felocsudva - nagy szomorusággal tölti el lelkemet. Az én leányom egy jött-ment
                  férfiut szeret! Egy férfiut, aki más földnek a szülöttje, más vallásnak a
                  követője! Az én szerelmes Szulejkám el akarja hagyni ősz atyját, szülőföldjét,
                  ősei vallását, hogy egy ismeretlen férfiut kövessen! S ez az én fiam szemében
                  tetsző dolog! Az én trónom örököse maga beszél rá, hogy adjam e frigyre atyai
                  áldásomat! Soha, soha!</p>
               <p>- Óh, ne mondd ezt, drága jó atyám - vágott rimánkodva a szavába Ben-Dolhadán. -
                  Ne gátold saját gyermeked boldogságát és ne akard Allah végzését megakadályozni.
                  Ellenszegüléseddel megtörnéd a te szerető leányod szívét és elveszítenéd atyáid
                  trónját. Gondold meg, szerelmes szülőm, a te vonakodásodnak következményeit! Az a
                  szegény gyermek bánatában elfonnyad mint a letört virágszál. Én bujdosója leszek a
                  kerek világnak. Fejedelmi székedbe olyan valakit ültet a török szultán, aki
                  szívedtől távol áll. Száműzve lesznek a te körödből mindazok, akik téged szívből
                  szeretnek, s körülvesznek majd Achmet leskelődő kémei, a te irígyeid és
                  ellenségeid.</p>
               <p>- Úgy lesz, valóban úgy lesz! - siránkozott az ősz fejedelem. - Elpusztulok én,
                  elpusztulnak gyermekeim és elpusztul az én egész hazám! Óh, uram, teremtőm, mit
                  vétettem, hogy így rám nehezedik a te kezed?</p>
               <p>- Ne szállj pörbe Alláh-val, én jó atyám! Allah a te javadat végezte, de te nem
                  akarsz az ő szent akarata szerint cselekedni.</p>
               <p>- Mitevő legyek hát, szólj, szerelmes magzatom! Tanácsolj nekem, gyámoltalan vén
                  embernek. Kész vagyok mindent megtenni, amit tőlem kívánsz.</p>
               <p>- Hallgasd meg, fejedelmi atyám, amit kieszeltem. Te elhivatod holnap külön
                  audienciára a szultán megbizottját, Muhlisz basát, s kijelented neki, hogy, bár
                  vérző szívvel, de mégis kész vagy magad Achmet kívánságának alávetni s engem
                  számkivetésbe küldeni. Én valóban harmadnapra, az egész nép szemeláttára, hajóra
                  szállok s elmegyek világgá. Azt híreszteljük, hogy Szulejka húgom a maga
                  jószántából követ engem, hogy megossza velem a számkivetés keserű kenyerét. A te
                  hajód csakis Palermóig viszen bennünket s mi azon leszünk, hogy ott nyomunkat
                  veszítsék. Palermóból titkon elmegyünk valamely hajón Génovába Ujváryhoz. Karjaiba
                  teszem majd Szulejka húgomat, ezt mondván: Ime, az én fejedelmi atyám hitvesül
                  küldi neked az ő szemefényét. De jegybér fejében viszont követeli tőled vitézi
                  karodat, mert nagy szükségünk van rá. Te, drága atyám, azalatt, amennyire csak
                  lehet, csendben, nesztelenül szaporítod és erősíted a mi hadseregünket azoknak a
                  tiszteknek a segítségével, akik Ujvárytól vettek vitézi szellemet. Öt-hat hónap
                  múlva hirtelen itthon termünk mind a hárman: Ujváry, Szulejka, meg én. Aztán
                  dacolunk a szultán erőszakos akaratával, s ha kell, szembeszállunk vele! Meglásd,
                  édes jó atyám, diadalmas véggel, mert velünk lesz Allah, a jog és igazság
                  védője!</p>
               <p>- Úgy legyen, ámen! - szólt a fejedelem és érzelmesen keblére ölelte fiát.</p>
             
         </div>
         <div type="chapter">
            <head>
            XXXV.
            </head>
           
               <head>
                 Népcsődület Tunisz utcáin. - Küldöttség a fejedelemnél.
                     - A tuniszi nép búcsuzik a testvérektől. - Palermóban és Nápolyban. -
                     Találkozás Ujváryval.
               </head>
               <p>A tuniszi népnek valóságos bálványa volt a két fejedelmi sarjadék, Ben-Dolhadán és
                  Szulejka. A fiatalság és szépség ékességében ragyogó két egytestvért rajongó
                  szeretettel vették körül ifjak és vének, szegények és gazdagok egyaránt.
                  Jóságukról, nagyratörő, nemes lelkükről számtalan történetet mesélt a nép. Amint
                  tehát a városban szerte híre futott Ben-Dolhadán számüzésének, meg hogy Szulejka
                  hercegkisasszony, nem akarván az ő szeretett testvérétől megválni, vele együtt
                  világgá megyen: leírhatatlan izgatottság vett erőt az egész - sok százezernyi -
                  lakosságon. Az utcákon és tereken csapatokba verődve állottak és zajongtak az
                  emberek. Az asszonyok sírtak, a férfiak zúgolódtak, fenyegetőztek. Nemsokára
                  óriási néptömeg gyült össze a dey városi palotája előtti téren, éktelenül
                  ordítozva és hadonászva. Gyors léptekkel jött egy sereg gyalog-katonaság, hogy a
                  tömeget szétoszlassa, de nem tudott semmire sem menni. Jött azután vágtatva egy
                  nagy spahi-sereg, de ennek sem engedtek, noha lovaik sok embert elgázoltak. Végre
                  megnyilt a palota egyik ablaka s megjelent a fejedelemnek egy ismert tanácsosa,
                  Abdullah. A tisztes, közkedvelt férfiut látván a nép, elhallgatott. Most a
                  tanácsos arra kérte a tömeget, válasszon a maga kebeléből egy küldöttséget, az
                  jöjjön fel a palotába, a dey ő fensége szívesen meghallgatja az ő hű népe
                  kívánságát. Fel is vonult ott nyomban ötven tekintélyes férfiú a fejedelmi
                  palotába. A dey előtt mély alázattal meghajtották magukat s egyikük, egy
                  becsületes pékmester, így szólt:</p>
               <p>- Sokáig éljen a mi fenséges fejedelmünk! Ne gerjedjen fel haragod mi ellenünk, a
                  te hűséges alattvalóid ellen, hogy a te fenséges színed elé tolakodva, egész hű
                  néped nevében beszélni bátorkodunk. De lásd, jóságos atyánk, szorongó szívünk nagy
                  aggodalmában tesszük ezt. Azt hallottuk ugyanis, hogy te, fenséges fejedelem, a te
                  fiadat, Ben-Dolhadán herceget, akit az egész tuniszi nép rajongva szeret, az
                  ország reményét és büszkeségét, el akarod magadtól taszítani. Óh nyugtasd meg,
                  fenség, a te népedet; jelentsd ki nekünk, hogy koholmány az egész, hogy egy igaz
                  szó nincs benne.</p>
               <p>- Biz az nem koholmány, fiaim - felelt a fejedelem. - Való igaz, hogy szeretett
                  fiamat számkivetésbe küldöm. Csakhogy nem a magam jószántából teszem, hanem a
                  török szultán ő felsége kívánja, követeli. Hogy miért? Hát csak azért, mivel a
                  mufti hitehagyással rágalmazta. De lássátok, gyermekeim, én, bár sebzett szívvel,
                  de engedelmeskedem a szultánnak. Tegyetek ti is úgy! Menjetek le és mondjátok az
                  én népemnek: Én kívánom, hogy kiki térjen csendesen az ő hajlékába és várja békén
                  és megadással, amit Allah, az ő neve legyen áldott, rendelni fog. Bízzunk és
                  reméljünk s meglássátok, még minden jóra fordul.</p>
               <p>Szét is oszlott a nép, amint a fejedelem kívánta. De harmadnap megint ott termett,
                  ötszörte akkora számmal a Kaszbah előtt s az utcákon, amelyek Goletta felé
                  vezetnek. Még egyszer, utoljára látni akarta mindenki a bujdosásnak induló két
                  testvért. Férfiak, asszonyok, gyermekek ott állottak egymás hátán kora reggeltől
                  egészen délutánig, az égető napban, étlen, szomjan; de egy sem mozdult el
                  helyéről. Végre, úgy délután négy óra lehetett, leírhatatlan zsivaj és
                  jajveszéklés rendítette meg a levegőt. Jöttek a testvérek zárt udvari kocsiban. A
                  lovasság, mely a hintót körülfogta, alig tudott neki a sűrü tömegben utat nyitni.
                  A tengernyi sokaság, egymást törve, mind a kocsi felé tolakodott. Ezernyi ezer kéz
                  nyult a fejedelmi testvérek felé. Virágokat szórtak, felpántlikázott galambokat
                  röppentettek el, némelyek pedig, akikben a fájdalom valóságos őrjöngéssé fajult,
                  odadobták magukat a földre a kocsi elé, hogy a lovak hadd gázolják el testüket.
                  Isten a megmondhatója, hány ember pusztult el az irtózatos tolongásban és
                  dulakodásban. Jó négy óra hosszat eltartott, míg a hintó nagy nehezen elvergődött
                  a golettai révbe. Öreg este volt, mikor egy dereglyére szálltak a testvérek. Az
                  elvitte őket arra az olasz hajóra, amely a parttól vagy egy félórányira
                  horgonyzott. A holmijukat már elébb szállították volt oda. Harmadnapra
                  szerencsésen horgonyt vetett az olasz kereskedelmi hajó Szicilia szigete
                  fővárosának, Palermónak kikötőjében. Ben-Dolhadán és Szulejka mint magánemberek
                  utaztak európai ruhában. Kíséretük két cseléd volt, férj és feleség; az ember
                  Ben-Dolhadánnak régi hű inasa, az asszony Szulejka komornája. A Porta Felice
                  (boldog kapu) közelében levő egyik vendéglőben laktak észrevétlenül néhány napig.
                  Majd elmentek egy Messinába vitorlázó hajón egész Cefalù-ig, onnét kocsin
                  visszatértek Palermóba és más vendéglőbe szálltak. Azért tette ezt Ben-Dolhadán,
                  hogyha netán ellenségei kémeket rendeltek volna a nyomába, ily módon megtévessze
                  azokat. Ő maga is, de kiváltképpen az ő szépséges húga, Szulejka, alig győzte
                  várni azt a pillanatot, hogy Ujváryt viszontláthassa. Ámde az okosság óvatosságot
                  parancsolt. Ez okból nem mentek még most sem egyenesen Génovába, noha módjukban
                  lett volna, hanem elébb átvitorláztak Nápolyba s ott töltöttek egy egész hetet.
                  Végre egy francia kereskedelmi társaságnak kényelmesen berendezett hajóján, amely
                  Nápoly és Marseille közt közlekedvén, útba ejtette Livornót és Génovát,
                  szerencsésen elértek ez utóbbi városba. Ben-Dolhadán már elébb értesítette volt
                  levélben Ujváryt a történtekről. Megírta, hogy számkivetése helyéül Génovát
                  választja, hogy nemsokára ott terem nála, de egy szóval sem említette, hogy
                  Szulejkát is viszi magával.</p>
               <p>Ujváry már napok óta nagy türelmetlenül ott járt-kelt folyton a révparton és leste
                  a megérkező hajókat. Kivált a délről jött hajók utasait mustrálta fürkésző
                  szemmel. Már-már fogytán volt a türelme, de meg el is fárasztotta a hosszú
                  várakozás okozta feszültség, amint látja a francia háromárbocost bevitorlázni a
                  kikötőbe. Kérdéseire a parton őgyelgő emberek, dereglyések, révkalauzok,
                  málhavivők felvilágosították, hogy ez a hajó Nápolyból jön s rendesen jó sok utast
                  hoz.</p>
               <p>Az elsők közt, akiket a csónak a francia hajóról a partra szállított, volt
                  Ben-Dolhadán herceg. Ujváry azonnal ráismert, noha európai ruhában sohasem látta
                  volt elébb. Az örömnek vagy a bánatnak volt-e a könnye, amely a két barát szeméből
                  kicsordult, amint egymás karjaiba dűltek? Talán maguk sem tudták.</p>
               <p>- Földönfutóvá lettél hát, drága hercegem, mint jó magam! - szólt elsőnek Ujváry.
                  - Miattam szenvedsz te is, mint előtted már egész sora az embereknek, akiket
                  könyörtelen végzetük az én szívem közelébe vezetett.</p>
               <p>- Ezt ne mondd, nemes barátom - felelt neki Ben-Dolhadán és Ujváry szájára tette a
                  kezét. - Az Istenért, ne mondd, kivált e pillanatban ne! Mert lásd, kívülem e
                  percben még más valaki is közeledik a te szívedhez, s ez a más valaki az ő
                  végzetét emiatt sehogy sem ítéli könyörületlennek.</p>
               <p>Ujváry, hogy e szavakat nem értette, kérdőleg nézett Ben-Dolhadán hercegre.</p>
               <p>Ez azonban megfordult s odamutatott arra a helyre, ahol a csónakból a francia
                  hajón érkezett utasoknak egy újabb raja szállott partra. Köztük volt Szulejka, az
                  inas és a komorna kiséretében.</p>
               <p>- Káprázat-e ez, vagy valóság? - kiáltott fel Ujváry, amint a hercegkisasszonyra
                  ráismert. - Alig merek a szememnek hinni! Hiszen ez maga Szulejka, az én szívem
                  szentje, Szulejka!</p>
               <p>- Igen, Szulejka, a te menyasszonyod, akit íme, atyám beleegyezésével a te
                  karjaidba teszek.</p>
               <p>Ujváry nem volt képes csak egy szót is szólani. A szemében csillogó könny mutatta
                  csak lelke mély meghatottságát. Majd a leányt ölelte keblére, majd pedig ifjú
                  barátját. Egy harmadik embernek pedig emlékben áldozott Miklós élete e
                  legboldogabb pillanatában. Az égre vetett tekintete édesanyja megdicsőült és
                  megszentelt emlékének szólott.</p>
             
         </div>
         <div type="chapter">
            <head>
               XXXVI.
            </head>
   
               <head>
                Szulejkát újra megkeresztelik. - A génovai társaság
                     szaporodik eggyel. - Kitől tudta meg Miskei, hogy Ujváry ismét Tuniszba került.
                     - A dey levele gyermekeihez. - Ujváry nőül veszi Szulejkát. - Ki jegyezte fel
                     Ujváry történetét.
               </head>
               <p>Néhány nappal azután, hogy a fejedelmi testvérek Génovába érkeztek, Szulejkát újra
                  megkeresztelték. A keresztségben, Ujváry édesanyja után, Erzsébet nevet
                  nyert.</p>
               <p>Azóta csendben és egyformaságban teltek a mi embereink napjai. Néha-néha egy-egy
                  kirándulást tettek szárazon vagy vizen, vagy a liguriai tengerpart áldott
                  szépségű vidékeire, vagy Észak-Olaszországnak műkincsekben és történeti emlékekben
                  gazdag városaiba. Ujváry égett a vágytól, hogy a tuniszi seregek élén harcolhasson
                  a dey és az ő országa függetlenségeért. A fejedelemtől is sűrün érkezett hír.
                  Levelei telve voltak sopánkodással, a fájdalmas vágyódás kifejezéseivel, de
                  egyszersmind biztosította a fiát, Ben-Dolhadánt, hogy a sereg egyre gyarapszik
                  számban és jelességben.</p>
               <p>Már öt hónapja éltek így Génovában, végre megállapodtak, hogy két hét múlva lesz
                  Ujváry és Szulejka egybekelése. Csak a legszűkebb körben, egészen maguk közt
                  akarták a menyegzőt megtartani. Hiszen senkit sem ismertek ebben az idegen
                  városban. Tanui Ujváry és Szulejka boldogságának csak Ben-Dolhadán és a két cseléd
                  lett volna. De érkezett váratlanul egy negyedik is.</p>
               <p>Egy nap, amint hárman, Miklós, Szulejka és Ben-Dolhadan az Aranycsillag-fogadó
                  nagy éttermében az ebédnél ültek, jött a vendéglős egy cselédje és jelenté
                  Ujvárynak, hogy egy úr Velencéből vár reá a társalgószobában s nagyon szeretne
                  vele beszélni.</p>
               <p>- Egy úr Velencéből!? Nem emlékszem, hogy valaha velencei emberrel ismeretséget
                  kötöttem volna. Node elmegyek, megnézem, hogy kicsoda, meg hogy mit akar
                  velem?</p>
               <p>A társalgó-szobába lépvén, Ujváry ámultában megállott mereven és szótlanul, mint a
                  kőbálvány, mert az a velencei úr, aki őt hivatta, senki más nem volt, mint
                  Miskei.</p>
               <p>- Pistám, kedves jó Pistám - kiáltott Ujváry, tárt karokkal sietvén régi kenyeres
                  pajtása ölelésére - hogy kerülsz te ide?</p>
               <p>- Hát bizony kerülök, amint helyesen mondod, szeretett agám - szólt Miskei
                  tréfásan, mint mindig, ha nagy örömben volt. - Kerülök, mert Velencéből az út
                  Génovába Tuniszon át éppenséggel nem mondható egyenesnek.</p>
               <p>- De szólj, hol, merre jártál? Mi történt veled azóta, hogy Barbarossza a Kanári
                  szigeteknél szétválasztott bennünket. Hogy szabadultál meg attól a fekete
                  zsiványtól, Nureddintől? Hogy kerültél Velencébe? Mióta vagy ott?</p>
               <p>Az Isten tudja, mennyit kérdezett volna még, ha Miskei a szavába nem vág:</p>
               <p>- Kedves barátom, hisz erre a tömérdek kérdésedre nem győznék felelni, ha teljes
                  egy hétig beszélnék egyvégből. Csak várd meg a sorát. Elmondok én neked mindent,
                  oly bőven, hogy még meg is únod. De nem mostan, nem egyszeriben, mert jól tudom,
                  hogy odabenn az ebédlőben nagy türelmetlenül várják a te visszatérted.</p>
               <p>- Hát azt is tudod, hogy ki van itt? Hisz neked ördögöd van!</p>
               <p>- Már hogyne tudnám! Mondom, hogy Tuniszból jövök. Egy máltai hajósgazdától, aki
                  egy egész hónapig vesztegelt Velencében, mivel a megvásott dereglyéjét kellett
                  kitataroztatnia - mondom, egy máltai hajósgazdától tudtam meg egészen véletlenül,
                  hogy te megint Tuniszba kerültél. Az a hajósgazda ugyanis éppen ott horgonyzott
                  akkor a golettai révben, mikor téged visszahozott volt a tuniszi dey egyik
                  hajóskapitánya. Azt is megmondta, hogy minek hívják, de én már bizony
                  elfelejtettem. Beszélte azt is, mekkora hűhóval, örömrivalgással,
                  ágyúdurrogatással fogadtak téged. - Ejnye, mondok, csak dukál, hogy felkeressem
                  az én feljebbvalómat, az én agámat. Kaptam magam, elmentem azzal a hajósgazdával
                  elébb Maltába s onnét Tuniszba. Odaérvén, nagy szomoruságomra hallottam, hogy te
                  már régebben kénytelen voltál onnét megszökni, hogy Ben-Dolhadán számkivetésbe
                  ment s magával vitte húgát, Szulejkát. Én azonban a nép sese-susa beszédjének nem
                  akartam hitelt adni s elmentem magához a fejedelemhez. Attól aztán megtudtam
                  mindent, hogy te itt Génovában tartózkodol, hogy az ő gyermekei is itt vannak s
                  hogy itt lakodalom készül. Nekem sem kellett több. Amilyen gyorsan csak lehetett,
                  vágtattam utánad, én szerelmes földim, barátom s agám, hogy vőfély nélkül ne légy.
                  S most itt vagyok. Csak nem késtem talán még el?</p>
               <p>- Dehogy késtél! De most már jöjj, hadd örüljenek neked azok is ott bent.</p>
               <p>És valóban a testvérek öröme nem volt kisebb, mint az Ujváryé, kivált mikor Miskei
                  egy levelet adott át nekik az ő fejedelmi atyjuktól. A levél tartalma ez volt:</p>
               <p>»Allah segítségével!</p>
               <p>Áldás az én szerelmes fiamra, Ben-Dolhadánra és az én szerelmes leányomra,
                  Szulejkára!</p>
               <p>Küldöm nektek e sorokat egy becsületes férfiuval, Miskei Istvánnal, aki idejött,
                  hogy az ő barátját, Ujváryt, felkeresse.</p>
               <p>Mint ahogy a tikkadt virág vágyódik az éj harmatjára, úgy vágyódik az én szívem
                  utánatok, én szerelmes magzatjaim. Enyhíti azonban valamennyire vágyódásom
                  kínjait, hogy az én országom dolgai - Allah legyen érte áldott - kezdenek jobbra
                  fordulni, s így bízom és reménykedem, hogy nemsokára szívemre ölelhetlek
                  benneteket. Tudjátok meg drága gyermekeim, Memukán muftira, a mi bajunk és
                  keserüségünk okozójára, rábizonyult, hogy istentelen, gonosz ember, aki a bűn
                  fertőjében fetreng, rábizonyult, hogy özvegyeket és árvákat fosztogatott és
                  kirabolt. Ő elítélte magamagát: öngyilkos lett. Helyette az én jámbor, becsületes
                  és hű szolgám, Ben-Ásszád, lett a mufti. Ez máris írt Isztambulba a
                  sejk-ül-iszlamnak és Achmet szultánnak hosszú és okos leveleket, amelyekben
                  bebizonyítja, hogy a cselszövő Memukán, akinek lelke ki ne menjen a pokolból,
                  csupa merő kapzsiságból és haszonlesésből áskálódott ellenem és te ellened, én
                  szerelmes fiam. Hiszem is, hogy e leveleknek leszen foganatjuk és hogy a szultán
                  megváltoztatja rövid időn az ő magatartását velünk szemben s te megint haza
                  jöhetsz és leszel az én utódom atyáid trónján. Addig is ölel titeket atyai forró
                  szeretettel</p>
               <p>Muhammed.«</p>
               <p>1721-ben, október 6-án tartotta meg Ujváry Miklós esküvőjét a bűbájos Szulejka
                  hercegkisasszonnyal Génovában, a San-Lorenzo székesegyháznak
                  Keresztelő-Szent-Jánosról nevezett kápolnájában. Ben-Dolhadán és Miskei voltak a
                  násznagyok, a két cseléd volt a nászkíséret. Öt nappal rá Ujváry elvitte fiatal
                  nejét Magyarországba, Komáromba.</p>
               <p>Ben-Dolhadán herceg is visszatért az ő szülőföldjére, ahol rivalgó örömmel
                  fogadták, miután Achmet szultán, hogy meggyőződött az ellene felhozott vádak
                  alaptalanságáról, örömest visszavonta volt száműző rendeletét.</p>
               <p>Miskei pedig elébb visszament egy pár hétre Velencébe, ahol még egyet-mást rendbe
                  kellett hoznia, azután ő is sietett barátja után szülővárosába, Komáromba.</p>
               <p>Szülőföldjére való visszatérte után egy esztendővel Ujváry megint beállott a
                  hadseregbe és megint hasznos és fontos szolgálatokat tett hazájának és királyának.
                  Katona lett az ő két fia, sőt egyik unokája is, akit szintén Miklósnak hívtak, s
                  aki I. Napóleon ellen vitézül harcolt. Ez az unokája volt az, aki a jelen
                  történetünket, mely a családban apáról fiura szállott volt, egy derék tábori
                  papnak elbeszélte. Ez a pap pedig feljegyezte ezt a történetet, hogy mások is hadd
                  gyönyörködjenek, mint ő, a világjáró magyar hős vitéz tetteiben és viszontagságos
                  élményeiben. E derék tábori papnak a neve volt: Szekér Joakim Alajos.</p>
               <p>Vége.</p>
             
         </div>
      </body>   
   </text>
</TEI>