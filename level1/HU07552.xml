<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU07552" xml:lang="hu">
   <teiHeader>
      <fileDesc>
         <titleStmt>
            <title>Hazai rejtelmek : Regény : ELTeC edition</title>
            <author ref="viaf:29522559">Kuthy Lajos (1813-1864)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">192692</measure>
            <measure unit="pages">763</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Hazai rejtelmek : Regény</title>
               <date>2009-11-04</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/07500/07552"/>
               <respStmt>
                  <resp>Original Electronic Edition</resp>
                  <name>Mikszáth Kálmán</name>
                  <name>Pataky László</name>
                  <name>Szever Pál</name>
               </respStmt>
            
                  <bibl type="digitalSource">
                     <title>Hazai rejtelmek : Regény</title>
                     <date>2009-11-04</date>
                     <ref target="http://www.archive.org/details/magyarregnyir09miksuoft"/>
                  </bibl>
               
               
                  <bibl type="printSource">
                     <title>Hazai rejtelmek : regény</title>
                     <author>Kuthy Lajos</author>
                     <pubPlace>Budapest</pubPlace>
                     <publisher> Franklin-Társ.</publisher>
                     <date>1906</date>
                     <ref target="http://mek.oszk.hu/07500/07552/pdf/"/>
                     
                  </bibl>
               
            </bibl>
            <bibl type="firstEdition">
               <title>Hazai rejtelmek : Regény</title>
               <author>Kuthy Lajos</author>
               <date>1846</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="long"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2019-04-18"/>
      </revisionDesc>
   </teiHeader>
  <text>
      <body>
    <div type="group">
            <head>ELSŐ KÖTET</head>
            <div type="chapter">
               <head>I.</head>
               <head>(Hortobágy.)</head>
                  <p>Túl a rónát lepő öntéseken angol ló látszik nyargalni. Hátán karcsú lovagot
                     repít, kinek körrajzát összeolvasztja a távolság.</p>
                  <p>Hortobágyot özön borítá. A Tisza-Füred és Nánás felől kiöntött, a Hortobágy
                     folyam feldagadt, a pusztai tavak megnőttek, káka és nád közepén felül, s a
                     hortobágyi csárda mint egy félemlett Ninive állt a szennyes tenger között. Az
                     ó-testamentomi szűzvizen isten lelke járt, itt döglött marhák, kósza tutajok,
                     czibált szénakazlak, s megmosdatott utczák minden szemetje uszkált a habtalan
                     síkon, melyre bőségben teríte nádpelyhet a büzhödt szellő.</p>
                  <p>Néhol zöld oázok szorultak szigetül az öntések közé, miken ló, birka,
                     szarvasbarom, ember s juhászkutyák éltek szoros közelben, remegve az inség
                     főfokát, mely a koppadt gyepen, a nem szabadítás bizonyos hitében rájok várt.
                     Két dereglye ugyan szépen kimenthetné, de a deszkák önmagokat nem szülik
                     hajóvá, s miért fáradna a magyar óvszerért veszélyek előtt, holott veszély
                     alatt sincs kedve azt tenni?!</p>
                  <p>A tulkok szomorúan állongtak gyökig legelt szigetek szélein, s mit máskor nem,
                     érzékeny szemet emeltek az égre, tán egy titkos ösztön elősejtésével, míg a
                     rezgő víz eltorzítá nyurgult árnyaikon a nem őket illető arczkifejezést.</p>
                  <p>Egy ily kisded világra szilaj farkas szorult. Tiz naptól törekvék megszökni a
                     menhely börtönéből, mely szabadságát vevé el, hogy életét megtartsa. Most
                     fáradtan fekszik, de hunyorgó szemhéja alól kivillog a düh és éhség zöld
                     ragyogványa. Körében hantokra hasgatva a felkörmölt gyep, s itt-ott friss
                     porhanyó föld, mint hangyaboly, vagy finom vakandturás, miket mérgében kapart a
                     szokatlan fogoly. E hányások közein agg kan csontváza van szórva tördelt
                     darabokban, melyet szerelmi kalandban lepett az áradás, s vész óráin a ragadozó
                     martaléka lőn. E csontokra nem lehet ismerni, bordák és gerincz szerte
                     marczongva, koponyája s magok a legkeményebb sódarcsontok keresztkasul őrve a
                     mardosás mély karczaival. Csak az állkapczában egy csonka vén agyar mutatja,
                     hogy a zsákmány, csatához szokott kan vala. Most felkél a szép vad hűtelen
                     nyugtából, mely éhségét nem csillapítá. Hosszat nyujtózik kiöltött nyelvvel, s
                     hirtelen felszökik egy öl magasba. Visszaestében kiharap a földből egy darab
                     hantot; majd kiköpve azt, fájdalmasan nyalja mély sebét, melyet a küzdő kan
                     czombján hasított. Eleven húsig nyalja a sebet, mígnem vér serked rajta, és
                     kínosan ordít a közben, mely mértföldekig hallik a néma víz felett. Azonban
                     éhsége vadabb mint a fájdalom. Megrohanja a vázmaradványokat. Foga csattog mint
                     az edzett aczél, ínye vérzik, s egy két töredéket elnyel az éles csontokból.
                     Majd az állkapczát ragadja fogai közé, s fület hegyezve ügetni kezd, megcsalva
                     önmagát az emészthetlen zsákmánynyal. De a sziget szűk, nem adhat tért a
                     haragban futónak. Keskeny körben üget a vízszegélyeken, mint egy iskolába
                     kényszerített ló. Dühe nő, s tért keres. Megáll, gerinczén borzad az ordas
                     szőr, éles szemekkel benézi a látkört, de annak roppant területe csak víz és
                     ég. Látja, nincs menedék, még egyszer belemar a száraz állkapczába, de az agyar
                     ágya nem enged. Bőszülten rázza oldalt és fel s alá, aztán messze veti magától,
                     keresztül ordítja a vizi pusztát, s szilaj szökések közt szaglálja a földet.
                     Rugni s kaparni kezd rövid szünetre egy friss hányást. Szemei zöldveres tüzet
                     lövelnek az alatt, s csattogva kapkod a legyek után, mik a bűzös csontokat
                     megdongják. Végre győzött a természeti ösztön, megszelídült az éhség hatalmára,
                     s foghegyen, finnyás nyámmogással enni kezdi a nyers földet, mely nála rendesen
                     az éhhalál végmenedéke.</p>
                  <p>Az alatt a látkör alján felhők ütik fel rohanó fejöket tömött kerek gomlyokban,
                     miket hamar hasábokra oszt s ujra szétterít a nyugoti szél. Erős, kövér
                     cseppeket szakaszt le, s hulló terheikkel megragyásítja a sima vizeket. Távol
                     lárma kél a határon, roppant sereg vadlúd repül igen alant, nádast keresve a
                     vész előtt. Kisértő hangjokat hallja az éhes ragadozó. Oly közel, s hallatlan
                     bőségben vonulnak felette, oly étvágyköltőleg látja elnyúlni a jóizű nyakat,
                     melyet csak puha tollazat véd, s szép ifju czombokat, mig a ludak röptében
                     feléje függenek. Tátott torokkal ugrándozik a kecses lények után, nyelvéről
                     lecseppen az étvágy nedve, csak fél öllel tudna följebb ugrani, övé a
                     boldogság. Hiába, az ostoba libák nem tartják szerencsének torkába búvni, s
                     csupa tiszteletből a körmös kalandorhoz, felcsapnak magasra biztosb
                     vidékekbe.</p>
                  <p>Most a fergeteg nő, a szél dühe szétömlik a vízterén, s féloldalra dönti a
                     megeredt záport, mely, mint vízsodronyból rakott zuhatag, szakadt le. A mén
                     nyerít, a tehenek bőgnek, s a juhnyáj mint egy nyomott nép, sír az apró
                     szigeteken. A vész Körmösig hozza a szájízköltő hangot. Mennyi kövér falat,
                     mily úri különféleség, kivált az alázatos juhok, melyek sem rugni, sem öklelni
                     nem tudnak! hozzá mily horpasztó éhség, s mégis neki goromba földet kell
                     nyelnie minden zsír nélkül! Hajh! ezt tűrni, ennyi csábításra stoicusnak lenni
                     nem lehet. Ő szabadnak születék, hogy ragadozhasson. Beszökik a vízbe, hogy
                     rohanjon az áruló hang felé. De a víz mély, s messze, messze tart. Egy ösztön
                     szól benne, mit az állat is ért, az úgynevezett életi. «Szigetemen világos hogy
                     élek, gondolá, vagy gondolhatá magában, mert érzem, hogy éhezem. E víz itt a
                     sírverem, mihelyst elnyelem, vagy magam elnyeletem. Sírontúl ugyan nyájas
                     örömre hí birka- s tulokbőgés, de ki tudja, nem fognám-e örökre sírban hagyni
                     becses fogaimat, hogy ne legyen mivel harapni a túlélet pecsenyéjébe. Azért
                     jobb lesz visszaragaszkodnom, annyival inkább, mert ez a disznó jég szörnyen
                     püföl.» Körmösdeák alkalmasint ilyesmiken jártatá agyát, mert a gyepre
                     csakugyan visszaszállásolt. Még egy pár próbát tőn a bőgő áldozatok felé, de
                     étvágyán kifogott az életé, s mérges nyifogás közt sérült oldalára fekvék, hogy
                     sebét ne verhesse a kavicsnyi jég. Orrát verhenyes szügyébe vágta, félig húnyt
                     szemhéján felborzolá a szőrt, s akkor jajdult fel egy-egy oldalkapással, ha
                     szemen vagy fültövön üté egy jégtojás.</p>
                  <p>A pusztai vész folyvást nőtt. A fehérhasú felhők mint könnyű habok merültek
                     egymásba, s itt-ott földig ereszték kesely farkaikat. A szél ákászgalyakat
                     hurczolt a záporban, miket mérföldekből rabolt, a jég sűrün omlott, mintha
                     termett fa gyümölcsét erőszak rázná le, s a sík vizet felverte, hasonlóul a
                     forró olajhoz, mely habzik és bugyog a szörnyű tűz felett.</p>
                  <p>Egy vészbetört szent ének hangzott s oszlék fel erőtlenül a vad morajban, s
                     utána egykedvűn zúgott ég és víz. A szél visszakanyarult, s ujra megjelent a
                     kétség szózatja. Gyönge női hang éneklé buzgón a zsoltár sorait:</p>
                  <p>Haragodnak nagy voltában,</p>
                  <p> Ne feddj meg uram engem.</p>
                  <p>Csattogó dördület válaszolt, mely megrendíté a földet Kardszagtól Ohatig. A táj
                     rémsötét lőn, az elemharcz tetőpontig jutott. A széltorlat bömbölt, örvénynyé
                     kavarva a záport, s csattogtatva az összevert jeget. A lázadó állatok torz
                     haragban bőgtek a viharzenéhez, míg vészharangokat vert félre a kapkodó
                     szélroham, távol falvaktól ragadozva el a harapdált hangot. A szent zsoltár,
                     tört énekben töredezett elő e vad lázadás közt:</p>
                  <p>Busúlt gerjedezésedben</p>
                  <p> Ne büntess meg istenem!</p>
                  <p>Irtóztatos villám harsant el. Egy pillanatra bevilágitá a láthatárt, s messze
                     fenékszínen megmutatá az istenben bizót. Térdelő paraszthölgy látszék a víz
                     között két ölnyi szárazon. Keblét és karjait kisdedére hajtá, hogy elfedje az
                     úr haragjától. Rajta semmi öltöny, mind csecsemőjét védi az, kinek az áthütő
                     nedv szörnyű halált hozhat. Gazdag barna haját lebontá, sátorúl terítni hideg
                     vállaira. Szemében rémület és éhség, arcza elkékedt a csapkodó vésztől, s rajta
                     vérgyöngyök mosódnak el, hajadon fejéről a jég sebeiből serkedők. Maga tépett
                     sírkereszt, haja gyászlobogó. Ajkán szent ének töredezik fel, erőtlenül éhsége
                     miatt s elverve a haragos széltől. Buzgó hit, vértanúi remény éled lelkében
                     isten mentő irgalmáért, de a test roskad, s nem bir hitelt biztosítni a vallás
                     szavának. Felette, magasban ég a kergető villám, vörös világgal gyujtva a
                     vihart. E fényvonal körében ragyog a fehér jég mint bő ezüst, a villámtér
                     betelve mennyei derüvel, alant porrátört zápor s nedügőz képez ködfelhőt, s
                     benne a fény alatt mint mater dolorosa térdel az ájtatos nő. Felséges rafaeli
                     kép.</p>
                  <p>Két óra mulva kiderült. A lég megelevenűle, a nap szétönté meleg szerelmét,
                     lanyhán szárogatva a fürdött természetet, s egy tenyérnyi felhő sem foltozá a
                     mennyet.</p>
                  <p>Hófehéren ragyogott ki tőből az ujvárosi templom, s itt-ott fényesen csillant
                     meg a rézkakas egy-két messze tornyon, vagy falu nyelén, mint a csikós mondja.
                     Millió szárnyassal népesült meg a lég, a vizi zsákmányok ismét nyugton usztak a
                     mocskos oczeánon, s a falvak harangja isten igazában hirdette az alkonyt.</p>
                  <p>A parasztnő lesimítá a vérében festett hideg vízgyöngyöket, s törlő kezeiből
                     kimerüle képén a nyomorrajz, melynek színeit eddig könyű, vérveríték, s a
                     csapkodó zápor kivenni nem hagyák.</p>
                  <p>Kedves ifjú kép, mig éhség és rémület be nem roskaszták, most kisértő dúlt
                     ábra, mely senyvesztő sír fogai közül látszik kikelni, hogy magát s az élőket
                     üldözze.</p>
                  <p>Ajka fakó, arczbőre kékedő és száraz, szemalja szederjes, s medrében üveg
                     lencsékké látszanak merevülni a beesett szemek, mikre a sovány szemöldcsont
                     komor árnyat vet.</p>
                  <p>Gyermekét tapintja, ha él-e? s meleg sóhaját a reszkető kisded keblébe leheli,
                     hogy megtartsa a szabadítás örömeig, mit isten próbája után kegyesen remél.</p>
                  <p>Egy máztalan edényt sóvárgva forgat, nincs-e még oldalán némi maradvány, de a
                     tápot már napok előtt végkép levakará arról.</p>
                  <p>Hajából kifacsará az esőt, s olvadó jegeket, gyermekét megenyhíté
                     anyacsókjaival, s a róna látkörén védkar után vigyáz.</p>   
            </div>
            <div type="chapter">
               <head>II.</head>
               <head>(A csikós.)</head>
                  <p>A meggyesi csárda irányában hosszúkás vonal tűnt fel a vizen, mely gyors
                     haladtával folyvást hízni látszék. Egy csikós csáklyázott keskeny lélekvesztőn.
                     Fején báránysipka zsírprémmel, s bokrétául rézkupakos makrapipát visel, melynek
                     oldalát még taval átverte a bűzös dohánymocsok. Benne kétkrajczáros debreczeni
                     szár, jóformán kurtább a pipánál, s rajta választóvízzel liliomszál s tízorrú
                     emberek czifrázva megismerhetlenül. A haj nem ragyog úgy Andaluziában mint
                     tarkóján, kivált most csepeg a hájlétől, s rezes nyakát szépen kifényesíti,
                     melyen még soha sem volt nyakravaló. Ingkorcza csak nyaktövig ér, mint a római
                     tunica, hasát félig fedve sárga vásznával, de inas karjain pazérolva lobog a
                     borjúszáju ingujj. Távolról azt hinné az ember, piros csizmát visel, úgy elsüté
                     szárait szél és nap. Szemöldje kiáll, mint a házeresz, s bozontos szőre aláfügg
                     a hamis szemekre, mik gyorsabban járnak a zsebóra ketyegőjénél. Homlokát
                     függőleges redők osztják szét, de nem szenvedés vagy bölcselet redői. Gyakran
                     kell néznie az eleven nap ellen, ha tévedt csikaját keresi, vagy enni való után
                     vigyáz, s ilyenkor sohsem teszi kezét ernyőül szemére, mint asszonyaik szokták.
                     A tisztes ránczok efféle szemlék bélyege homlokán. Szíjkorbácsa vállszalagúl
                     van mellén keresztül hurkolva, melynek fonása apróbb a kigyópikkelynél, s nehéz
                     és sujtós mint a sodrony. Különben arczfénye megközelíti a kordoványt, örök
                     izzadástól keze sötétpiros, s tíz kerek körmei rendkívül hasonlítnak ugyanannyi
                     pecsétostyához.</p>
                  <p>Ha ladikján egyet egyet taszít, kidugja zömök nyakát lapoczkái közül,
                     összehúzza prémes szempilláit, miközben orrát szépen ránczba szedi, s egyet néz
                     a vízlepte határon, hol kedvező időkben annyi toklyót s malaczot elorzott.
                     Kezében oly ügyesen forog a csáklya, mintha műtánczos tréfálna egyenrudjával, s
                     a lélekvesztőt oly ügyesen kormányozza odább, mint a gyepen kantártalan lovát,
                     pedig egy törökcsónak kormánya nem bajosabb mint az övé.</p>
                  <p>Távol, a repülő szárnyasok hézagán, valami látszik vizszínt mozogni. Más,
                     legfeljebb bólintó bogácsvirágnak gyanítná, ő már látja a pirostarka kendőt,
                     melyet felé ráznak. Néhány lökésre megismeri, hogy nő, néhányra ismét, hogy
                     saját menye, ki szabadítást vár. Most vége a tekintgetésnek, csáklyája gyorsan
                     és nagyokat lök, a sajka repül, mint a parti fecske, ő siet, siet épen úgy,
                     mintha idegen ürüt vinne vacsorára, mert ő sem erkölcstan parancsát nem érti,
                     sem a tuléletért áldozatot nem visz, őt csak a természet s ösztön igazgatja, s
                     jót, rosszat egyenlő tűzzel visz véghez.</p>
                  <p>- Hol jársz menyem Sári? kérdé az ügyefogyottat, midőn annyira jött, hogy
                     szóval érheté, oly kuszáltan kuczorgasz mint az árva daru őszszel.</p>
                  <p>- A jó isten küldte kendet apám uram, felelt a boldog szabaduló, s gyermekét az
                     anyai öröm ujra éledtével csókolá, miközben szemérmesen fedé be ifjú
                     vállacskáit.</p>
                  <p>- Nem küldött biz engem senki, édes leányom, mert én magam jöttem...</p>
                  <p>- De csak mégis az úr intéséből, igazítá szabadszájú ipát a vallásos asszony,
                     tudtam én, isten nem hagyja el övéit.</p>
                  <p>- Dejszen, ne volna csak ménesem harmada a nánási gyepen, s ne akarnám látni
                     most zivatar után, isten nevében itt veszhettél volna az övéi között.</p>
                  <p>- Júj haj! ne vétkezzék annyit apám uram, jó hogy gyermekem nem érti, soha meg
                     nem halnék nyugodtan, hogy édes nagyapjától ilyeneket tanul, mondá a hölgy
                     együgyű jósággal, s piros fejkendőjét füleire köté, hogy ne hallja a pogány
                     tréfákat, miközben felszedé vizes ruhácskáit s egy pár üres szilket
                     kender-kasornyában.</p>
                  <p>- Jól van fiam Sára, no hát haza viszlek, csak hágj be ebbe a vizi tekenőbe, s
                     igyál egyet az egészségemért, ott a kulacs a vályu farába, csak ne sokat
                     egyszerre, mert nem lőre... Ej ej, csak már mondtad volna, hogy igyen
                     találkozunk, folytatá tréfásan a vén csikós, szűröm vagy subámat előhozám
                     vala... Fázol ugy-e kis patyolatszuka? ne félj, befűt husz korty diószegi. De
                     úgy látom, Miska reszket az öledben? hja! bábátok sohsem füröszt olyan hidegben
                     mint a jégeső. Kutya baj, majd ha lovat őriz, az orra is befagy, mégis
                     szuszogni kell. Dugd be fiad abba a száraz tarisznyába, vágj egy karé kenyeret,
                     ha éhezel, s van ott egy kis borjúpecsenye is.</p>
                  <p>- Isten őrízz, felele ijedten Sárika, tudom, más gulyáján nőtt fel az a
                     hús.</p>
                  <p>- No no, mit félsz tőle, nem bődül bíz az meg kényes begyecskédben, úgy is az
                     öntésbe fult volna, ha el nem fogom. Gazdájának mindegy, akár mi eszszük meg,
                     akár a víz viszi el, válaszolt a természet fia, ellökve sajkáját a
                     száraztól.</p>
                  <p>- Ugyan apám uram, mit kisérti a gondviselést, tudja mit mond a VI.
                     parancs...?</p>
                  <p>- Nem tom biz én fiam. Gyermek koromban nem értem rá, most meg vén vagyok
                     iskolába járni.</p>
                  <p>- VI. parancs: ne lopj, mondá kegyesen Sárika, épen azon szajkói
                     stereotiphangon, melylyel iskolásleány korában észnélkül el szokta hadarni.</p>
                  <p>- Sohse taníts engem galambom, megérem én magam törvényével. Életemben két
                     prédikácziót hallottam: egyiket Jankó kedves fiam tisztességtételén, másikat,
                     hogy harmadéve a csikós-tanyán egy legatust megpapoltattunk, harmadikát majd
                     elmondják felettem, ha a csizmát üresen hagyom, s az elég lesz nekem. Aztán nem
                     is vagyok én olyan rossz mint a pap mondja.</p>
                  <p>- Az igaz, taval is öt forintot adott kend az égett szomszédnak, pedig kölcsön
                     kérte.</p>
                  <p>- Mihály bátyámmal sem osztoztam az anyai részben, pedig semmim sem volt. Neki
                     jobban kellett, káplárviselt ember csak mégsem járhat pőrén.</p>
                  <p>- A ladányi bukott zsidónak meg elengedé a lóbőr árát, a ki Diószegre ment
                     deáknak.</p>
                  <p>- Hát mikor gazdámat veszett eb kergette csikóheréléskor, s elibe ugrottam,
                     hogy engem kapjon meg?</p>
                  <p>- Igaz, mind igaz, kend maga jó, csakhogy a hite rossz.</p>
                  <p>- Már mások is mondták, kutyahitű vagyok, de én nem hiszem. A rossz ember nem
                     tud aludni, pedig én lófarkára kötve is horkolnék, ha akarom. Aztán mi az, a
                     mit én lopok? Egy-két süldőt, ürüt, vagy legfeljebb borjút ha ragasztok, tinóra
                     már kezem sohse teszem. Lásd kincsem Sárika, nekem nem kell arany, ezüst, sem
                     sallangos bunda. Ha városban laknám, okvetlenül többet kéne lopnom. De itt
                     minden nyáron száz réz pitykét kapok kommenczióban, s az nekem szűrre,
                     szeredásra, erszényre, s késszíjra elég ékesség. De hogy a magyar Kanahánban,
                     mint Hortobágyot a legatus híja, koplaljak, hogy midőn előttem szaladgál a
                     jóizű falat, bőjtöljek mint egy kámzsás barát, azt ugyan ne kivánja tőlem a pap
                     se, a ki lelke van, mert ha igen, ő lássa, kurtát húz. Aztán sehogy sem jó
                     sokat koplalni. Ha éhes az ember, rosszba töri fejét, s elébb-utóbb bakot lő,
                     de ha jóllakott, elfekszik, vagy dolga után lát. Minthogy isten támaszt
                     étvágyat, teszen is arról. Kövér juhot nem azért teremt, ki jóllakott, hanem a
                     ki éhen van. Hogy is venne számban minden sőrét és malaczot mint egy talján
                     sáfár, hogy ha egy elvész, mindjárt megtudja...?</p>
                  <p>- Uram bocsásd meg nékie, mert nem tudja, mit cselekszik, kiáltá Sárika
                     összetett kézzel, lehetetlen, hogy a ladikkal fel ne borúljunk, ha így
                     garázdálkodik hitével apám uram, s a hiszek egy istent kezdé magában motyogni,
                     miközben a kulacsból már harmadszor erősítőt vőn.</p>
                  <p>- Hü hü hü! Minap is nevettem, mert hogy Kollát uram juhászát befogták, kinn
                     volt Peti szolgabiró. Tudakozódott az orgazdaságokról, s midőn az új akolbirót
                     jól tartá tanácscsal, azt mondá paposan: isten megőrzi, oltalmazza a hű pásztor
                     nyáját. Püff! jövő éjjel elhajték tőle tizenhat hágó kost. Egy istenem, lelkem,
                     oly igazott a mint hogy Peregi Marczinak keresztelt a csürködi káplán, én
                     mitsem tudok róla. Nem szoktam egyszerre egynél többet hozni, oszt meg a kos
                     büdös, nem is enni való. De mégis jól esett, mert az új juhász bojtárja istenre
                     bizá a nyájőrzést, s maga a csárdába ballagott, pedig egy jó rekrutája
                        sincs. Már én magam járok a ló faránál vagy
                     viczecsikósom. Megtanultam, hogy kell istenre bizni a ménest, ha vasba akarom
                     magamat veretni.</p>
                  <p>Sárika ezalatt megvidámult a kulacs tartalmától. Látá, miként ipa
                     javíthatatlan. Szánta őt, a gonosz áldozatját, holott féllába már sírban.
                     Csendes hálát adott titkos fohászban, hogy ő jó keresztény, s talpon állva
                     mehet a paradicsomba. Piros kendőjét leoldá, mert a diószegi lelke áthatá.
                     Gazdag haja pongyolán hátra tekerve, s így fonatlan kontyban feküdt a gömbölyű
                     nyakon. Arczain megtértek jószívű vonásai, miket kétség s rémület ijesztőkké
                     tőn, s átpirulva a bor édes erejétől, mint két piros alma ültek a szép haj
                     árnyában. Élénk, szelid szemek, piros gyenge ajk, s a menekvés öröme szépíték a
                     kis paraszt menyecskét, s bizonyos szabadság ült őztekintetében, mely csak a
                     bortól szokott megjelenni.</p>
                  <p>A vén Marczi elmondta védelmét, s megnémult. Nyakát ismét kezdé kidugdosni
                     lapoczkái közűl, s minden lökés után nagyot nézett.</p>
                  <p>Sárika hiában szellőzé ki fejét, s fútta el meleg lehelletét, a bor több több
                     gerjedelmet költött vérében. Pillái fáradtan jártak, s ő vígan és édesen nézett
                     alóluk, mint a boldog gondfeledés. Álmot űzni kihuzta Miskát a száraz
                     tarisznyából, hová ipa tanácsára helyezé. Betakarta szikkadt ruháiba,
                     felcsókolá gözűi álmából, s emlőcskéjét nyujtá kendő alá rejtve; maga pedig
                     kegyes harmadrész hangon, de kedélyesen leánykori dalt kezdett:</p>
                  <p>Kinek nincsen szeretője,</p>
                  <p> Menjen ki a zöld erdőre;</p>
                  <p> Irja fel a falevélre:</p>
                  <p> Hogy néki nincs szeretője.</p>
                  <p>Ej mit! nagyon bús, gondolá magában, hisz innentúl az uramnál leszek, s pajkos
                     mosolylyal csintalan dalt kezde:</p>
                  <p>Ma menyasszony, holnap asszony,</p>
                  <p> Holnapután komámasszony;</p>
                  <p> S esztendőre vagy kettőre,</p>
                  <p> Szükségem lesz a bölcsőre.</p>
                  <p>A vén Marczi addig egész erőből csáklyázott és nézett. Maga sem tudta mit; de
                     már úgy ususában volt, hogy nyakát éjjel is gyakran kidugta lapoczkái közűl, ha
                     ébren volt.</p>
                  <p>Sajátságos példány a puszták fiaiból. Ő iskolákat nem járt, sem az életben
                     senki nem tanítá. Öt éves korától mindíg pusztán lakik, vad lovak, betyárok s
                     dologtalanság közt. Nem ismer erkölcstant, s hitágazatokat, a keresztségről azt
                     hiszi, csak egy lucskos szokás, melyben nevet osztogatnak; Krisztust csak
                     nevéről ismeri, apostolait úgy sem; jog, törvény, s polgáréletről fogalma
                     sincs, pappal s tanitóval éltében nem beszélt; bűn és erény, üdv és kárhozat,
                     jutalom s bünhödés előtte nem magyaráztaték, s szivében mégis annyi jóság,
                     részvét, feláldozás, hogy felebarátért kész életét adni. Oly csendes, nyugodt,
                     elégült, hogy irigyleni kell. Egyetlen bűne apró orzásban áll, de az nem
                     birvágy, káröröm, vagy ártó szándék műve. Ő nem akar fénylést vagy bőséget, sem
                     a gazdagokat irigyen pusztítni. Ő a természet első ösztönénél marad, ha éhsége
                     csillapítva van: vágya megszünik. Ennek is azon győződéssel szolgál, hogy az
                     nem bűn, hogy az szabados, hogy az természetes, s vele senki nem képes
                     elhitetni, hogy az vétek, s ő bűndíjt érdemel, mert őt csak a természet tanítá,
                     s ott mindennap látja, hogy a farkas elviszi a bárányt akárki nyájából; a kánya
                     ott ragadoz csirkét, a hol kap, s ötven évtől ő is úgy teszen. De azért nem
                     korhely, nem naplopó. Szolgálatot keres, s abban ügyes, pontos, hű. Bár minden
                     minister oly lélekismeretes volna! Gyűlöl minden erőszakot, alárendeltjeit
                     szereti, ügyeikben igaz s szigorú biró, érdemeiket értőleg tudja méltánylani, s
                     a kontárt, idétlent vagy gazot nem tűri. Gazdáját tiszteletben tartja, s egy
                     hosszú életet leél, a nélkül, hogy egyszer verekednék, kétszinű volna, vagy
                     embertársa ellen rossz gondolat kelne szivében. A józan ész ép oly természetes
                     épségben fejlik ki nála, mint az erkölcs. Neki nincs naptára, s mégis minden
                     időpontot meg tud határozni. Ismeri az évszak négy cyclusát, tudja, mikor kell
                     csikót herélni, hágatni, s különválasztni az anyakanczát. Tudja, melyik lova,
                     melyik napon, hány évü; ismeri a téli s nyáréj csillagait, perczre kiszámítja
                     mit, mennyit lehet hajnalig tenni; mikor lesz eső, szél, hó, vagy rendkivül
                     szélvész; tanyájáról a katankórót s bogácsot ki tudja jelelni, mikor, melyik
                     irányban kél fel vagy megy le a nap, s a csillagot nevezni, melyik alatt egyik
                     vagy másik karámja fekszik. Földrajzi tanja a Hortobágy mellékeig terjed, de
                     azt tökéletesben ismeri, mint leghiresb szaktudós a földtekét. Tudja, hol mínő
                     a gleba? melyik rész mit terem legjobban? hová mit kell vetni? hova önt
                     leghamarabb a viz? hol a legjobb juh-, gulya- vagy ménesnek való legelő? hol
                     kell tavaszszal, nyáron, vagy ősz felé étetni? merre van métely? hol vannak jó
                     füves locsogók? s minő zsombékok közt terem csomorika? merre legmélyebb a viz?
                     hol terem legizesebb sás, fedélhez való nád, vagy megfonható gyékény? hol jár
                     legtöbb túzok? merre költenek vadludak? hol szedhetni legtöbb szárcsatojást?
                     merre lehet vizek és lápok közt rövidebben jutni egyik vagy másik faluhoz? hol
                     szikes, bogácsos, vagy kopár a mező? s merre jár legtöbb jég, vagy forgószél?
                     Legfeketébb éjben egyenesen megy, hová akar, rétek és kákások millió ösvényit
                     mind ismeri, melyik hová visz, s beláthatatlan út- és jeltelen gyepsíkon soha
                     el nem téved.</p>
                  <p>E mellett eszes, dolgaiban teljes tárgyismerő, találékony, magán segíteni tudó,
                     s mindenek felett jószivű. Oly szorgos dolga nem lehet, hogy ideje ne volna, ha
                     kell más baján segíteni. Soha egy itcze bort nem iszik, hogy mást meg ne
                     kináljon. Az embert ismeri, s az osztálykivülieken is hamar keresztüllát.</p>
                  <p>Mennyivel épebb, eredetibb, okosabb faj a nyugoti földek aljnépénél, melynek
                     buta, goromba s haszonvehetlen példányit oly szomorító sajátságokkal találjuk
                     az életben, vagy színpadok bohózataiban; de kiknek a roppant német föld, a
                     magyarnémet s fajzott félmagyar mosolyg, örvend s tapsokat áldozik.</p>
                  <p>E könyv folytában alkalma lesz az olvasónak csikósinkról jobban meggyőződni,
                     mégis sok felvárosi gyáva németmagyar, félénk tőkés, bukott kalmár, üres
                     kenyérevő, vagy külföldhöz csatlakozó majom, ki egész életét nehány fojtó légű
                     utczán, s gaminok, zsebelők ólálkodási közt tölti el, undok megvetéssel, átkul,
                     vagy gyermekijesztőleg nevezi a «csikóst», s ha sorsa véletlenül egyszer az
                     alföldre híja, bucsúvétel s végrendelet után indul az ártatlan nép közé. Sőt
                     több zugolyiró, ki minden tárgyismeret nélkül, hallomásból firkál, vagy
                     legfeljebb kocsiablakon néz utazó pudli s tökéletlen térkép közül a pusztára
                     egyszer: nem irtózik őket úgy állítni elő, mint egy rémitő nemét az alföldi
                     vadaknak.</p>
                  <p>Rágalom, nem igaz! E nép jó és férfias. Gazdag romlatlan tárgya, eleme a
                     civilisatiónak, melyből hasznosabb, gyümölcsözőbb ivadékot idézhet elő törvény-
                     és jogérdek, mint a nyugoti elsatnyult vérből.</p>
                  <p>Csak az minő sajátságos Peregi Marcziban, hogy szóval sem kérdé Sárikát: mikor,
                     miként jutott a veszélybe? Ő menekvést szükséglett, Marczi megtevé, s többre
                     semmi gondja. Épen ily vágytalan minden ujság iránt. Ha vásárra - a világlátás
                     egyetlen helyére - húsz évben egyszer elmegyen: nem szájong, nem ácsorog, nem
                     kérdezősködik. Megveszi a maga pár csizmáját, s aztán beül a csapszékbe. A
                     Hortobágyon sokszor furcsa vendéget lát. Neki mindegy: londoni utitáska, vagy
                     magyar borztarisznya, piperés szinésznő, vagy legkülönczebb angol. Ő nem bámul,
                     s tartózkodik tőle. Rá sem ereszti szemeit. Elmondja «jónap»-ját, azzal fejébe
                     nyomja süvegét s leül a tölgyfa asztalhoz. De ha felkeresik, s szóba állnak
                     vele: bátran, fogultlanul beszél, egy pipa dohányt kér, kupáját nyujtja, s
                     tüzet ád.</p>
                  <p>Sárika megunta a dallást, s hogy szóra hozza ipát, a nélkül, hogy amaz
                     kérdezné, kezdé elmesélni esetét.</p>
                  <p>- Mert, hogy aztán György sógor, az ángyom, uram, és a szóga gyékényt szedni
                     mentek: ételt kellett vinnem a kanálos tóhoz. Már azelőtt jött volt az áradás,
                     de csak azt tudtuk, hogy megelégli tán az uristen. Egy kenyeret, s Miskát
                     lepedőbe kötöttem, mert nem volt kire hagynom, egy szilke lencsét füstölt
                     disznóhússal, másikat jó tojásos lebbencscsel kasornyába tettem, s a hogy
                     lehete kerülgetém az iszapos vizet. De meg az utat sem tudtam biz én, mert
                     mióta kendtül elszakadtam, nem igen lódultam a pusztára. Egyszer lelkem adta
                     veszem észre, hogy nő az áradás. Én csak ellábaltam volna isten nevében, de a
                     Kunság felől úgy tódult a víz, hogy mindenütt sarkamat érte. Akkor hamarjában
                     elszabadulhattam volna a nánási kenderföldek felé; de ki hitte, hogy ilyen
                     itélet lesz rajtunk? Azután késő lett. A rakottyás gáton elcsapott a víz, s úgy
                     jött a mezőre, mint mikor kiöntjük a fürösztőt. Egész addig kergetett az öntés,
                     a honnan jövünk. Tovább nem futhattam, mert előttem összecsapott a víz, s
                     karikába fogott. Azt hittem, állóhelyemen nyél el az itélet, mint Zsodomát,
                     Gomorát: «de az úr énnekem őriző pásztorom», a föld csatornáit bezárolta végre,
                     s én a gyepen maradtam mint az üres halászkunyhó. No biz, isten bocsáss -
                     folytatá önfeddő mosolylyal Sárika - jó lett volna kunyhónak lennem, beletenni
                     édes szülöttemet, de így istenbe bizva, szabad ég alatt vártuk az inséget, mit
                     szent felsége reánk mért...</p>
                  <p>- Sohse mérte biz a, ki is tudna oly isszonytalan vizet cseberszámra mérni, a
                     Tisza megnőtt, a Hortobágy áradt, a rétek kiöntöttek, a ki lelke van, s készen
                     lett a fürdő.</p>
                  <p>- Első éjjel nem mertem aludni, hogy a víz alánk fut, vagy a Jónás hala eljő a
                     Tiszából s elnyeli Miskát. Minden faluról behallott az estharang, s én még sem
                     mehettem templomba. Éjjel szinte halálra féltem magamat. A kiöntött rókák
                     csaholtak, s ez a csendben oly közelről hallott, hogy minden lépten nyomon
                     szikrázó szemöket véltem látni a sötétben. Egy farkas borzasztón vonított, azt
                     hittem, szagomat érzi...</p>
                  <p>- Láttam hunczfutot, holnap utána megyek komondoraimmal. Pistát küldeném, de a
                     csárdába ment egy csikóskötőfékkel Lajos ur számára, s onnan anyjához gyalogol,
                     segítni a vásár hetében.</p>
                  <p>- Hajnalban láttam messziről egy kompot. A nemesek hadnagyának vittek rajta
                     nádat, mert hogy restellátió lesz, pénzt kapott. Sirtam, ríttam utánuk, de ez a
                     nemesember-féle nem hajt a parasztra...</p>
                  <p>- Virágvasárnapján a nádudvari bojtárok megnyúztak közűlök vagy kettőt.</p>
                  <p>- Máskor, ha a nap feljött, sohasem féltem, folytatá Sárika, de most nem tudtam
                     megnyugodni, pedig az esti imádságot is elmondtam reggel. A kenyér- s ételből
                     keveset ettem naponkint, s egész pénteken bőjtöltem, hogy ki ne fogyjak az
                     eleségből, mert nem tudtam, meddig próbál az úr haragja. Magam készen lettem
                     volna a halálra; de Miskát szántam. Nem szeretném, ha meghalna, mig fel nem
                     veszi az úr vacsoráját. Nyolczadik napra letettem minden szabadulásról. Dániel
                     próféta csak három napig lőn az oroszlánok vermében, pedig én csak
                     parasztasszony vagyok. Igaz, hogy a Hortobágyon nincsen oroszlán, de ételemet
                     egy cseppig megettem, s kenyeremből is csak száraz dúcza maradt; ha egy falatot
                     nyeltem, számpadlásáról mind lehordta a bőrt. Nem hiszi kend, mint elfogy az
                     ember, ha rebegésben van. Ujjasom pitykéit hónaljig be tudom hajtani, pedig
                     azelőtt alig fértem bele...</p>
                  <p>- Szegény árva bogár, hát senkit sem láttál, hogy kihuzzon, a ki lelke van?</p>
                  <p>- Madárnál egyéb lélek sem jött felém, az is csak hojsza és libucz, pedig
                     mindenik rosszat jelent.</p>
                  <p>- Hát urad az ebszülötte? tán borsért paripáztak rajta?</p>
                  <p>- De bizony félek, isten irgalmazzon neki, hogy gyékényszedésnél behalt az
                     öntésbe.</p>
                  <p>- Hiszen nem ürge, a ki lelke van, hogy mindjárt elázzék. Osztán túl a kanálos
                     tón, a sőre nyomást sohse járja a víz. Ott akar hat lóval elszabadulhattak, s a
                     kócsi puszta felől el lehet ballagni Jeruzsálemig is. Mikor apad a víz, Kócson
                     innen, harminczhét ölnyire napenyészet felől lesz legelébb száraz. Arra befelé
                     még nem értem áradást hajason, s kopaszon is bajoson.</p>
                  <p>- Nahát tán keresett, vigasztalá magát Sárika, de nem akadt reám. A kúnhegyesi
                     kondás is akkor menté meg feleségét, mikor már belefult.</p>
                  <p>- Utczu hédervári lobogós! a Józsa ispánja ugyan finczoltatja lovát - mondá a
                     vén csikós egyet sodorítván deres bajuszán, miközben kidugta zömök nyakát
                     lapoczkái közűl, s amúgy szokásaként nagyot nézett.</p>
                  <p>- Mit beszél kend, hiszen ökörnyált sem látni egész határon, - felelé Sárika,
                     napernyővé emelt tenyere alatt nézvén szerte szét.</p>
                  <p>- Csillagom adta, az a ficzkó még ma vacsorán éri Pilátust; - folytatá Marczi
                     merev néztében, a nélkül hogy a menyecskét hallaná. A hun ni! ballába kilóg a
                     kengyelből. Minek is a lovon sok teketória, jobb szőrén, pőrén ülni, s ladikját
                     nyílsebesen hajtá a partfelé, mely szemlátomást közeledék. Ejnye kutya kurta! -
                     folytatá nyugtalan hévvel a csikós - már térde is fityeg, volnék csak helyében,
                     átszorítnám makranczos fakóját, hogy bordája horpadna meg bele.</p>
                  <p>Azalatt gyepszél közelébe nyomult a sajka. Marczi ereiben sebesen vert a vér.
                     Szeme lobogott mint a martaléklátó tigrisé, s mohón nézte a lovag minden
                     mozdulatát. Nyakán dagadtak az inak, arczára vér tolult, fején felborzadt a
                     szürke haj, s csaknem magán kivül lőn. Igen! mert egy embert látott végveszély
                     szélén, kinek reá szüksége van, ki nélküle elvész, kínosan, megmenthetlenül.
                     Lelkében egész erőből feltámadt a szenvedélyes részvét, annyival inkább, mert
                     itt a segély szakmányába vágott.</p>
                  <p>- Ott van la! ragadja már a milliom adta; - kiálta hirtelen, a csáklyát elvetve
                     kezéből. - Szeme megtelt vérrel, ökle reszketett, s mint hiúz kiugrék a
                     sajkából, feledve, hogy menye s unokája aláborulhat, hogy lábát törheti, vagy
                     mélységbe bukhatik, honnan nincs menekvés.</p>
                  <p>Egy percz alatt gyepen lőn a kötésig érő vízszélből. Korbácsát kiakasztá
                     nyakából, s «hahó»-t kiáltva, merészen futamlott a ragadó mén elé. Mesteri
                     biztos kilökéssel nyakába veté a szíjhurkot, s nyelével rárántá, hogy a ló
                     nyekkent belé. Most rugott s ágaskodék a szilaj állat, de ő visszarántá
                     aczélerővel, orrát oldalon sujtá korbácsnyelével, s fültövön ragadva
                     mozdulatlan tartá, míg az ispán leszállott, s megszabadult.</p>
                  
               </div>
            <div type="chapter">
               <head>III.</head>
               <head>(A hortobágyi csárda.)</head>
                  <p>A debreczeni uton addig különböző jelenetek folytak. Egy gyaloghid<hi
                        xml:id="_ftnref2">[2]</hi> czölöpjét kimosta az iménti fellegszakadás, s az
                     emeletmagas tótszekér alatt lerogyott. Kilencz száraz macska<hi
                        xml:id="_ftnref3">[3]</hi> van elibe fogva, de két szökött katona kihúzná
                     helyökből. A tót iparkodik ostor- s tengelyemelővel, de mig egyik kerekét
                     kihúzza, a másik merül agyig. Végre azon magyar gondolatra jő: «inkább hátra
                     mint előre» s csikóit az épület farához ragasztja. A csikók igyekeztek is az
                     ostor pattogásira, de a merény siralmasan ütött ki, mert a szekér hengerbuczkát
                     vetett s a zápormosásba önté tartalmát.</p>
                  <p>Tova előre árúszállító ládák feküdtek két oldalra az útfelen szörnyű
                     halmazokban, miktől fuvarosaink megszöktek, mennyei őrszemre bízva a bécsi
                     kalmárok véres, vagy legalább hamis verejtékét. Itt-ott egy-két istráng,
                     szétszakadt nyaklók, agyába tört küllő, vagy lőcsdarab, a sorssali küzdés
                     mindannyi díszjele, mutatják, hogy a fóti atyafiak nem malae fidei deserteurök,
                     de már se szekér, se hám nem maradt, mikkel tovább vontassák a lógyilkos
                     sarat.</p>
                  <p>Messze háttérben hosszú sorral látni ácsorgó kocsikat. Füred felől egy jó
                     darabon agyagtöltés létezik néha, hébe-korban, mig a marhák és az utasok földig
                     nem gázolják. Ezt most elszakasztá az ár, s közepén közönyösen rohogott
                     keresztül, mig a bús magyarok partján káromkodtak. Mégis kifogván minden
                     búbánaton, két üres szekeret nyujtottak keresztbe a viztörés partjain, s rájok
                     fektetvén egy vendégoldalt, mint valamely korcsolyán huzgálták által egyenkint
                     a pakolt ládákat. Igy aztán egymásnak segítve, harmadnapon szépen úthoz fogtak,
                     s két héttel vásár után hihetőleg be is értek Debreczenbe, ha minden lovok meg
                     nem döglött, vagy végkép el nem csapott fejök fölött a habarék.</p>
                  <p>Itt szárközépig vízben nyúzták a lovat, mely földi adaját, a nem rögös ugyan,
                     de annál síkosb pályán végkép lefizette, ott dülés után rakodtak fülig
                     csatakosan, egy roppant úti batardba, melyet e vidéken tíz-húsz évben látni, de
                     nem is ide való; amott mint a hengergöző bivaly, négy lábbal állt ég felé egy
                     felborult szekér, mig a hortobágyi csárda közelében nehány bogárhátú, értsd
                     ernyős kocsi, dalos kerékkel ténfergett a boldog
                     révparthoz.</p>
                  <p>És a hortobágyi csárda áll, és maradni fog, míg le nem dől, miként azt
                     kezdetben egy naturalista kőműves teremté, sőt meszelve sem volt, kivül
                     legalább, a nyolczszáztizenötödiki biróválasztástól. Véggel Debreczennek,
                     hassal egy özönvizelőtti állásnak feküvén. Ereszét tömör bolthajtások tartják,
                     közönként vasrudakkal egymáshoz foglalva, s alattok a piros, de gödrös
                     téglákkal kirakott folyosó nyúlik el. Ama rozsdás és mocskos vasrudakon pedig
                     füstös kolbászok szellőznek sorjában, miknek mázsákra menő tömege, annyi
                     közlekedés, s jött-ment csavargók közt bántatlanul telel és nyaral. Belől
                     nehány vendégszoba találtatik, miken siralmas nótát nyikorog a mosatlan ajtó.
                     Némelyikben árpa vagy köles van letöltögetve, nemzetes Kátai uram édes
                     tulajdona, mely már a vermekben, padláson, s magtár-hombáriban meg nem fért. A
                     butor mindenütt két-három fehér, vagy inkább sárgult fenyűágy, zsáktalan
                     tavalyi szalmával, ugyanolyan asztal, s nehány festetlen szék, melyek dühösen
                     szétvetik durva lábaikat, mint egy perelő gazdasszony. És ezen együgyű
                     eszközökre ákombákon s irgalmatlanul van besütve a D. V. bilyog,<hi
                        xml:id="_ftnref5">[5]</hi> mely annyit tesz: Debreczen városa. Ez egy
                     dicséretes ősszokás, mely marhán és ékszeren, firól-fira, nagy tiszteletben
                     gyakoroltatik. Különben az ónas ablakokat mészpettyes vasazat őrzi, s függönyök
                     helyett repedt deszkatáblák tesznek szolgálatot, miket csepümadzaggal szoktak
                     bekötözni, ha akasztójuk elvész. Téli ablak nincsen, s nem volt, de minek is?
                     Ugyanazért annak idejében minden szoba hideg mint a csűr, nyáron pedig tele van
                     bolhával. Ha idegen felföldit éjjel beszállítnak: azt hinné, börtönben van.
                     Hja, biz az így volt és maradt szinte egy századig.</p>
                  <p>A város nem akart építni, pedig a haszonbér folyvást feljebb rugott, a csárda
                     nem intéze kényelmet, pedig egy kalán lélöttyért csőd alá kényszerít, s
                     vendégei száma vetekszik a pesti Angolkirálynővel. Most épités történt, vagy
                     inkább tatarozás; de mi, a történet korához tartjuk magunkat. Pinczér ritkán
                     van. Számolni a leányasszony szokott, a házi ifjasszony hajadon rokona, egy
                     kerekhasú debreczeni leány. A pinczéri tisztet tagbaszakadt szolgáló végzi,
                     kinek nem igen tiszta, de annál puhább és tömöttebb hajfonadéka, bokros
                     szalagban veri az inát. És neki minden áron kedvét keresd, ha idvezülni akarsz,
                     azaz ha éhszomjan nem akarsz megveszni. És ha a hús egy-két órával késni
                     találna a leves után, meg ne szólítsd feddő vagy sürgető szózattal, mert úgy
                     lemocskol, hogy az irósvajat se tudod lenyelni.</p>
                  <p>A fentisztelt állás tátott szájjal, azaz nyitott ajtóval ásít az udvarra, az
                     annyit tesz, hogy az országútra; mert kerítés nincs, s a két épület közti tér
                     merőn kerékvágásból áll. Különben az ó kaloda
                     tanítólag hirdeti: mi az, ha eszménk áll és nem halad. Oldalán semmi ablak,
                     semmi nyílás napvilágnak vagy légnek. Egyetlen szűk ajtó szolgál e czélra,
                     melynek alszegletén lyukat rágtak az anarchiában élő patkányok. Világot két
                     kapujától kap; s ha ezt zivatarban beteszik: a sötétség oly illendő, hogy
                     kaputot lehetne szabni belőle. Ilyenkor iszonyú gyülést tart a szarufákon
                     fecske és veréb; a szagra pedig, mely benne terjedez, nem vállalkozik a
                     legtapasztaltabb orr is. Nádtetője mohos ugyan és idomtalan magas; de kormos
                     fala annál alacsonyabb; s rajta emlékelőtti időkből díszlenek botrányos firkák,
                     karczolatok. Ott láthatni a divatos «ma pénzért, holnap ingyen» felirást;
                     odább: «nem mérnek itt egy petákost, hanem csak tiz karajczárost»; ismét odább
                     a vakolatba vésve:</p>
                  <p>«Ide bucsujárni fárad,</p>
                  <p> Kinek a torka megszárad,</p>
                  <p> Bátran az ivóba tekint,</p>
                  <p> Nem bántják a szegíny leginyt.»</p>
                  <p>Túl azon vastag szénnel irva:</p>
                  <p>«Ha nincs pénzed, kengyelbe!
                  </p>
                  <p> Nem adnak itt hitelbe.</p>
                  <p> Jó a pálinka reggel,</p>
                  <p> Ide hát egy üveggel.»</p>
                  <p>Ezen kívül mészszel, téglával, kréta és rajzónnal temérdek csárdai vicczek,
                     útféli tréfák, nevek, pajkos ötletek firkálva, s egy sereg bikafő,
                     mészárosbárd, csintalan tárgyak, betűk, s néhány hős betyárok Zöld Marczi
                     korából, mélyen a vakolatba karczolva; úgy, hogy lehetetlen helyet találni,
                     hová egy szót olvashatólag irhatnál. Körüle most récze- és lúddögök nyújtóznak,
                     a lábát kivont nő kövér tanítványai, miket az iménti jégzápor hevenyészett
                     agyon. Fedelén hasogatott gyékény s káka szárad szőlőkötéshez; középen húsos
                     levelű elevenzöld fülfű, a háznép sebgyógyítószere; két végén rozzant
                     gólyafészek, melyekből kiszedték a fiakat, hogy le ne hulljon az ételekül
                     hordott béka s vizikígyó; a gerinczen pedig ős anyaként járdal kövér ordas
                     macska, mely termetében kutyával vetekszik, a helybeli galamb-gyarmatot con
                     amore melleszti s a háznál sok kiváltsággal bír.</p>
                  <p>A csárda s környéke élénk és népes, kivált most, hogy vásáros idő van.</p>
                  <p>A «ház alatt», azaz folyosón, nagyszájú leány guggolt a házhéj létráján.
                     Huczfutkája szurokkal szépen kunkorítva, s pofacsontjain a bőr álkörmössel
                     kereken kifestve. Ha az ember ezen arczot közelről vizsgálja: lehetetlen, hogy
                     némi borzadály ne járja keresztűl. Bőre sápadt és ritka, porusait puszta
                     szemmel látni. Ajka rángatag, kedve erőltetett. Szeme merev, pillantóhéja
                     meg-megakad; tekintetében remegés s bizonyos kisérteties van; mi miatt félelmes
                     és visszataszító. De azt ritka ember veszi észre. A piros festék és tettetett
                     nevetés eltorzítja az eredeti bélyeget. Azonban értő szemek ritkán tekintenek
                     reá; az aljnép pedig, mely között forog, nem igen törekszik észrevenni e
                     különösséget. Most egy csinos betyárra pislogott, ki az eresz alatt negédesen
                     tánczolt s ki látni többé nem akarta. Azért keservesen, de hasító nyers hangon
                     kezdé énekelni:</p>
                  <p>Jaj be szennyes a kendője,</p>
                  <p> Talán nincsen szeretője;</p>
                  <p> Adja ide, hadd mossam ki,</p>
                  <p> Úgy sem szeret engem senki.</p>
                  <p>Kopogó, kinek neve félelemben tartá a vidéket,
                     mitsem ügyelt ezen földi hangokra, hanem ujjongató kedvvel rakta a friss
                     magyart, helylyel-közzel markába kapva tarkóját, vagy pofonütögetve szárait, ha
                     vígabb kedve szusszant. Félmagas kalapján darutollbokréta; s széles
                     bársonyszegély feltürt karamján. Mellénygombja apró, mint a koporsószeg, de
                     bőséggel csillog a kihányt sujtás közt, mitől posztója alig kivehető. Ruganyos
                     derekán sárga-piros segesvári kendő; selyemrózsás kostök fityeg ki alóla, s
                     tömött sallangjával fedi a szironyos erszényt. Gyolcs-gatyája bővebb, mint a
                     szerb-rokolya s szárközépen alól kiprémezve háromszoros rojttal. Lobogós
                     ingujja két aczélkart fedez s ajkán kipederve a rákóczi-bajusz. Nyakában
                     pongyolán zsinóros dolmánya, s egy körmönfont nehéz agárkorbács. Jobb kezében
                     csillagos rézfokos árvatölgyfa nyélbe, mit oly gyorsan forgat, mint egy
                     parittyát. Negyednap óta iszik a csárdában, s most indulóban volt Debreczen
                     felé, vásárfiát nézni a lókupeczek közt; de nem tudott válni a
                     vendégmarasztó-tanyától, s egy bucsúzó tánczra megállott, vagy megugrott inkább
                     a folyosó alatt. Három poroszlói czigány czinczogott kedvéhez, kik
                     vendégszerepre gyalogoltak ide; de biz úgy akármelyik czinöntő is elhúzná, mert
                     lehetetlen volt megismerni: nóta-e vagy medveijesztgetés? Kopogó sohse bírált
                     zeneművészetet, hanem ha a sors úgy hozá, eljárta kutyabőrdudán is, uti épen
                     experientia docet. Szeme sírt kedvében, dolmánya módosan repkedett, s oda
                     kurjantott amúgy igaz búsan:</p>
                  <p>Akár iszom, akár nem:</p>
                  <p> Csak betyár az én nevem;</p>
                  <p>míg néhány szájtátó korhelyek szalonnázva nézték a szép legényt, nem is
                     gyanítva, hogy híres lókötővel van ügyök.</p>
                  <p>Egyik vendégszoba rostélyán félve pillogott rá néhány kalmárlegény. Ezen
                     tarkaruhás s illatos Józsefek, nem a tisztes Jákobnak, sőt többnyire Bécs és a
                     pesti kurta boltok szülötti, vásárra küldettek jó remény fejében, hogy mivel
                     hazánk nyelvét félbe, harmadába némileg törték: furfangos szómázzal majd fülig
                     bolondítják az alföldi együgyű vevőket, miként harmadévi kimustrált árúik: az
                     utolsó divat. Most egyszer azonban a füred-poroszlói sár befesté számolásukat;
                     azaz a töltésre lerakva találtattak árúládáik, miknek egy hét előtt
                     Debreczenben kell vala lenniök, s így dolog mi sem lévén, quoniam deus iis haec
                     otia fecit: todzódnak az orrhegyig borotvált principálisuk rovásán. Egyike puha
                     lúdtoll ágyban feküdt, tarkóig lehúzva egy gyapjas hálósapkát, mert azt hitte,
                     hogy meghűté fejét s csúzt kapott. Képén, mint az árvíz, összecsapott a
                     lágypelyhű párna, mit vásár tisztességeül, kékre keményített fejér perkálhajba
                     húzott a lányasszony. Az asztalon szétszórt tarokkártya s krétaszámadások
                     jelelék a nemzeti mulatást, mihez idegen földön sem hitszegők. Nehány
                     halbseitl, alig illetett erős bakarbor itczés palaczkokban (mert Hortobágyon
                     kisebb nincs), s a sonkáról ott hagyott három ujjnyi kövér mutatja, hogy az
                     urak gyomra nem alföldön termett; mit is még inkább igazol ittas tisztitársuk,
                     ki egy falnak hanyatlott széken, állát szügyébe vágva, mód nélkül hortyog.
                     Mellette gőzöl a félbenmaradt pohár puncs, melytől megbődülne a tátrai medve,
                     mert az nem egyéb, mint czitromos ó szilvapálinka arakkal. Arcza vörösebb a
                     pirított kenyérnél, s két oldalra dobasz, mint egy széllapta; de azért ékesen
                     nyalja körül a megkent fürtös haj, mit is még a mult héten utrakelés előtt neki
                     fodrozott egy pesti szőrművész. Három sorsosztályos, kik még lábon álltak,
                     fülhegyezve várták a betyárt, mikor kell puskához kapniok? de látva, hogy az
                     magával bajlódik, insultálni mentek az alvó (nem ugyan oroszlánt, hanem)
                     murmutirt.</p>
                  <p>Requiem aeternam dona ei Domine</p>
                  <p> Et lux perpetua luceat ei, -</p>
                  <p>éneklék az álomhalott felett, de az folyvást horkolt, függvén keze-lába, mint a
                     lőtt rókának, s mit sem hajtván a zúgó legyekre, melyek bőségesen búvtak
                     orrlyukába.</p>
                  <p>Wünsche ich Ihnen</p>
                  <p> Wohl zu ruhen,</p>
                  <p>éneklék ismét dühös tempóban a (nem annyira Bartolo mint) bortoló fülébe, s
                     végre a Schlummerliedet akarták a «Portici némá»-ból, de egyik sem tudta.</p>
                  <p>A betyár, ki a debreczeni cantust igen szerette, megbotránkozva e nyiváta
                     kintornán, betekint egy tisztábbacska ablakkarikán, melyen légy- és üvegrozsda
                     még nem okozott örökre napfogyatkozást. Nagyot nevet s attáz a szuszogó
                     commisra, férfias ép dalban kurjantván közéjök:</p>
                  <p>Álmos vagyok mint a kutya,</p>
                  <p> Nem aludtam az éjszaka;</p>
                  <p> Még az éjjel sem aluszom,</p>
                  <p> Galambomról gondolkozom,</p>
                  <p>s megforgatá hozzá csillogó fokosát. A rőfrend megugrott e pajkos tréfára,
                     mintha török ágyúból lőnék, s maga a csúz fia kivágtatott «mörder» sikoltással,
                     magán hagyva, mint fesch commis-k-hoz illik, ittas barátjukat a vadállat előtt.
                     - Hová, hová héj bugyogós nyulak? - kiáltá hiún széttekintve a betyár; embernek
                     szoktam én szeme közé nézni, ily kákabélű szalma-fráterekkel nincs kedvem
                     kikötni... Mégis molnárlegényt nem láttam tánczolni, folytatá félre vágva hét
                     fontos kalapját; azért, hát ha járnánk egy kállai kettőst, nemzetes lisztlopó?
                     Éretlen búbodra úgyis furcsán illik az a turós-zacskó; - s a hálósipkás fejét
                     vasmarkába fogva, vezette kifelé; ki, minthogy a folyosó végén egy korpás
                     ládába menekült, melyből félig-meddig szokták kiszitálni a lisztet, valóban
                     hasonlíta egy molnárlegényhez. Erre sok nézők vonultak a színpad közelébe, s a
                     betyár nyalkán verte össze pengő sarkantyúját, szembetánczolva az új
                     ballet-mesternek, ki hosszú ing-gatyában, mint az ügyetlen Pierrot, idétlenül
                     és nagyokat lépett a bolhás hideg kövön: - aprózd molnár, kuferczes tempóra, a
                     ki vagy! - odaszólt a betyár, egyet vágva szép barna szemével, - mert
                     sarkantyút verek karmazsin csizmádra, hogy ne rontsd el az igaz magyar tánczot;
                     - s meztelen sarkára gyorsan kezde csapkodni agárkorbácsával, de úgy, hogy csak
                     a csapója csente s vért ne ereszszen. A szerencsétlen commis gyötrelemmel s
                     irgalomesdve nézett ezen műtétel közt a betyárra, mint ő reá kutyaleczkéken
                     saját pudlija, s lehetőségig gyilkosa kedvére igyekezvén járni, egyik lábával
                     úgy letaposta a másikat, hogy fenekére esett. A betyárnak betelt öröme:</p>
                  <p>Elesett a tyúk a jégen,</p>
                  <p> Majd felkél a jövő héten,</p>
                  <p>dallá negédesen, s elfordúlt a kiszenvedett martyrtól, ki azóta rémletes
                     mondákat regél a hortobágyi embernyúzásokról.</p>
                  
               </div>
            <div type="chapter">
               <head>IV.</head>
               <head>(Szállító parasztok.)</head>
                  <p>Az alatt az állás túlfelén négy rakott szekérről dögbőrt bontogattak hevesi
                     parasztok. A felhőszakadás útban érte őket s a tiltúl fedett málha fenékig
                     ázott. Most a felső bőröket kezdik teregetni a földre, állásra s
                     vendégoldalakra, mert még egy keserves napi járó Debreczen, noha csak négy
                     mértföld s ha a holnap meleg lesz: végkép összepállik az egész teher.</p>
                  <p>Négy pipás fuvaros dolgozott morogva, s köztük egy úti felügyelő, ki úgy
                     látszik, fösvény gazdát szolgál, mert kopott ruháit még az insurrectio korában
                     viselték. Kérges májbőr csizma, szükség esetében dobnak használható; toprongyos
                     kék nadrág, itt-ott zsinórfoszlányokkal, miket megfordításkor fehér czérnával
                     varrtak fel; repedt, tarka karton, pruszli óngomb s fakó bársonypaszománynyal,
                     kidőlt-bedőlt kalap, s molnárszín rekli, melynek gallérjáról leszakadt a
                     posztó, babos öltésekkel mutatva az enyves bélésvásznat. Arcza sovány és
                     kedvetlen, haja gubanczos, jelével a sok munka miatti elhagyatottságnak.
                     Sopánkodva néz szét az ázott bőrökön; s hévvel szorgolja morgó furmányosit, de
                     tette úgy látszik, inkább szolgai félelem, mint szíves jóakarat.</p>
                  <p>- Bizony, nem rakjuk mi egy pint boron alúl Herkópáternek sem - mond az egyik
                     paraszt nekinyújtózva görnyedezéséből - mi csak fuvarozni szegődtünk, nem
                     dajkálni a dögbőrt, mint egy himlős gyermeket. Elég baj nekünk, hogy az ég
                     leöntötte; nehezebb a terih.</p>
                  <p>- Biz én se bánom, ha olyanná ázik is, mint a főtt tarhonya; mért nem adott
                     hozzá elég takaró gyíkinyt Tógyer gazda - mondá ingerülve a másik, miközben
                     levágta kezéből a terítendő juhbőrt.</p>
                  <p>- Hiszen mit csináljak Löbl zsidóval, mikor csak felényit akarok vétetni, mint
                     kellene, mégis mindig lehúz belőle - válaszolá a szegény felügyelő.</p>
                  <p>- Aztán látja Tógyer gazda, Löbl Simon sohsem fizet annyit, mint keresztény
                     ember - közbeszólt a harmadik fuvaros - minden mázsát olcsóbban kiván
                     tizennyolcz krajczárral s könnyebb a lelkének, ha lyukas huszast vagy régi
                     kétgarasost adhat fizetéskor.</p>
                  <p>- Pedig mennyi kincse, háza, családja. Tavaly, hogy nyíréskor terhet vittünk
                     neki, a pesti dunaoldalon tele volt gyapjúval három bagazinja.<hi
                        xml:id="_ftnref9">[9]</hi>
                  </p>
                  <p>- Egy szó mint száz, a bőröket ki nem teregetjük két pint boron alúl, punctum -
                     mondá határozottan a negyedik.</p>
                  <p>- Ugyan, honnan adjak? - felelé panaszlólag Tógyer; magam sem ihatom két hétben
                     egy meszelyt.</p>
                  <p>- Számítsa be kend a gazdájának.</p>
                  <p>- Puff, ugyan ismerik kendtek Löbl Simont? - Majd annak lehet ilyest
                     beszámítani. Még a kárt is kifogja béremből, mit bőrében az eső okozott.</p>
                  <p>- Hát mennyi a bére Tógyer gazda?</p>
                  <p>- Kilencz váltó forint minden hónapra, de négy vasárnapért lehúz harmincz
                     garast.</p>
                  <p>- S mi kendnek a dolga?</p>
                  <p>- Lótok, futok, tudakozódom, hol s mit lehet féláron megvenni? falukban
                     fürkészem, kutatom: melyik szegény van szorult állapotban, ki nem képes adót
                     vagy füstpénzt fizetni? kinek nincs sóravalója, vagy nem birja halottját
                     temetni? s ha tud mit eladni: hirt adok valamelyik fiókhajhásznak, ki az ő
                     kezére van fogadva. A nemes urakhoz más sáfári járnak. Azonkívül vásárokra
                     küldöz. Repcze-, dohány-, gyapju- s dögbőr-szállítással bajlódom, de csak magam
                     vesztére, mert ha legkisebb romlik, vagy valamiben egy pár lat hiány van: bérem
                     bánja meg. Sokszor hamisan kellene esküdnöm, hogy ez vagy amaz paraszt
                     megcsalta, de azt nem teszem. Különben nyugtom soha sincs s az év nagyobb
                     részében országúton lakom.</p>
                  <p>- S mindezt kilencz forintért harmincz garas hijján! No nem csodálom, hogy oly
                     rongyos tiszt kend.</p>
                  <p>- Még így sem öltözhetném magam emberségén. Ezt egy kurta nemestől exequálták
                     Löbl Simonnak, kire csalárdul ráfogta, hogy az anyadohány közepét penészes
                     sarjúval rakta meg. Akkor nekem ajándékozta; még csodálkozám rajta; s fertályév
                     végével beszámítá tizennyolcz forintba.</p>
                  <p>- Tályog ölje meg a szakállas kecskéjét - mond fölindultában egyik furmányos; -
                     hát mért nem lökte kend vissza rongyait?</p>
                  <p>- Akartam, de nem fogadta el. Azt mondá: hogy már elviseltem s mit az ember
                     egyszer megveszen, nem adhatja vissza.</p>
                  <p>- Mért nem hagyja kend ott szolgálatját?</p>
                  <p>- Puff! megint nem ismerik kendtek Löbl Simont. Lehetetlen tőle szabadulnom.
                     Hamislelkűséggel mindig adóssá tesz, s ha elhagyni akarom, azt mondja,
                     szolgáljam le elébb, a mivel tartozom, különben visszahozat a szolgabiróval,
                     megkötöztett, botoztat, felakasztat, mint szökött cselédet, mert neki zsebében
                     van a szolgabiró.</p>
                  <p>- Hogy néz ki az a kend Krisztustagadó hóhérja?</p>
                  <p>- Kurta, veres haja, szemöldöke, kerek szeme, szeplős pofái, nagy szája, mely
                     mikor nevet, nem istenigazában nyúlik el, hanem két vakszeme felé húzódik.
                     Bajuszt, szakálat nem hordoz, minden kétnap megborotválkozik s máskülönben is
                     szépen jár. Politurás fekete mankót hord, mert ballábára bicczent; pedig az
                     ördögnek is sántája legrosszabb.</p>
                  <p>- Mi csak a neve?</p>
                  <p>- Löbl Simon.</p>
                  <p>- Soh’se felejtem el.</p>
                  <p>- Fel kék irni minden falu farkán s akasztófára, hogy ne kapjon furmányost
                     magának - jegyzé meg egyik paraszt, miközben kusztorájából<hi
                        xml:id="_ftnref10">[10]</hi> a lucskos bagót tenyerébe verte.</p>
                  <p>- Jövőre megkérdem, ha terhet vállalok, s Löbl Simon névre aranyért sem
                     szállítom mázsáját.</p>
                  <p>- Én is, én is - mondák a többiek.</p>
                  <p>- Most pedig két pint bor nélkül is segítek Tógyernek.</p>
                  <p>- Én is, én is - követék a jószívű parasztok, s a teregetést teljes akarattal
                     folytaták.</p>
                  <p>Mellettük egy füredi nyereggel tölt szekér állott meg, négy, széltében fogott
                     öszvér fajta lóval. Szegény állatoknak hasán felül ért a sár, víz s
                     agyagcsatak. Mindnyája reszketett, mint a hideglelős; patkótlan körmeik ide s
                     tova csusztak a bizonytalan sárban, s mig gazdájuk kezdé vetkeztetni a
                        törtszíjhámokból, kétkedő hiszemmel
                     tekintgettek hátra: vajjon kapnak-e egy marok üszögös ocsút<hi
                        xml:id="_ftnref12">[12]</hi> abrakúl, mi csak két esetben illetheté őket, ha
                     menyasszony alá jártak, vagy nagy út, azaz három-négy mértföld állt
                     előttük.</p>
                  <p>- Gombolja ki kend azt a csára lógóst földi! mert elesik - mond egyik bőrterítő
                     paraszthoz az irhaködmönös, vidám rövid ember, ki egy személyben kocsis, gazda,
                     szíj- és kerékgyártó, s baromorvos szokott lenni lova s szekerénél; különben
                     pedig nyeregcsináló Tisza-Füreden.</p>
                  <p>- Ugyan hurkadtak a csikók, tán sokat hajtják kendet katonaforspontra? - felelt
                     a megszólított földi, miközben a lihegő mártyr istrángját lehányta.</p>
                  <p>- Hurkadt biz’ a bátya; pedig nem Jó’sa telelteti. Nagyon megrángatja ez a
                     locsogó a jószágot, hanem úgy kell neki, mért nem lett pappá? mindjárt vetek
                     egy kis magvas pelyvát. - És valóban elkészülvén a kifogással, saraglyához
                     fordítá a fáradt vándorokat s hitvány ocsút tölte egy vászonzablóba; maga
                     pedig, mint ki dolgát végzé, ácsorogni ment a bőrteregetéshez s farán
                     hátravetett kézzel szóba állott.</p>
                  <p>- Facsarjátok ki kendtek legalább a nagyjából; hisz így meg nem szikkad
                     itéletnapjáig - mondá igazítólag azoknak, csak hogy hibát találjon mások
                     dolgában, mit szenvedélylyel szokott keresni. «Kefurt»<hi xml:id="_ftnref13"
                        >[13]</hi> kiálta azonban egy lompos kuvasznak, mely a szekér alá
                     sompolygott s egész kényelemmel kezde rágni két-három lenyúlt bőrt.</p>
                  <p>- Tán nem ettünk gombát, mondá az egyik paraszt, ha facsarnánk, mind paczal
                     lenne ez, s karácson napjára sem lennénk vele készek.</p>
                  <p>- Hanem szép egyenlő, s világos vérveres bőrök, mintha mind egymásért döglött
                     volna meg ez a nyáj, folytatá a füredi ködmönös.</p>
                  <p>- Ép azért nincs rajta az isten áldása, mondá Tógyer félig hallhatóan, s
                     ráverte fejével, mi ő nála meggyőződés jele.</p>
                  <p>- Hogy hogy Tógyer gazda, mit ért kend e gyanús gondolattal?</p>
                  <p>- Hát azt értem biz én, mondanám is nem is... folytatá az ügynök, kétkedőleg
                     vakarva tarkóját, melyből látszék, miként fontos vagy félelmes történeten
                     jártatja emlékét.</p>
                  <p>- Csak ki vele bátran, biztatá az egyik hevesi furmányos, bizony tartok tőle,
                     hogy Löbl Simontól nem meri mondani.</p>
                  <p>- Magam is rá mernék fogadni, hogy Tógyer gazdát ilyesmi bántja, erősíté a
                     másik bőrterítő paraszt.</p>
                  <p>- Hja, de ha az ember egy vagy más bünt bizonyosan nem tud, még sem illik ám
                     felebarátját agyon rágalmazni.</p>
                  <p>- No Tógyer, azt ugyan meglőtte. Hát felebarát az a vörös Judás Eskiriótes?<hi
                        xml:id="_ftnref14">[14]</hi> mondá ingerlőleg az egyik.</p>
                  <p>- Osztán a ki haszonhajtó cseléddel úgy bánik, arra nincs rágalom. Én arról
                     mindent elhiszek.</p>
                  <p>- Mi is! mi is!</p>
                  <p>- Ha már annyiban tölt, hát elmondom.</p>
                  <p>- Halljuk, halljuk!</p>
                  <p>- Biz ezek a juhok nem természetes halállal multak ki.</p>
                  <p>- Mit mond kend? - hát hogyan?</p>
                  <p>- Hm!... patkányméreggel, vagy ha nem azzal is, de mindenesetre méreggel.</p>
                  <p>- Elment a kend esze? Kié volt ez a nyáj?</p>
                  <p>- Gyapjasy uré, ki a Nyiren lakik.</p>
                  <p>- No mert igaz, hogy sok fejlágyára esett urakat hallék már, de olyat még nem,
                     ki saját birkáit patkányméreggel ölje meg.</p>
                  <p>- Ne értsen kend félre földi, hiszen ki mondja azt?</p>
                  <p>- Beszéljen hát Tógyer gazda világosan.</p>
                  <p>- Van Pesten egy Márk nevü orvos, beszélé Tógyer, zömök, alacsony termetü,
                     bajusztalan. Szeme sem jól áll, isten óvjon tőle. Pesten ugyan hirlik, hogy
                     tudós egy ember, de biz én úgy hiszem, rosszabb az ördögnél.</p>
                  <p>- Márk? király-utczában a kávéház felett, második emelet, zárva tartott
                     csengetyűs ajtó- és kancsi szolgálóval? kérdé meglepetve a füredi ködmönös.</p>
                  <p>- Igen, igen; a garádicsajtó mocskos, s neve kopott bádog táblán vörössel
                     felirva.</p>
                  <p>- Nem rég valék nála, hogy Pesten fenjártam. Lajos urfi küldött húsz sámsoni
                     dinnyét, s két bál bogáti jó dohányt az ebugattának, mikor odavittem, csak egy
                     üveg papramorgót sem adott.</p>
                  <p>- De mi köze Márknak a Gyapjasi nyájával? kérdé egyik hevesi furmányos.</p>
                  <p>- Doktor Márk adós volt Löbl Simonnak. Tartozása régi lehetett, s maga rossz
                     fizető, mert sokszor vittem neki levelet, s Löbl mindig azt mondta, hogy pénzt
                     fogok hozni, de a doktor mindig azt felelte, majd beszél az úrral.</p>
                  <p>- Hogyan hordhat Pesten levelet falunjáró hajhász? jegyzé meg a másik.</p>
                  <p>- Télen, ha a gubacsszállítást végeztük, Pesten lakom nála egy kályhalyukban.
                     Azalatt, vagy nyári fenlétemkor, késő estve, ha már raktárakban dolgozni nem
                     látok, tőlem szokott küldözni sürgős leveleket, mikre aztán reggel izenem be
                     hozzá a választ. Nyárban hagyján, de nagy hidegekben sokat szenvedek. Hóban,
                     vízben, sötétben rossz csizmámmal járni nagyon bajos, mert legtöbbször Ó-Budára
                     küldöz, vagy külvárosokba, hol nincs kivilágítás. Sokszor, ha nincs otthon, a
                     kit keresek, azon módon kell haza fáradnom, mert krajczárom sincs, hogy ser-
                     vagy bormérőben egy félmeszely mellett megmelegedhetném. De ha megkapom is,
                     kihez irást viszek, gyakran sokáig, s többnyire kapu alatt, vagy hólepett
                     tornáczon kell válasz után ácsorognom, egy háznál pedig mindig éjfél után
                     várok, mert onnan egy ember velem jön Löblhez, s ilyenkor egy nehéz fekete
                     ládát kell előtte vinnem.</p>
                  <p>- S mi lehet a nehéz ládában?</p>
                  <p>- Néha talán ezüst vagy afféle, mit nagy uraktól hordanak zálogba, de azt
                     hiszem lopott drágaságok, mert gyanús személyeket látok a házhoz bejárni, aztán
                     Simon zsidó is mondá már vagy kétszer: Tógyer, nem szükség ám idegennek tudni,
                     mit fürfarag a becsületes ember.</p>
                  <p>- Miért nem jelenti fel a pesti kapitánynál? kérdezé a füredi ködmönös, kit a
                     dolog nagyon kezde érdekelni.</p>
                  <p>- Puff! Mert nincs bizonyságom, s Löbl nem ereszt be, hogy szemtanu legyek, ha
                     a ládát nyitják. Aztán mindig mondja: neki zsebében van törvény és igazság...
                     De majd el is térünk doktor Márkról.</p>
                  <p>- Igaz, hát adós volt, s Löbl sürgette?</p>
                  <p>- Igen. Egyszer gabonát szeleltünk forgó malomrostán, egyik magazinban. Simon
                     zsidó az ajtóban állott, s Márk doktor vaktából arra talált jőni. Tetteté,
                     mintha igen sietne, de Löbl nem oly ember, ki előtt a dolgot el lehetne ütni.
                     Szépen elsétált, karját karjába ölté, s kezdte mocskolni hazugságaiért, hogy se
                     nem jő, se nem fizet, se kamatot nem ir. A doktor fenyegette őt, hogy épen
                     kamat miatt rugott tartozása ötszázról tizenháromszázra. Simon zsidó szidta, az
                     el akart menni, ez megfogta, amaz felpattant, Simon csalárd csavargónak nevezte
                     a doktort, a doktor uzsorás hunczfutnak kiáltotta Simont, s ránczigálták
                     egymást, miközben Löbl elejté mankóját. A dunaparti fattyuk sarkokba röhögtek,
                     a lármára itt-ott ablakot nyitottak, s a két zsidó a Béla-utczába tért. Tán az
                     ó-testamentomi frigyládát tartják ott, mert oly csendes békén jöttek vissza,
                     mint egy jó házaspár. Márk jó éjtszakát kivánt a «csavargó csalárd» titulus
                     fejében, Simon pedig mondá: «holnap tiz órakor!» s megsüvegelé a
                     lehunczfutozásért. Másnap parancsolá gazdám, hogy vele menjek. Ilyenkor távolba
                     kelle kisérnem, mert különben észrevették volna, hogy a rongyos inas hozzá
                     tartozik. Márk doktorhoz mentünk. A garádicsajtón kicsuktak, hogy várjak künn,
                     míg hínak. Ők bementek az első kék ajtón, mely a fedett folyosóról nyilik.</p>
                  <p>- Tudom, tudom, közbevág a füredi ködmönös, kinek szinte düledt szeme a
                     figyelem miatt, én is oda nyiték be, midőn dinnyét vittem. Márk török csuhában
                     ült egy apró fióku nyitott tálas előtt, melyen
                     bankóforma czifra papirosok voltak szélyel rakva. Talán, a mint mondják, olyan
                        vadbanknóták. Az igaz, kiszidott, hogy reá
                     nyitottam, de a kancsi leányt is, hogy a garádicsot nyitva felejtette.</p>
                  <p>- No hát én ott vártam, folytatá Tógyer. Mintegy félórára jött a kancsi
                     szolgáló, kezében egy kosár hus-, zsemlye- s zöldséggel megrakva, mit az
                     ebédhez vásárolt. Kikereste kulcsát, a zárt kinyitotta, s mérgesen rámnézve
                     becsapta az ajtót, mert mindig durczásabb a bőjti boszorkánynál. De egy fő
                     saláta a küszöbhöz esett, melytől nem szaladhatott rá belől a lövőzár. A kancsi
                     hátrament főzni a konyhába, magam pedig a kék ajtóhoz sullogék hallgatni,
                     vajjon melyik zsidó veri a másikát?... Koránsem! Szépen számolgattak. Márk
                     doktor mondá: Ezer ötszáz bőrért fizet Simon per nyolcz garas, 600 forintot.
                     Kap érte per két frt 3000-et. Fuvarbér száz forint, így az összes nyereség 2300
                     forint; ebből levonva adósságomat, még 1000 forinton osztozni fogunk. Mit
                     törődöm mások bőrszámításával? gondolám, visszasettenkedve a lépcsőhöz, s
                     behuzván az ajtót, kizártam magamat. Alig egy miatyánkkal aztán kijött Simon
                     zsidó, s hogy előtte vigyem, kezembe adott egy félrőfnyi gömbölyű pakétát, mint
                     a fa oly keményt, melynél nem vastagabb egy dragonyos karja. Utban tapogatám,
                     vajjon mi lehet? Érzettem közepén kétfelé van szelve, de nem tudtam sehogy
                     kitalálni. Kapunk alatt gazdám átvevé, s többé nem láttam. A mely házban
                     laknak, van egy új baromorvos is. Szegény, de jó ember, sokszor kapok tőle
                     ezüst tiz krajczárost, ha aprós dolgait elvégzem. Másnap jókor, ez falura ment,
                     egy uraság jármos ökreihez. Ha Gyapjasi ur tiszttartója keres Heves
                     vármegyéből, mond nekem konyhámban, a mit visz, nyissa ki előtte, s ideadta az
                     ajtólakat kulcsát, mint másszor sok ízben, ha ott valék Pesten, mert cselédje
                     nincsen. Reggel öt órakor vizet vittem gazdám pitvarába. A hátulsó garádics,
                     mert elűl sohasem szabad járnom, a baromorvos ablakánál jő fel, s láttam az
                     asztalon két patikás csuprot bekötve, s egy kis darab irást. Hat órakor hozzánk
                     jött Márk a főgarádicson, ép az udvaron sepertem. Kilencz vagy tiz perczig sem
                     igen volt Löblnél, s aztán láttam a folyosón, mely félig elnyelte, a kis
                     garádics felé. A szegletig ugyan, hol a baromorvos szállásol, be nem értem
                     szemmel, de úgy tetszik, mintha későre ért volna hozzám az udvarra, s gyanítám,
                     hogy a baromorvos konyhájában kalamolt, köpenyegjét egész nyakáig befogta, mert
                     esős idő volt, nem láthatám, viszen-e valamit? Kilencz óra tájban eljött a
                     Gyapjasy tiszttartója. Felvezetém oda, s nyitva találom a lakatot. Márkra
                     gyanúm támadt, mert a kapun senki más be nem jött. Azonban nem volt semmi baj.
                     A tiszttartó ráismert a juh-prezivitára, mert
                     már többször is vitt. Gondoltam, vajjon nem cserélte-e ki a gyógyszert Márk? de
                     miért tenné? igazítám magam. Különben a konyha mindig üresen állt; a szoba
                     becsukva, semmi vizes nyom az esős időben, itt nem kotonászott senki, nyugtatám
                     magamat, az ifjú úr maga feledé zártalan lakatját. Öt-hat nappal reá én
                     lejöttem Pestről az uram dolgában, lent is maradtam, hogy itt ért a debreczeni
                     vásár. A mint Löbl dögbőreit hordatom össze fiókhajhászoktól, egyszer levelet
                     ir, most szerdán egy hete, hogy a Gyapjasy pusztáján 1500 bőr van. Nyúl Iczik
                     fizesse ki nyolcz bankó garasával, s a többivel együtt vigyük
                     Debreczenbe...</p>
                  <p>- Ki az a Nyúl Iczik?</p>
                  <p>- Csaplár és orgazda a hangyási csárdán. Gyöngyösön laktában nyúlbőrbe huztak
                     egy macskát a legyes diáksüldők, s kertjébe ereszték. Míg kergette, leányát
                     elszökteték. Azóta Nyúl Icziknek hijják. Ahun látják kendtek a vermek
                     irányában, lovát abrakolja, nem hiszem, hogy az is igaz kézen került hozzá.</p>
                  <p>- Be sunda egy zsidó, szeplős mint a pulykatojás, s szeme öklel, mint a
                     vasvilla.</p>
                  <p>- Nos, nos..., hát a tiszttartó?</p>
                  <p>- Panaszkodott a hallatlan dögről. Igaz, a környékben nagyon veszett ez a
                     birkaféle, de máskor, mondá, használt a pesti por. Talán az a hibám, hogy
                     keveset hoztam, mert míg tartott benne, a só közé hintettem, állítá a juhász,
                     olyan vidám volt minden fia, mint az új menyecske; de hogy a por elfogyott,
                     neki szomorodtak, egyik esett a másik után, s a mi a legcsodásabb, a gyengéje
                     utoljára maradt, pedig egy sem döglött vértályogba... Itt a Márk látatlan keze
                     dolgozott, gondolám, de mondani nem mertem, mert tanu nincs, sem nem láttam
                     tisztán, hogy ráesküdhetném. Löbl azt mondaná, hogy adósságomtól akarok
                     megszökni ily rút rágalommal, s hogy lenne hitelem, mikor mindig mondja:
                     zsebemben van az igazság és törvény. Pedig fejemet teszem, hogy a hozzá vitt
                     pakéta két meghamisított patikás csupor volt, melyekkel Márk doktor reggel hat
                     órakor kicserélte az igaziakat.</p>
                  <p>- Ily bünt Zöld Marczi nem teve, mondá egyik paraszt. Becsületes embert
                     húszezerig rontani, hogy magának ezerháromszáz hasznot csináljon.</p>
                  <p>- S a jámbor marha tilokus hirét becsületét csúfságra kitegye, jegyzé meg a
                     másik.</p>
                  <p>- Szerencsétlenségbe döntse, tömlöczbe keverje, vagy épen varjak torára
                     juttassa! egészíté ki a harmadik.</p>
                  <p>- De hát általában nem volt módja másképen fizetni.</p>
                  <p>- Dehogy nem, van annak, de pénz az istene. A mit egyszer bezár, szem hozzá
                     sohasem fér, úgy ül rajta mint az elátkozott sárkány.</p>
                  <p>- Csak nem fér fejembe, töprönködék a füredi ködmönös, hogy küldhet Lajos úrfi
                     egy oly sátányremondának sámsonyi dinnyét és jó bogáti dohányt!</p>
                  <p>- S az a juhgyilkos czimbora, hogy kivánja a bőrt nyolcz bankó garasért, mikor
                     egy forinton, huszonkét garason egyre-másra veszik?</p>
                  <p>- Gyapjasy úr Pesten megszorult tavaly. Egy idegen ifjú adósságit akarta
                     fizetni, kit a Dunából fogtak ki, miután beugrott. Löbltől vett föl pénzt három
                     vagy négy hétre s akkor köté Simon a contrectust, miszerint Gyapjasytól hevesi
                     jószágán tiz évig minden dögbőrt harmadrész áron kap.</p>
                  <p>- Féreg egye meg elevenen a vörös koppasztóját! mondá teljes szivből egy
                     fuvaros.</p>
                  <p>- Hallgassa meg isten a kend igazságos átkát, folytatá a másik.</p>
                  <p>- Hallgassa meg!!! kivánák mindnyájan kalapemelintve a gondviselés iránti
                     megnyugtató hittel.</p>
                  <p>És itt ünnepélyes csend lőn a jobbágyok között, kik öt-hatodíziglen öröklék az
                     árvaságot s nyomort, kik szenvedő apáktól vették át a türelem vérező országát,
                     s kiknek átok vagy megnyugvás jutott hitvány ellensúlyúl a hatalmas bűnök
                     ellenében. Mint minden ily esetnél, megrendűltek a mesterséges vétken, mely
                     közöttök nem létez, melynek szövényes hálóit kivetni nem értik, s melyhez
                     szivök nincs elfajulva, mert elég neveletlenek ugyan rosszra hajlani, de nem
                     elég neveltek, hogy a bűnben művészek legyenek. Jól tapasztalják ők, miként a
                     csavargó törvény gyakran kikerüli a nagy vétkezőt, s azért kit a vallás mutat,
                     egy biztosb fenségtől kérnek büntetést. Ki tudja, ha természet útján nem érik-e
                     borzasztón-valóvá az együgyü népies átok?</p>
                  <p>A füredi ködmönös szétnézett szekerén, minő pusztulást tőn a fellegszakadás.
                     Harmincz nyerget hozott vásárra, mikről mezővároskájok országos hírben áll.
                     Egyszerű kápás nyereg, tört szíjjal átfűzve még az ó lőcsei formára, de hajlása
                     igen tökéletes, egészen termethez van vágva, s ha jól használtatik, a lovat nem
                     rontja. Most elővett abrakos zsákjából egy karcsú piros-szattyán nyerget, mely
                     gondosan hurkákra volt varrva, mint a miskolczi paplanok. Szattyán szélén
                     csákány és vadászeb, s tulról a füredi torony kiverve gombostűnyi réz szegből,
                     de ezekre magyarázat kell, hogy az ember rájok ismerjen. Kápája kisded és
                     kaczkiás, azaz tele metszve csillagokkal, a nyeregfőn pedig ötágu korona, nagy
                     névbetűivel a tulajdonosnak. A mű csinos, könnyű s erős egyszersmind; valóban
                     dísze mesterének, de nem volt még iparkiállítás, hogy bemutathatná a hideg
                     nemzetnek. Ezt huzá ki mondom az abrakos zsákból s örvendve, hogy zápor
                     martaléka nem lett, hetykén mondá a furmányosakhoz:</p>
                  <p>- Már ez aztán kitesz magáért. Egy hibás öltés sincs piros szattyánjában. A
                     király ráülhet koronázásában. De Lajos urfit meg is illeti ám.</p>
                  <p>- Ki a kend úrfia, hogy csak azzal áll elő?</p>
                  <p>- Ej ha ebugattát, hát nem ismerik kendtek Lajos úrfit?</p>
                  <p>- Hiszen, ha azt nézzük, annyi Lajost lát kend, mint a nádi veréb.</p>
                  <p>- De ezt, épen ezt, és nem mást értek én.</p>
                  <p>- No hát azt, épen azt, kiről kend cseterál,
                     nem tudjuk, ki fia.</p>
                  <p>- Hisz azt én sem tudom, de magát...</p>
                  <p>- Mondjuk: nem ismerjük.</p>
                  <p>- No bizony salavári ficzkók. Kérdjék meg csak bent a nemzetes uramat,<hi
                        xml:id="_ftnref19">[19]</hi> bezzeg tudja ám ő, hogy dobaz pugyillárist
                     hordoz Lajos úrfi. Minap is egy szálig kifizette, mit a kócsi indzsellérek
                     harmadnapig szekerestől lovastól ettek ittak, mulattak és törtek. Mikor ide
                     kint van, okos bolond neki megy a bornak, mint a csordakút, mindig ő a gazda.
                     Egyszer, ezt nem láttam, szóbeszédből tudom, maga alól odaadta paripáját egy
                     szállító embernek, kitől Kadarcson két lovát ellopták. Máskor meg egy koldus
                     állott az útfélen jankli nélkül zivargó időben, s köpenyegét veté neki a
                     kocsiból. Mondja is gyakorta, ha úgy szóra hozzák, hogy a népet igen szereti,
                     hogy annak állapotja sanyarú, annak változni kell s ő hazájának él.
                        Szentgyörgyszabadságkor a nyergem el nem
                     kelt s biz ő kifizette igaz árán mind két forintjával, mert a házam eldobolták
                     volna. Aztán meg kiosztá a talyigások közt, azért ajándékba viszem ezt a
                     nyerget, tudom, kedves leszen, mert mit a környékben nevezetest kapni,
                     mindenből szeret. Taval...</p>
                  <p>- Mégis, ki hát az a Lajos úrfi?</p>
                  <p>- Nem tudom én atyafi, felele a ködmönös, Debreczenben lakik a táblás
                        uraknál, vagy ha nem lakik is, kardosan jár
                     mint ők, s az utczán is köztök sertepertél.</p>
                  <p>- Tán lelte azt a sok ezer forintárú pénzt, hogy úgy szanaszét hányja mint a
                     Csáky szalmáját?</p>
                  <p>- Van annak mindig, erősíté a nyeregcsináló. De nem is kiméli kivált vászon
                     cselédeknél, mert azt nem tagadom, hogy hamis kurafi.</p>
                  <p>- Szeret járni az asszonyfélék után?</p>
                  <p>- Mindenütt kergeti. Neki mindegy, alacsony, magas, szőke, barna, köpczös vagy
                     nyurga, csak takaros legyen.</p>
                  <p>- Fikkom a lelke, bizony jó posztóból szabták a nadrágját.</p>
                  <p>- A látóképi leányasszonyt is mindig hajhászta, a kit Szoboszlóra vittek
                        németszóra.
                  </p>
                  <p>- Dejsz ott nem is esnék porba pecsenyéje.</p>
                  <p>- A rossz nyelvek aztán sok mindent beszélnek, folytatá a nyerges fejét
                     megcsóválva, de én nem hiszem.</p>
                  <p>- Példának okáért?</p>
                  <p>- Emberszólás nem igaz mondás, jobb hallgatni vele.</p>
                  <p>- No csak mégis. Hiszen kend nem félhet tőle, mint Tógyer gazda a vörös
                     kopasztótól.</p>
                  <p>- De a magyar szópéldában mondja: jótett helyébe jót várj. Lajos úrfi nekem
                     jóltevőm, az isten áldja meg, s rossz kutya volnék, ha megugatnám.</p>
                  <p>- Igaza van földi, mondák a többiek. Simon zsidó, óh az egészen más. Ki másokat
                     szeret, s a szegényen segít, ha hibázik is, nem lehet rossz szivű.</p>
                  <p>A nap az alatt hanyatlott, s messze nyujtá az épületek árnyát a sík
                     pusztán.</p>
                  <p>Egy hosszú ernyős szekér jött ki az állásból, mely alá egyenkint szöktek a fent
                     megijedt komik, hogy kefélt fogukat ott ne kelljen hagyni, az embernyuzó betyár
                     szivességéből. A puncsos morph tulipiros képe szépen kivirított az ernyő
                     tunneljéből, mint egy kettémetszett veresbélü dinnye. A szekér elindult, a
                     műkedvelő Pierrot pedig hátul kivágta a gyékényt, s a nyilásán kidugá ijedt
                     képét mint egy rosszúl festett mumia, hogy jókor megláthassa, ha a betyár
                     utánok rugtatna.</p>
                  
               </div>
            <div type="chapter">
               <head>V.</head>
               <head>(Kátay, Kopogó, Nyúl Iczik, Pisze Pista, Harangi talyigás.)</head>
                  <p>Az alatt több teherszállítók kezdtek kászolódni, kik az éj folytában még
                     Debreczenbe törekedének.</p>
                  <p>Alább a válúnál néhány csámpás lovat itattak; a híd túlsó farkán pedig negyven
                     szilaj marhát hajtott be két gulyás, melyek öklelő szarvakkal, farokat
                     felhányva szöktek odább-odább a hajigált bot előtt.</p>
                  <p>Most az ambitusra lépett nemzetes Kátay uram a
                     korcsmáros. Fejérvári félselyem-kalapja reggeltől estig, tehát épen most is
                     szürkülő fején ül. Télnyáron zöld magyar nadrágot s ugyanolyan dolmányt visel,
                     három sor ezüst vagy selyem somgombra, hogy mint előkelő polgár, sorsához
                     illetőleg, különbözzék a «kékbeli embertől».
                     Kordoványcsizmája, bár kissé koszlott, nyalkán fényesítve kindruszszal, s
                     mivelhogy sem ünnep, sem keresztelő nincs, a városba pedig csak holnap menend,
                     nem az ezüst sarkantyúst húzta fel. Se baj, az aczél még jobban megteszi, mert
                     ha a láb alá akadt komondorba vágja, úgy behat, hogy tova riadtában csizmástól
                     lerántja. Nyakkendője hollószín marczellin, ránczbaszedett csokrú, nagy és bő,
                     melyben kényelemmel lakik a vastag nyak. Alá, kisebb fehér perkálkendő van
                     kötve, melynek felrésze keskeny szegélyként fehérli torkát köröskörül. Mellénye
                     virágos fekete levantin, (Sáska uram műve) sajtolt szarúgombbal, miknek ketteje
                     felül nyitva áll, hogy kifityegni hagyja a szennyecske fodrot. Szemei aprók, de
                     mérgesek; arcza elég czirmos a puszta szelétől s mig fakó bajusza ázsiai ajkát
                     eresz alatt tartja, terjedelmes álla szépen benne ül a levantin tekercsben,
                     levén negyednapos szakálnak miatta borostához hasonló. Szájában széles,
                     szilkeforma tajt füstöl, mely maga ugyan piszkos, de kupakja annál mocskosabb,
                     szára pedig másfél éve szortyog.</p>
                  <p>Ablakából látta gulyásait s kijött az asztaltól, melynél ármálisában
                     gyönyörgve, ebéd óta borozik, hogy gazdai tisztét folytassa, azaz: van vagy
                     nincs, hibát találjon mindenben.</p>
                  <p>- Mondtam, a ki csinált! ne üsd a jószágot, - kiált a gulyáshoz, alig tekintve
                     szét barmai közt - már látom, megint szarvok közé hánytál. Az üstöke tövig
                     lebotozva; annak a hódas negyedfű tinónak meg letörted a fülét.</p>
                  <p>- Törte biz’ a gálya... - morgott a gulyás, megtoldva szavait érthetlen
                     szitokkal, s botját oly haraggal vágta a marha után, hogy a sárból mint rugony
                     felpattogott, mert szégyenle vásáros idegenek előtt pironkodni.</p>
                  <p>- Térítsd meg azt az ökröt, hé!... Ne menj rá, hadd igyék! - kurjantá
                     folytatólag Kátay szükségtelenül, mert a gulya sem inni, sem futni nem akart.
                     Bizony mind a nagyját válogattad, ördög ter......, pedig mindig mondom:
                     satnyákat vásárra - türelmetlenkedék továbbá. - Már csak verjétek be ide az
                     akolba, s holnap estig be legyen állítva a barompiaczra, hogy megheverhessen,
                     míg vevője kerül, - fejezé be gazdai tisztét s neki hasalva a kőfalkönyöklőnek,
                     ujjtövig vájt bele a kormos szilkébe.</p>
                  <p>Lent a vermek irányában Nyúl Iczik lova abrakolt, pongyolán kigombolva
                     egyfogatú bikkfa szekeréből. Tisztán kefélt, kisded, de gömbölyű, jól tartott
                     sárga ló; Iczik kegyencze, öröme, dicsősége. A zsidó, ki mióta Lembergből apja
                     kiszakadt, soha ruhát nem vőn, rongyos tafota kaftánban, csüngő csepüs
                     hunczfutka és asztrakán kalpaggal s hátratett kezekkel köröskörül járta, míg
                     evett; s hátulról, arczélben vagy szemközt gyönyörködött benne. Most farát
                     veregette, majd üstökét húzá; körmével vakart ki szőréből itt-ott apró
                     sárpecsétet, s tógája zsebéből jól szelelt árpát markolgatott neki, hizelgő
                     szavakat motyogván kanihoz.</p>
                  <p>A tánczos betyár megunván a hosszas dáridót, útjára indula, mit gyalog megtenni
                     nem igen volt kedve. Az álkörmösös leány mézes dalokkal marasztá, nyakára
                     öltvén szőrös karjait, de a legény lerázta válláról s dúdolva csapkodta
                     mentében a sarat. A vermeknél megáll s fél szemmel rápillant az étkes sárgára.
                     És e tekintet veszélyes, mert amire így néz, körme ott nem hagyja.</p>
                  <p>- Hogy adod a lovad, zsidó? - kérdé vállon ütve az elmerült Izraelt.</p>
                  <p>Iczik tetőtől talpig mérte a betyárt s megvetőleg felelt:</p>
                  <p>- Nem eladó.</p>
                  <p>- De volt már nekem lovam ötszáz forintos is - válaszolt a legény kecsegtető
                     hangon.</p>
                  <p>Icziknek váratlanul ütött fülébe az ötszáz forint. Azt hivé, kedvén-tölt
                     lókupeczczel van ügye, kivel ittas állapotjában jó alkúra léphet. És mivel a
                     nyereség szagát módnélkül kedvelte, - ennek ötszázhetven az utolsó ára - mondá,
                     szemébe tekintve a lefőzendőnek.</p>
                  <p>- Nem járja ki, zsidó; az lónak az ára, de te macskát árulsz - felelé a betyár,
                     miközben a kani fogát nézegette.</p>
                  <p>- Nem nagyság a jóság, - menté kegyenczét Nyúl Iczik; - ilyen állat ritka,
                     kupecz uram, mint a tiszta bor. Termete csinos, szügye széles, maga egészséges
                     s lába mint a szarvasé. Hámban vagy hátán a kaninak mindegy, - s ujra egy marok
                     árpát tartott orra alá.</p>
                  <p>- Ne taníts engem lovat akózni, a ki vagy; - ellenveté hetykén a vélt kupecz,
                     nehogy alázattal ármányt gyaníttasson.</p>
                  <p>- Nem is, nem is, dehogy, kupecz uram; ismerem a debreczeni lókupecz urakat;
                     egy kunyorításra derekabbnak látja kanimat, mint én elmondhatnám.</p>
                  <p>- Ha jó futós, oszt alkudni akarsz, talán megragasztom; - mondá, a ló lábát
                     sorban emelgető betyár, látva, hogy a zsidó horgon van.</p>
                  <p>- Ha futós-e? uram, mint az agár, s úgy hordja az embert, hogy hátán meg se
                     döcczen.</p>
                  <p>- Nem is szeretem, ha futtában kotyog bennem a bor. Hát hogy adod?</p>
                  <p>- Ötszázhetven az utolsó ára.</p>
                  <p>- Az ötszáz elmarad; hetvenet megadok.</p>
                  <p>- Hehe; így szoktak tréfálni a lókupecz urak.</p>
                  <p>- Fele se tréfa biz annak, Ábrahám. Hát magad hogy vetted?</p>
                  <p>- Nyolczszázhuszonötödiki marhahús árában tavaly exequálta a szolgabiró úr egy
                     nemes uraságtól.</p>
                  <p>- Úgy még olcsóbban adhatod. Tudom úgy is, bűzös húst adtál s hamis fonton
                     mérted.</p>
                  <p>- Kérem, ha egy kissé büdös, róla nem tehetek. Hat-hét mázsás sőrét ha levágok,
                     nyolcz napig sem kél el; a földes uraságnak mért nincs jégverme? azért eszi a
                     legyes marhahúst. Fontom pedig a nemes megyéé, s én magam nem mérek. Ha hibáz
                     egy-két lat, az a székálló legény profitja.</p>
                  <p>- De nem adsz neki kosztot, sem fizetést, hogy annál többet kényszerüljön
                     lopni.</p>
                  <p>- Abba ne tessék avatkozni, vitéz kupecz uram; az az Iczik dolga.</p>
                  <p>- Hát mégis, hogy adnád tréfán kül a sárgát? - kérdé dologra térve a betyár, s
                     puffadt piros tárczát vőn ki belzsebéből, látni engedve azt rövid pillanatra.
                     Aztán elfordulva, mintha tartalmát rejtené veszélyes szemektől, zöld galand
                     lómértéket vőn elő belőle, méregetvén a zsidó kaniját, hány marok.</p>
                  <p>- Mondtam, vitéz kupecz uram, ötszázhetven az utolsó ára; - felelt Nyul Iczik,
                     megjegyezve, miként nincs mit kimélni a fukar lócsiszárt, kinek zsebe olyan
                     puffadt tárczát hord.</p>
                  <p>- Tizenöt markos sincs; csak dézsát hordani való ily oláh ló. Mégis mivel
                     mondod, hogy jó futós, minden marokért kapsz öt forintot üstben.<hi
                        xml:id="_ftnref25">[25]</hi>
                  </p>
                  <p>- Én tudom, ha ráül, tizet is megigér, kupecz uram; de annyiért sem adom. Csak
                     üljön rá! tessék megpróbálni.</p>
                  <p>- Nem ülök biz én; látni, haszontalan töröm az árát, nem eresztesz alább; pedig
                     nagy szókülönbség van az alkúban.</p>
                  <p>- Csak tessék ráülni, ha egyet fordul vele, többet is ad vitéz kupecz uram,
                     mint kértem. Hisz a próba úgysem kerül pénzbe; - sürgeté mindig azon hitben,
                     hogy vevője ama negélyes kupeczosztályból van, kinek, ha egy csikó megtetszik,
                     török áron sem marad el tőle.</p>
                  <p>- Na hiszen, ha kivánod, zsidó, én megpróbálhatom; de tudom, akkor annyit se
                     kapsz érte.</p>
                  <p>- Szót sem addig, vitéz kupecz uram, hogy azután meg ne hazudtolja magát; csak
                     én vagyok tudója, mi lakik a kaniban; - folytatá Iczik, miközben sárgáját a
                     betyár alá segíté.</p>
                  <p>Kopogó rápattant a kanira, s délczegen léptetett a Kadarcs irányában.</p>
                  <p>- Hát nem mondtam? - hivatkozék Iczik a körülállókra, - hogy lép azon barom,
                     mint egy kisasszony! akármelyik kortesuraság megülhetné. Ereszsze a száját,
                     kupecz uram, hadd mutassa meg, ki ő, - kiálta recsegő torokkal a betyár után,
                     bizonyosnak tartva, hogy legalább háromszázon eladja a nyolczvant érő
                     lovat.</p>
                  <p>- Majd oda lejebb a lóherés ároknál, - viszonzá a legény csalfán vágó szemmel,
                     - itt a szekerek közt nem lehet futtatni.</p>
                  <p>- Bizony gyönyörű egy állat, valóban kár, hogy tőle megválok, - folytatá a
                     zsidó. - Ritkítom párját nagy földön; úgy-e nagyon is olcsón tartám oly
                     nyerekedő kupecznek? - kérdé rábeszélő képpel a nézőket.</p>
                  <p>Kani azalatt a lóheréshez ért. Hátán mint egy könnyű szélkakas megfordult a
                     betyár, visszakiáltva a hüledő Iczikhez:</p>
                  <p>- Majd csak a városig próbálom a sárgát, hogy gyalog ne menjek. Nem szoktam én
                     lovat soha pénzen venni, de ily borzfogó zabduda ingyen se kell; holnap, ha
                     keresed, a vásáron leled. - S azzal neki rugaszkodék a sigyepnek,<hi
                        xml:id="_ftnref26">[26]</hi> mint egy fenicziai nyilas, nevetségre hagyva a
                     rémült Icziket, kinek kárvallásán a bőrteregetők leginkább örvendtek.</p>
                  <p>- Prosit a lóvásár, zsidó! - kiált Iczik megett egy gyepensült fiú, ki eddig
                     észrevétlenül hasalt a vágott faboglyán s lószőrgyűrüt tekert vékony
                     tollhasábra.</p>
                  <p>Iczik könybelábadt, de dülledő szemmel nézett a ló után. Kezeit törte, őrjöngő
                     arczot vőn s szaladgált fel s alá, hogy rongyos kaftánja repkedett nyomában, de
                     szólni nem tudott. Az eset és döbbenés oly rögtön lepte meg, hogy torkán ragadt
                     a hang.</p>
                  <p>- Tudod-e, hogy a kit lókupecznek véltél: Kopogó? - folytatá a fiú kötődőleg, -
                     mult héten szökött ki a kállai hűvösből, mert
                     foga nem fogta a megye kenyerét.</p>
                  <p>Iczik, ki a hirefutamodott nevet régóta rettegé, még jobban megborzadt. Kezdé
                     menny-földre kérni a furmányosokat, rohanjanak a kani után. Szerencsétlenségből
                     többnyire ismerék, hogy Iczik hamis kopé, vagyis szebben szólva, országos
                     gazember, s ezért senki sem törekvék bújában résztvenni.</p>
                  <p>- Fusson utána kend, Tógyer, - esdeklék képéből kikelve, - ha a keresztény
                     üdvösség a lelkének drága.</p>
                  <p>- De lovad olcsó, - közbevág a fiú, - s Tógyer nem bolond.</p>
                  <p>Most a faboglyához fordult Nyul Iczik s dühöngve kérdezé:</p>
                  <p>- Te sarjú-lózsivány, mért nem mondtad előbb, hogy Kopogó a kupecz?</p>
                  <p>- Mert nem kérdted; - mondá boszantva a fiú, - gondoltam, tán ismerősök
                     vagytok.</p>
                  <p>- Én? lókötő betyárral?...</p>
                  <p>- No bizony, hisz úgyis orgazda vagy. De ne búsulj Mózes; Kopogó jobban
                     megtartja szavát, mint egy zsidó pap. Ha holnap keresed: a vásáron leled.</p>
                  <p>- Hogy leljen szárasztófán a pápista varju; -
                     felelé Iczik kétségbeeséssel, árcsökkentést kezdve három-négy paraszttal a
                     rögtöni bevontatás iránt.</p>
                  <p>- Hát te eb a lelked, megint itt vagy, Pista? - kérdezé a közben Kátay a
                     gyepensült suhanczot.</p>
                  <p>- Igenis itt vagyok, nemzetes jó uram! - felelt nyers pofátlanul a tulbizott
                     Pista, - Lajos úrfi rendelt, hogy ma itt bevárjam.</p>
                  <p>Most felállott a vágott-faboglyán s egész minőségben látni hagyta magát. Napon
                     sült fiú pofók kulacsképpel. Szemei szürkék s szemöldig felnyiltak, mint a
                     madaraké. Haja csomolygós, telve sárga-barna kóczczal, s homloka balfelén
                     feltenyerelve áll, tán bábakézben nyomult féloldalra. Szája szokatlanul kisded,
                     mintha mindig fütyülni akarna s orra módtalan pisze, hátratürt czimpával, úgy,
                     hogy tíz ölnyiről lyukaiba láthatsz, miokból tájneve: Pisze Pista lőn. Öltönye
                     pőre ing s rézgatya. Kalap fején s csizma lábain életében nem volt, ugyanazért
                     sarka szurkos, repedt cserepű, s színe, mint a vörös rézolvadék; körme tövén
                     telel a mult nyári agyag; szárai kutyaharapástól forradással rakvák, s
                     többnyire véreznek a bogács-karczoktól. Tekintete vásott és szemtelen, éles
                     bélyegével a rettenthetlenségnek. Tekintélyt nem ismer, örömest czivódik,
                     csúfolódni szeret, s ha ütlekre kerül, meglett férfiakkal is szembeszáll.
                     Feljebb hallók már, hogy apja, a vén csikós, farkast fogni küldné, ha Lajos
                     úrfi ide nem rendelé.</p>
                  <p>Nyakába körmönfont csikós-kötőfék van tekerve, mit félig ő készített. Még
                     folyvást neveté a Nyul Iczik baját, midőn elnézve a pusztán retkes keze alatt,
                     felkiált, gyomrából jóízűt röhögve:</p>
                  <p>- Gyihi puhi rozsdás! Harangi talyigás ott jön la. Látom, megint dühös a gazon
                     akadt rongyvár, mert a szürke szemét ugyancsak ássa ki.</p>
                  <p>Az Iczik baján teljességgel meg nem illetődött közönség a Kadarcs felé nézett.
                     A látkör hátterén esti napvilágban, dühös tortura alatt látszék egy bús szürke.
                     Gazdája fültövén veré két öklével; majd megfordított ostornyéllel szurkálta és
                     vájta fél szemét. Később oldalhosszán fogta s oly hajdús tempóval nyelezte
                     horpaszon, hogy pöfögése a csárdáig hallott.</p>
                  <p>- Holnap ismét lovat vesz Harangi, mert most kivájta a rozsdás utolsó szemét; -
                     mondá a Kátay egyik gulyása.</p>
                  <p>- Azt minden kedden teszi, mert egy hét neki sok két lószemet vájni; azért
                     nincsen soha szeme a rozsdásnak, - felelé a másik.</p>
                  <p>- De soha sem ad többet öt váltó forintnál egy huszadfű csikóért.</p>
                  <p>Legfeljebb a megboldogult husát adja rá toldásban, mert bőrét vinkóért rendesen
                     beiszsza.</p>
                  <p>- A lóbőrre hat nap folyvást kap hitelbe; mert az epreskerti csárdás kicsapott
                     timár; - jegyzé Pisze Pista, - s minthogy ott a sóház mellett a bitangvásár,
                     közel éri a totyakos Harangi.</p>
                  <p>- Ő hát ugyan népesíti a vakok intézetét.</p>
                  <p>- De mért szedi ki a lova két szemét? - kérdé egy paraszt, tódítva a nyers
                     röhögést.</p>
                  <p>- Abból neki senki sem parancsol, szokta mondogatni. Mikor maga részeg, vagy
                     lova elakad, vagy csak hajtani kell, sőt néha ok nélkül, ha a makrancz rá jő,
                     neki áll a szegény obsitos csikónak s egyik vagy másik szemét kiveszi.</p>
                  <p>- Lovát mindig ostorral kereszteli «rozsdás»-nak.</p>
                  <p>- Tán nincs keresete, s bújában makranczos?</p>
                  <p>- Ugyan találta kend szarva közt a tölgyit. De sőt inkább mindenüvé hijják, s
                     talyigás collegái úgy félnek tőle, mint a kurucztól.</p>
                  <p>- Még bakkancsos korából hozta a makranczot, mert nyolcz évig koptatta a
                        Tótház küszöbét.</p>
                  <p>- Az eb is reszket tőle, s mindnyája ismeri egész városban. A melyik szűk
                     utczán találkozik vele, inkább vissza rugaszkodik, mint mellette elügessen.</p>
                  <p>- Kúton mindig övé az elsőség; bár félben a
                     hordó, kitérnek előle.</p>
                  <p>- Ha pedig sertéseket vontat perzselni, szabadon választja a legszebb
                     hólyagot.</p>
                  <p>- A pálinkás boltban külön üvege van.</p>
                  <p>Ezen jegyzetekből látható, miként Harangi Pál kitünő példány volt a saját
                     osztályában; s nemcsak Debreczenben, de három mértföldön is nevezetes
                     legény.</p>
                  <p>Azalatt elővonszolta magát talyigástól a megostorozott világtalan szürke. Fülei
                     lógtak, mint a lopótök. Felfujt hasát jobbra-balra pofozták a szúette rudak,
                     miket hátáról függő kasornyában, alias hevederben, kelle lógatnia. Nyergén
                     tövig koppadt juhbőr mondta fel híres szolgálatát, s a «rozsdás» fejét
                     szöszgyeplővel rángatta Harangi, melyet már egyszer penzióba tett. E rángatás
                     pedig óvszer volt a szürke elbukása ellen, mi is e nélkül minden lépten-nyomon
                     meg szokott történni. A talyiga váltig iparkodott a kiállott locomotiv után,
                     biczegvén tengelyén, mint a hízott gácsir, mely untalan ülepére törekszik esni.
                     A talyiga színig rakva van, de titkait fejtős abrosz fedi, s a nőtlen szekér<hi
                        xml:id="_ftnref31">[31]</hi> farkán egy czíva<hi xml:id="_ftnref32"
                        >[32]</hi> szunyókál, ölén tartva nagy fülü kosarat tele fonatossal.</p>
                  <p>Díszfogatunk a fogadóhoz ért. Harangi lekapaszkodék a megvedlett nyeregből, s
                     isten segedelmével talpra állt. Hosszú lófejű, tüskés hajú, ürgeszin bajuszú
                     goromba férfiú, ötvenen felül. Ádámcsutkája vastag, nyaka vékony és
                     paprikaszinű, feje úgy függ rajta, mint hosszú piros szárán a gyümölcs. Arcza
                     durva és viseltes, rakva bibircsókkal, miknek fele érik, fele száradó félben
                     van. Gatyája foltos, inge rongyos, maga toprongyos. Nyakravalója nincs;
                     korczához biróhátán vágott kapadohány van
                     tekerve töretlen hólyagba; inge pedig szennyes szattyánszíjjal köttetik két
                     görcsre. Mellénye vásári munka volt kék pukovaiból, de az még sógorán szépen
                     megvetkezett, most vörös bélése tevén szolgálatot. Szoboszlai hat garasos
                     szalmakalapja, kajlán, csurgóra áll, egy lóatakban keresztül üté az ostornyél;
                     de azért ékesen leng koszlott karimáján a rongyollott árvalányhaj-forgó.</p>
                  <p>- Isten jó nap, - mondá könnyebbült sohajjal, hogy a rémes úttól megszabadult,
                     s fakó ostorával körülvágott a rábőszült kutyákon, melyek visongva rugaszkodtak
                     szét az ismerős szíjtól.</p>
                  <p>- Ott van la! megint nem férhet az árva kuvaszoktól; - pirongatá Pisze Pista a
                     boglyáról. - No még a Harangi ostorára is ráfér a találós mese:</p>
                  <p>Vastag széles.</p>
                  <p> Kurta mérges;</p>
                  <p> Somfanyél csóválja;</p>
                  <p> Bolond a gazdája.</p>
                  <p>Az arszlántalyigás nagylelkűn megveté a pajkos szunyogot, megrázván kopott
                     üstökét a jámbor paripának.</p>
                  <p>- Ugyan pápistaszínben van a szürke; - mondá Pisze Pista.</p>
                  <p>- Biz, öcsém, sajnálja a lábát, de’szen
                     kialhatja magát, ha bőréből kibúvik. - Kalapját levéve tüskés szállásáról,
                     kézfejével egyet törült homlokán, hol is a veríték bűzösen megeredt; s odaszól
                     vontatva ürgeszinű szájszőre közül Kátay uramhoz:</p>
                  <p>- Egy mázsa húst hoztam, osztán meg zöldséget; hol van a nagyasszony?</p>
                  <p>Ezen néhány szóból kettő a tanulság. Először: hogy Harangi Pál konyhaszállitó
                     hivatalt visel a hortobágyi udvarnál; másodszor: hogy ő minden tizennyolcz éves
                     friss menyecskét nagyasszonynak czímez.</p>
                  <p>- Nincs itthon; beküldtem, felelt a korcsmáros, mert tudtam, hogy kijő az a
                     sápadt izgága tékozló; folytatá, tovább morogva magának, mert szokott dolga,
                     kedvetlen ügyekről magával beszélni.</p>
                  <p>- Hát ki veszi által ezt az eleséget? kérdé gorombán Harangi. Hottszi ki egy
                     kupát, de töltesd meg előbb Poltrás, szólt a közben az álkörmösös leánynak, ki
                     a talyigához oldalgott, száját tátani.</p>
                  <p>A talyigán jött czíva, kinek ránczos négyszegletű arcza valódi szabályos
                     hiuzkép, szakálla bajusza pedig tökéletes, csakhogy ritka és nyírva van, addig
                     egy kis gazt kapart a vámkerék tövébe; ráilleszté gyalog szalmaszékét, s a
                     kosár tartalmát árulni kezdte két váltó krajczárjával, miután egy össze
                     fogdosott fonatost mutatványul végig nyújtóztatott a takaróabroszon. Ezen
                     népsütemény, mely kézfogókban s leginkább iskolásoktól igen kerestetik, nem
                     egyéb, mint gúzsformára tekert, festett bundaszínű, élesztős tészta, mely
                     sokszor legyes, többnyire sületlen, de mindig büdös az avas fürdő miatt,
                     melyben zsír név alatt kisüttetik. Nagysága bakarasz; ára két krajczár
                     váltóban. Ha friss, mint épen most, megjelenik fehér vessző-kosárban, sárgán
                     mosott sáhos abrosz alatt. De minthogy rendesen első nap el nem kél, foltos
                     ponyvák s gyékények alá jut, s lakik négylábú deszkákon, aszalt gyümölcs,
                     méhser, főtt som, pattogatott tengeri s több
                     drága hasművek közt.</p>
                  <p>Alig foglalt helyet az említett gazon.</p>
                  <p>Parázs ídes,</p>
                  <p> Lapos szíles,</p>
                  <p> Kóstolja kend, beh jó ídes,</p>
                  <p>kiáltá csúfoló ingerrel Pisze Pista a letelepült nőhöz, ki mérges szemeket
                     vetett ugyan a boglyatetőre; de tapasztalván, miként a martalék távol esik
                     gyakorlott körmétől, jobbnak látta folytatni a szunnyadást, míg vásáros akad. E
                     pajkos megtámadás pedig azért esett zokon a czivának minthogy ő, mint fonatos
                     kofa, őszön sült-tök-árulásra szokta magát adni, s a fentisztelt verssel
                     ajánlgatja ős szokás szerint étekül szolgáló kelméjét.</p>
                  <p>Pisze Pista még tovább áldozik vala gyilkos szeszélyének, szerencsétlenné
                     teendvén álmos rendes tagját a kofaczéhnek; de túlfelől Kenesei senator gulyása
                     ballagott elő a pusztáról, Pista ismerőse. Vele jön a bodri, egy borjunyi
                     kuvasz. Hosszú szálas gyapja, mint a legszebb magyar kosé, hátán kétfelé vált,
                     s a szőrválasztékon epeszín eblegyek bujkálnak keresztül. Lompos farka tövig
                     rakva csomolygós gubanczczal. Fürösztve sohsem volt, mióta füléből kifordult.
                     Halbőr talpa után körmös nyom maradoz a megázott földön, mint az anyányi
                     farkasé. Száját a hőségben félig tátva tartja, s fürészes állajka mosolyogni
                     látszik, mig márvány agyarán lóg ki hosszú vérszín nyelve. Közönyösen halad
                     gazdája sarkában s előkelő arcza csak akkor változik, ha sok boszantás után
                     egy-két légy után kap.</p>
                  <p>A gulyás inge, gatyája ki van főzve friss szalonnazsírban, s puhán és fehéren
                     tartja patyolat szép testét. Csillogó font haja csepegésig kenve, gallért
                     eresztett térdig érő szűrén. Creolszín arcza fénylik, ha nap süt rá; bajusza
                     göndör s vastagon befenve, látni hagyja két szabályos ajkát, az elefántcsont
                     fogak vérszín burkolyát. Kékes álla símán borotválva; gyenge, teljes nyakán
                     nincs semmi kötőlék, körülte frissítve suhog a lágy szellő. Szeme bátor,
                     tekintete szabad, beszéde nyílt és eleven. Kezében súlyos tölgyfa-fütykös
                     szegletesre húzva; szűre baloldalán kostök, s furulyája fityeg, markában egy
                     rakás ragyogó kócsag- s fekete gémtollakat hoz.</p>
                  <p>- Nincs itt Lajos urfi, Pista? kérdi érkeztében a kofaboszantó Piszétől.</p>
                  <p>- Kijön a nem soká, felelt Pisze Pista, hátat fordítva a fonatos piacznak. Már
                     a halászok is kiveték a hálót, kiket mára rendelt. Ugyan izzad az öreg Czirják
                     üstöke a bóné vonásban. Az árva halász is
                     köztük van. Annak tudom, örülend az urfi, mert még nem ismeri. Reá várok én
                     is.</p>
                  <p>- Bokrétának valót bizott rám, hogy hozzak: folytatá a gulyás, harmadnapja
                     lesek kócsagokat s gémet, míg vagy kettőt leüthettem; de hoztam is ám olyat,
                     hogy tündérkirályné fején sem ragyog szebb.</p>
                  <p>- Én meg ezt a féket fontam Gúzs Jankóval, Lajos urfi mondta.</p>
                  <p>- Tudom, majd kapsz érte vagy öt fehér huszast.</p>
                  <p>- Minap ugyan jól járt a csonka kondás; baltáját megvette egy új
                     banknótáért.</p>
                  <p>- Ma jó kedve készül, látom, az urfinak. Dudás Juhász is jő egy kövér
                     toklyóval; azt mondá, estére megfőzi tokánynak, Lajos urfi régen apetussal van
                     rá.</p>
                  <p>- Nem tom pedig, ha lesz-e apetussa, mert a szép menyecskét Ujvárosra
                     forspontoztatta Kátay; de isten megveré, mert a jégeső úgy bukfenczre püfölte
                     konyhamajorságát, hogy vagy ötven darab ament mondva elnyúlt, mondá Pisze
                     Pista.</p>
                  <p>- Alkalmasint félti az ifjú vendégtől.</p>
                  <p>- Lajos urfi úgy néz, mint az égő tűz; akármelyik leányt megveri szemével.</p>
                  <p>- Hagyd el a más dolgát, csak fejed ne fájjon, inté a szép gulyás, hosszú
                     megfontolt léptekkel indulván be a borivóba.</p>
                  <p>Azalatt két izmos szolgáló leüríté a talyiga terhét, játszván Kátay számbavevő
                     gazdasszony-szerepet; Harangi pedig keserves kortyokat huzott a tiz
                     krajczárosból, mit a Poltrás számára kihozott. Mikor iszik, kiváltképen szeret
                     dohányozni; minekokáért fentírt puszlijának vászonzsebjéből előkotorászsza
                     csorba makráját. A dohányhólyagot öklén megpofozza, hogy elválasztható
                     állapotba jőjjön a dohány, mely két hét előtt szedetvén száráról, tokjában, a
                     bő nyirok miatt, meggaluskásodott. Ekkor rátölt a viseltes pipára, a nélkül,
                     hogy hamvat vagy bagót kiverne. És kicsihol. Egy kajla czigány-aczél a tűzhozó
                     eszköz, mit ócska gereblyéből csinált serpenyőfoldozó. Ugyanazért nem annyira
                     kemény levén, mint túl a rendén lágy, közepéig kopott a viadal miatt, melyet
                     vele űzni szokott Harangi. Tűzköve oly kicsiny, hogy lapos tömpe körmei alig
                     csíphetik meg. E mellett minden felől pisze és fogatlan, s ütöttkopottsága
                     annyira ment, hogy tíz vágásban csak egyszer vét szikrát, akkor is vakot. Erre
                     illeszti Pál lovag a jó darab zsidóbőrt, miután
                     pipakupakjában bepiszkolá, hogy kevesebb bajjal tüzet fogjon. Most beáll aztán
                     a műtétel órája, s miután körmét leverte, s kézzel-lábbal, vérben forgó szemmel
                     nagyvalahára kicsiholt, elborítja tüzes taplóval a dohány felületét, mely csak
                     azután adja meg magát, ha két-három taplószállítással éghető állapotig
                     megszáradott.</p>
                  <p>Pál lovag, miután makrája füstölt, s ádám-csutkáját ugyancsak rángatta a kemény
                     szipákolás, ujólag szájához vivé a kőporral szép fehérre surolt fakupát, s
                     felöntvén a gégemaró nedv utóját, fenekére tekint varjui tempóval.</p>
                  <p>- Ejnye az eb a lelke tele van üressel; szorítasd ki még egyszer a levegőt
                     belőle, Poltrás, mond a rejtelmes tekintetü leánynak; maga pedig fülét
                     eleresztve, szomoruan nézett körül a talyigán, melynek agya maszkban volt a
                     sártömeg alatt, maga pedig lőcshegyig csatakos.</p>
                  <p>E keserü szemle alkalmával hozzá sullogott Nyul Iczik, ki a vontatási
                     alkudozásokban semmi irgalomra nem talált, s törődött szívvel kérdé Pál
                     lovagtól:</p>
                  <p>- Nem látta, talyigás uram, jöttében sárga lovamon Zöld Marczit?</p>
                  <p>- Hol az eszed, Judás? hiszen te még gyufakupecz voltál, mikor azt Fegyverneken
                     szellőzni feltették.</p>
                  <p>- Zöld Marczi vagy Kopogó, az nekem mindegy, - folytatá a szerencsétlen zsidó
                     sirodalmas arczczal, miután szemöldét felkapta, állát pedig alá ereszté
                     feleletet várva. Tehát nem látott egy panyókás betyárt ötszázhetven forintos
                     kanimon?</p>
                  <p>- Láttam biz én; mint a szél vágtatott egy gömbölyü sárga mokányon.</p>
                  <p>- Hát mért nem fogta kend meg az isthentelen thulvajt? Kiadta magát khupecznek,
                     s földönfutóvá tett.</p>
                  <p>- Mit tudtam én, tolvaj-e vagy harangozó? osztán nem vagyok én vármegye
                     pandurja, hogy a lókötőket szagáról nyomozzam.</p>
                  <p>- Szeméből is láthatta volna kend, hogy gyilkos, gazember.</p>
                  <p>- Hát te mért nem láttad szeméből, mikor elcsalta lovadat? - felelt természetes
                     igazítással Pál lovag.</p>
                  <p>- Már látom, kend is orgazda, mint ez a sok papramorgó paraszt; kezdé Iczik
                     szidalmát mindent fölülmuló gyötrelmében, s hosszu philippica kezdetén látszék
                     lenni, de Harangi nem hagyta befejezni a sallangos dictiót.</p>
                  <p>- Szedte vette, mi bajom nekem kopott lovaddal? elhord a tógádat, mig szépen
                     vagy, mert ha lőcsöm kikapom, még ma Pilátushoz küldlek vacsorára.</p>
                  <p>Iczik nem érté a nagy szavakat, mert gyorsan ellábolt, pedig a nagy szó itt is
                     szokott cursusában vala, mert Pál lovag talyiga-bontás nélkül nem juthat
                     lőcséhez, levén szeggel és pántokkal tengelyvéghez foldva.</p>
                  
               </div>
            <div type="chapter">
               <head>VI.</head>
               <head>(Dudás Juhász. A Poltrás. Csonka Kondás.)</head>
                  <p>Pisze Pista nagyott röhentett Iczik után; Dudás juhász pedig, kit a kenesei
                     gulyása előre hirnökölt, az állás háta megül beszamarolt.</p>
                  <p>Hátul iszák, elől a késre itélt toklyó van nyergébe kötve. Fordított subáján
                     csinos facsobán függ, s balra vetve pötyögős dudája, melyre egy kecskefő
                     mulatságosan van bőrből csinálva. A deli juhász üstöke tömött, szeme tüzelő,
                     maga vidor, egészséges arcza kipiroslik a kalap árnyából, mint egy hízott
                     basarózsa; s jöttében dalol:</p>
                  <p>Ha megunom magam a pusztába,</p>
                  <p> Kapom magam, megyek a csárdába;</p>
                  <p> Parancsolom a korcsmárosnénak,</p>
                  <p> Hogy hozzon bort barna bojtárjának.</p>
                  <p>Házhoz érve, leugrott a füles paripáról, s mitsem hajtva a fonatos kofa öklelő
                     szemére, ugyanazon vámpóznához köté, mely alatt amaz sátort ütött. Maga pedig
                     leemelé a nyügbe vetett toklyót, melynél jobb izű áldozat nem sok találtaték az
                     Izsákot megváltó kosnak idejétől; s vetkezni kezdett a szaktani öléshez, rakván
                     málháit és leöltött bundáját nem másuvá, hanem mint illik, saját nyergébe.</p>
                  <p>Subája alatt fekete nyers juhbőrt viselt nyakában, mely lábainál fogva volt
                     keresztül kötve. Ha mondom nyers, az nem teszi, hogy vér csepeg róla, hanem
                     készítetlen állapotában, mint nyúzáskor megszáradt; mint minden időn által
                     pásztori divat volt, mint Gvadányi 1788-ban leirta, s mint az, eredeti
                     juhászbojtároknál, korunkban látható. Kétségkívül keleti maradvány az
                     őspásztorélet üzőitől, egyike azon kedves ereklyéknek, mik e férfias faj
                     eredetét feledni nem hagyják, s mik annyi viszály és korcsulás után,
                     külhagyományul maradtak a romlatlan köznép jelleméhez. Aztán negyedfél rőfös
                     nyakkötőjét kezdé letekerni, mit gyolcsos tótoktól vásárol a pusztán: s neki
                     gyürkőzik könyökig, látni hagyva izmos, halvány, fehér karját, mit hűvös,
                     nedves inge szebben elkészít minden kölni víznél. Ennyi készületet a tokány
                     miatt tőn; részint hogy könnyebben bánjék a toklyóval, részint a főzés melegét
                     akará előzni.</p>
                  <p>Aztán a bárány lábait oldta meg. Jóízűt nyujtózott a szabadult állat,
                     egyet-kettőt szökve játszadó kedélylyel; de függetlenségét nem vette igénybe.
                     Lábainál maradt szeretett urának, mit a néhai kedvezés között úgy megszokék;
                     fürkészőleg szaglá szelen barnult markát, melyből annyiszor csemegélt ízletes
                     sós zabot; s bárány szelidséggel nézett fel szemébe, mig a fütyürésző bojtár, a
                     gazdai szeretet végbucsujeléül körülveregeté. Ki hinné, hogy egy ostoba juhkép
                     elégedést képes kifejezni? és mégis e bárány tekintetén elvitatlanul látszék a
                     boldogság. Tokája módosan ereszkedék állacskája alá, fiatal szarvacskák ültek
                     füle megé, szeme pillantatlan elmerülve nézett, orrlyukait gyöngén feszíti a hő
                     léhl, s gyorsan, de egyformán pihegett, miként a nyugodt kéj. Még egyszer
                     szaglá a bőségosztó kezet, s látva, hogy most egyszer nincsen friss ajándék,
                     mulatságosan kezde kérőzni féloldalra csapván sima állkapczáját.</p>
                  <p>Dudás Juhász késlekedni látszék. Talán sajnálta a szegény társalkodót, ki
                     annyit osztozék pásztori kedvében. Neki némaságban telnek napjai; vele csak
                     estharang vagy fergeteg beszél; nála nem oly gazdag jelentéssel bir a
                     pásztor-óra, mint Pesten; olvasókönyve az egyhangú nyáj, melyben minden betűt
                     ismer már; s ha néha órákig elnézi méla paripáját, mely stoice legel bundás
                     társai közt: mégis meg-megjelen lelkében az emberi szellem, mely rokonabb
                     barátokat keres. Ilyenkor hű ebeit hozza kedvre, kiknek társasága egy kissé
                     élénkebb; és ha gyöngédebb élv szomja kél szivében, mert isten a zsíros ing alá
                     is sziveket formála, akkor kegybárányához tér, s vele osztja meg az egyszerü
                     sziv kifakadásait. S van-e szelidebb barátné, mint egy bárány? választhat-e
                     ártatlanabb jóságot a salonok fia? vele tölti a magános pásztor költőibb óráit;
                     meddő életében vele beszél a szeretet nyelvén, melynek szótára két rövid szóból
                     áll: Bari vagy Muczi. Sokszor ha alkonyon betereli nyáját, hosszan neki fekszik
                     a karám enyhében, s ha dudáján elfútta szomoru nótáját, barijához fordul
                     örömváltozatért, mely átengedő bizalommal adja vissza bibelődéseit. S ha éjben
                     az örves őrök körülfekszik nyáját, a meleg bárányka fejénél aluszik, hogy rezgő
                     bégetéssel költse fel barátját.</p>
                  <p>Szűk kép, nevetséges öröm úgy-e, elnyűtt sziv? Neked vadult kéj, forraló túlzás
                     kell, hogy meleget kapjon a hideg önzők közt elfagyott kebel: de a természet
                     fia fölkeres minden kisded boldogságot; s te vagy-e boldogabb, a kirablott
                     kedély puszta vágyai közt, vagy ő, ki tud mindennek örülni?</p>
                  <p>E viszony hozá sajnálatra a puszták virasztóját, ki éltében másként csak két
                     alkalomnál sír: ha kuvasza megdöglik, vagy maga részeg. Végre azonban befejezé
                     a válás keserű szünetét s kirántván szárából egy rövid széles, hegyes, éles,
                     csillagos nyelű kést, körmén megpengeté, mint egy borotvát.</p>
                  <p>A Poltrás, ki a bárányt s neki-gyürkőzést eleitől elragadva nézé: most lángoló
                     szem s odaigézett merev pillanattal kisérte a villogó kést, s midőn a juhász
                     körmén pengeté, visszatarthatlanul vad ösztönnel hozzája ugrék.</p>
                  <p>Add nekem a kést, add nekem! kiáltá czikázó szemekkel. Vagy ne add, csak
                     prédádat engedd körmeimnek, hogy széttépjem. Oh én jobban tudok ahhoz, mint
                     késed. Elrepesztem szájától farkáig, czombját rángatom ki fél kézzel; vagy
                     orját hasítok fogammal, s bőrét lekörmölöm, mint egy ó rongyot.</p>
                  <p>A lány képe elváltozott, felforralt vér festette arczait, miken most kékes
                     folttá halványult az álkörmös. Szemei kidióztak, orrlyuka szétfeszűlt, s a
                     kiélt ritka testet vérerek önték el.</p>
                  <p>A gulyás Bodrija kezdett rá vonítani. Nyugtalanul ugrált s nyafogva ugatta.
                     Most rá akart szökni bűbájos kényszerrel, majd visszarettent tőle, félelemtől
                     kapva; s az oktalan állat csodásan kikelt képéből.</p>
                  <p>- Hiszik kendtek, hogy a leányzó boszorkány, vagy fára fog kerülni? - kérdé egy
                     paraszt suttogva, szomszéd társaitól.</p>
                  <p>- Az igaz, Bodri úgy vonít, mint mikor halott lesz a háznál.</p>
                  <p>De úgy látszik, a bojtár ismerte a Poltrást.</p>
                  <p>- Megint rád jött a bolondja, mondá egyszerűn, s könnyedén félrelöké egyik
                     könyökével, mint egy zsup szalmát; kését pedig félfontos aczéllal villámgyorsan
                     fente.</p>
                  <p>A Poltrás ujra közeledett, s kidagadt nyak- s lihegő ajakkal, hülés-hevülés
                     közt, reszketve nézte a működést.</p>
                  <p>A juhász térde közé kapta a toklyót s tarjánál általszorítá, hogy szőre sem
                     mocczant. Ekkor a kifent kést szára mellé veté, s egy másodpercz alatt hanyat
                     rántá az áldozat fejét.</p>
                  <p>A Poltrás még egyszer megrohanta őt, mint a tüzes villám.</p>
                  <p>- Legalább szemét szúrni, vagy nyelvét kihúzni hadd nekem. Be boldog vagy, hogy
                     körmöd közt egy állat; kiálta növekedő őrjöngések közt, miközben ajkai kékedni
                     kezdtek. Ne légy oly kegyetlen, engedd megfojtanom, vagy legalább farkát
                     elevenen szakasztanom ki.</p>
                  <p>- Majd bizony, hogy úgy járj, mint disznóölésnél; hajtsátok el onnan, -
                     közbeszólt Kátay vontatott szavakkal, ki a foghatlan jelenést megszokott
                     közönynyel szemlélte, a nélkül, hogy eszébe ötlének abban különöst találni.</p>
                  <p>A juhász szó nélkül ismétlé az előbbi lökést, s előkapva kifent kését, a gége
                     közép gyürüjénél hirtelen s biztosan tövig beszúrta azt, azon másodperczben
                     visszarántva ismét rendkivül ügyesen, hogy a kilövődő vérből egy csepp sem érte
                     őt. A bárány legkisebb hörgés nélkül halt meg; s alig láthatólag reszkettek
                     lábai.</p>
                  <p>A Poltrás éhes mohó szemmel vérszomjas lázban kisérte kezét; s midőn
                     felsipított a vér, villanyos ösztönnel szökött fel. Szemhéja felakadt, arcza
                     eltorzult s beesék, teste merevülni kezdett, száját sürű fehér hab lepé.
                     Patkány, patkány; sikoltá görcsösen s összerogyott.</p>
                  <p>A Bodri azalatt bőszülten csaholt és nyihogott. Össze-vissza szökdelt kigyódzó
                     derékkal, s védő és támadó, rettegő és dühös mozdulatok között zöldült,
                     villogott, vagy tüzelt szeme sárkányilag. Gazdája uralkodó szava, sőt bot,
                     korbács nem birtanak vele. És midőn a Poltrás lerogyott, mintha ostoroznák,
                     visítva rugaszkodék el. Az állás szegletén farkára ült, fejét hátracsapá, s
                     bűvidéző, holdas, kisértő, mysticus leírhatlan panaszszal elkezdett vonítni. A
                     puszta távolában ezernyi ebektől visszahangzék a rémes felelet.</p>
                  <p>- Mondtam, úgy jár, mint disznóöléskor, megjegyzé egykedvüen a nemzetes
                     korcsmáros, vigyétek a mángorló kamarába, míg felocsudik.</p>
                  <p>Pisze Pista, ki mint mondaték, szent s szenttelen tárgyból szeretett gúnyt
                     űzni, torzképet vágott a csodás eseményhez, s szemtelen tréfában dallá telefútt
                     pofával:</p>
                  <p>Tüzel a Poltrás, férjhez kéne adni,</p>
                  <p> Ucczu kis lány, de megnőttél,</p>
                  <p> Be kár, hogy férjhez nem mentél.</p>
                  <p> Mentem volna, de nem vettek,</p>
                  <p> Engem itthon felejtettek;</p>
                  <p> Tradlillidrarum.</p>
                  <p>És a szerencsétlen leány elviteték, anélkül, hogy a körülállókban egy gondolat
                     kérdezné: mi ez? lelkiismeret-e vagy betegség? Azon egyszerű nép, mely saját
                     dolgaiban eszes, gondos, ügyes, találékony: hideg közönynyel s tudvágy nélkül
                     néz minden jelenetet, mit nem ismer, vagy megfejteni nem tud, legyen az
                     meglepő, szokatlan, vagy rémes, épen úgy, mint a földi rang tartozékait vagy
                     haladó művészet teremtményeit. És ez újabb tényjel,<hi xml:id="_ftnref38"
                        >[38]</hi> miként ez osztály folyvást közel áll az anyatermészethez. Mint
                     több állatfaj, élénk, okos, ravasz, s önérdekeiben az embert is kijátsza; de
                     ösztöne magán kivül nem terjed, s idegen tárgyak, esetek irányában nála minden
                     hatás, fogékonyság s eszmélet megszünik. Észrevételem nem föltételezi, mintha
                     nemünket egységbe hoznám a többi állatországgal. Az értelem az örök válvonal,
                     melyet átléphetlenül közzé vont ama nagy rendező; de az ösztön és természet
                     egyetemes rokonságra mutat az állatországban, s túl azon együgyű erkölcsi
                     fogalmon, mit a nemesb ösztön nemünkben magától kifejleszt, a statuskormánynak
                     hagyatik fenn a nagy rendeltetés, az állatból embert nevelni.</p>
                  <p>Azonban a bojtár szegre függeszté jóizű halottját, művészileg vetkeztetvén ki
                     meleg testét szőrös hüvelyéből. Addig a szakácsné lánczra akaszta egy surolt
                     vasbográcsot, s széles tepertőkben aprít új szalonnát a friss tokány alá,
                     helyet ürítvén az óriás konyhán.</p>
                  <p>Mig így sertepertél, egy alacsony kondás sunnyogott be hozzá. Homlokáról,
                     balszemén keresztül le a pofacsonton, mély forradás nyuladt, mely a rossz
                     gyógyítás miatt ránczos és darabos. Kalapja zsíros és nehéz, s oldalához
                     bogácsrózsák tűzvék fattyu pipacscsal. Szűre szennyes, s széles kötőszíja két
                     kerek lapos óncsatban van fűzve, mik vállcsontján feküsznek, s zsíros
                     szíjsallangok repkednek le rólok. Szűrujjai bekötvék, dobazok, s egyikében
                     mozog valami. Oldalán ivótök czifra fadugóval, s egy fényes balta lóg hosszú
                     nyélben. Arcza ólomhalvány mint hosszas börtönrabé, tekintete sötét és
                     félénknek látszik, de közelebbről nézve vad, felsemvevő s makacs. Egyik szeme
                     torzult s határozatlan a forradás miatt, másika álnok, mindig földre szegül, s
                     ha olykor felveti, félelmes. Balfüle tövig le van ütve, s szálas haja alatt
                     csak gombája fityeg, alkalmasint azon csatában veszté el, melynek emlékét
                     forradásban hordja. E miatt Csonka Kondás nevet kapott a puszta lakóitól, mely
                     néha «fületlen» czímmel cseréltetik fel.</p>
                  <p>A konyhába érvén, előre billenté kent fejét, mi által az üdvözlet egész
                     szertartását el-befejezé. Aztán félvállal körülhányta magán kurta szürét, úgy,
                     hogy ujja elől esék, melyben valamit látánk mozogni. És ekkor kihúzott orránál
                     fogva egy kövérke sütőmalaczot, mely egész erőből viczkándott ugyan, de sem
                     pisszenni, sem orrát e vasmarokból kiszabadítani nem tudá.</p>
                  <p>- Nyársravalót hoztam, csakhogy fülét visszaadja kend néném, mert ha nem
                     számolok, összetör a gazdám.</p>
                  <p>Az izzadt szakácsné átvette a sörtésnövendéket, próba-emelintést tőn gyakorlott
                     kézzel, s egy betümondás nélkül a katlan alá zárta.</p>
                  <p>- Töltesse meg néném a tökömet jó tíz krajczárossal; folytatá a kondás,
                     miközben leoldá szüréről czifra fadugós ivóedényét.</p>
                  <p>Az edény elvéteték s csakhamar visszaadatott tele ugyanazon nedvből, mely
                     Harangi talyigás gégéjét megmarta. Csonka felköté őt előbbi helyére s a gyepre
                     ballagott két kanászfattyuhoz, osztoztatni őket az ünnepi nedüben.</p>
                  <p>Pisze Pista nem állhatá meg, hogy rá ne kiáltson:</p>
                  <p>- Hova lódulsz fületlen pityke? ülj le, ha sietsz, ugy is lassan mennek
                     messzire. Mióta Lajos urfi baltádat megvette, nagyon hozzá szokott nyakad az
                     italhoz. Most is megiszod a malacz torát előre, nem félsz, hogy a rovást a
                     másik füleden metszi fel a gazda?</p>
                  <p>Csonka felveté ép szemét Pistára, minek jelentését a kis garázda komolyan
                     látszék méltánylani, mert jónak látta, félretevén minden kötődő folytatást, a
                     puszták félelmének hátat forditani. És e pillanatban a város felé nézve,
                     örömtapssal mondá: «Ott jő la, futós paripáján», s a vágott faboglyáról
                     leugrott, mintegy czélját érve az őrszemlének.</p>
                  <p>A háttér fenekén sárga angol ló látszék nyargalni. Hátán karcsú lovagot repít,
                     kinek körrajzát kezdi meghatározni a közeledés.</p>
                  
               </div>
            <div type="chapter">
               <head>VII.</head>
               <head>(A csökönösi báró Ózugi-család.)</head>
                  <p>Mászván keddtől szeredáig, Füredtől a hortobágyi csárdáig, calculo numerico
                     három anyányi mértföldet a farahói sertés állapotban fentisztelt batárd,
                     betaszigálta végre csíkos vértanuit, vulgo gabancsait, az agyag udvarra. Lévén
                     pedig ezen öt darab szikár közlegények abrak-mentesek: a csíkos praedicatum nem
                     annyira eb-, mint lóbőrükön vala megirva, a mennyiben tudniillik az
                     ostorhusángolás oly tagadhatlan barázdákat hagyott porozatlan szőrükben, hogy
                     akárki felhúzhatná csíkos nadrágnak. A batárd karakánul inogott tengelyén, mint
                     egy szükre szabott csákó az ittas verbunkoson, s hihetőleg oldalba döngette
                     nemes bennülőit, mert minden félrefintorodás kiáltó hangot ugrasztott ki
                     lehúzott deszkaredőin.</p>
                  <p>- Hát ezt a bóbitás tégla-kemenczét tán orgonának viszik Debreczenbe? kérdé a
                     kurtabundás, rezes arczú czivis, ki egy gyalog lovon épen elbaktatott, s régen
                     szurta orrát, hogy a nagy templomot ó testamentomi dudával akarják
                     megbéllelni.</p>
                  <p>Mitsem hajtván pedig ezen fövetlen ötletre a kérdéses hintó, tovább is
                     kedélyesen hánytorgatá csatakos farát, mignem a ház előtt nagyot nyekkenve
                     megállott. E fejfájós, kóbor épületet a pogány is megszánná. Néhány évtizedig,
                     mint nyugalmazott hadastyán lakék már egy kocsigyártó apró marhái közt, mignem
                     a jelen tulajdonos jobb sorsa, háromszáz bankó-forintos váltóért új viszályokra
                     idézte. Bőrét, néhány belgiumi bivaly viselte a celta századokban. Halandó
                     urairól lenyuzatván a fekete köpeny, minden timári közbenjárás nélkül,
                     zsákmányrabló bőrönddé varrattak, szállván firól-fira, a lovag-butorok közt.
                     Végre egy emigráns nadályszedő család köpenyül adá e continensi bárkára, melyet
                     másfél század óta óv az enyészet ostroma ellen. Most immár érzékeny sebeket
                     visel fakó térein. Dühös döfések, időharapások kapkodták fel két ujjnyi
                     rétegét, s a hasadás körül szömörcsösen zsugorodék fel, mint a tepertőbőr, alig
                     engedve látni a feljegyzett csaták évszámait. A batárd alapalkotmánya
                     szétnyiladozék, s bikfapántok tartják tiltul egymáshoz, mivel a ministerium
                     drágálja a vasat. Küllői külön fanemekből tágan összeütvék, melyek hétféle
                     nyelven nyiszorognak. A mozaik kerékagy kenőcsben keres tartalékot e szabadkozó
                     alkatrészek ellen; de kenőcs szűken van, s ha bőven lenne is, legfeljebb a
                     panaszkodó nyifogást hallgattatná el, de kitartó kapcsokat nem pótol. Egész
                     kocsi hasonlít az avult statushoz, melynek minden jelessége zsibvásári
                     tulajdonokban áll.</p>
                  <p>Most leoldozá magát azon bérszolgai gyarmat, mely elől és hátul, két bakra, és
                     ugyanannyi bőröndbe felpakoltaték. Elől egy ripacsos tót inas szabadult a
                     földre (nemzeti tájszóval: forradt ragyabunkó), kinek képét nem tudni: himlő
                     rongálta-e, vagy sréttel lövöldöztek belé? elég az, úgy elverte a jég, hogy
                     medreiben esővizet lehetne fogni. Néhány szál bajusza szerteszéjjel döntve,
                     mint midőn gyenge köles közé bever a fergeteg. Szőrkalapja ki- s be horpadozva,
                     fülét elereszté, szegényt nagyon megpofozta a sors és régiség. Golyvás nyakán
                     repked egy hírében fogyatkozott köpeny, melynek gallérát sallanggá metélte a
                     szél és régiség, sovány pantalonja alig pislog ki a köpenyeg szárából, mert
                     kurtán járt szegény a kifordításkor, pedig jövő télen irgalom nélkül ismét
                     befordítnák, ha a livretulajdonos báró, per sundám bundám, azaz collateralis
                     öröködés utján, egy alföldi uradalomhoz nem ragadt volna, melyre körmöt vetni
                     most útban van. Különben az inas szeme mindig izzad. Repedt öklei nyakig
                     rejtvék vedlett vadmacska keztyűkben, mikkel ura eldődei kurucz-tábort jártak,
                     most ők járnak enyves kalandokra az elszánt kosztú inasok csempész körmein.
                     Egyébiránt, mint valamely közlegelőhöz, egyenjoggal birnak a cselédek, mig el
                     nem csapják őket, mikor ugyanis, több ingó-bingó aviticumokkal örökűl hagyják
                     az új nemzedékre. Az igaz, hogy itt-ott, mindenütt, fogat vicsorítnak rajtok a
                     foltok öltései; de azért, utcunque daczoltak a sorssal, mignem a kezükben lévő
                     bitang illir kezén minden ékességök lekopott, ki is télen nyáron bennök
                     melegedvén, az emlékül maradt szőrfoltokat, egymásután egyig elperzselé.
                     Oldalán vitézkötésül lóg egy vadásztarisznyából devalvált úttáska, melyből a
                     lófuvart rézpénzzel fizeti; de most lapos apálya jeleli, hogy a börönd nem soká
                     akar adózni. Ott fityeg még egy toktalan pohár, szatyingkantárban, melylyel
                     minden gémetlen kút- s esőárkából dézmát meríthetni, mert a bárónő mindenütt
                     iszik, minthogy mindig eszik.</p>
                  <p>Leszálltában elejté a ragyás egyik csizmatalpát, maga pedig segédkezet nyujta a
                     német bakostárs szakácsnak, ki mint az erdélyi juhturó, savószínben néz ki, és
                     formátlanul. Azonban e hizott gyomorbéllelőnél gyenge támok lőn ily halandó
                     segély, minek következtében agyba főbe lefordult, feldöntvén zsebjében az
                     élesztős bödönt, minek pedig színig kell utazni, mert a bárónő módtalan szereti
                     a kenyér-budingot.</p>
                  <p>A hátsó bakülésben piros vászon esernyő alatt (melynek nyele kútostort tudna
                     fiadzani Hortobágy számára) két lakó tartózkodik, különböző nemből, Pirrha és
                     Deucalion módjára vitorlázók a pusztai árvizen, az árboczra feszített
                     bivalyijesztővel. A baki nő szász eredetű, s rongyos turbánt visel szalma
                     kalapból, melyben télen tojás tartatik. Vapeur fátyla félre van csapva, s
                     lengethetné a szél, ha birna véle. Hajnalszín üstöke nagyon szófogadatlan,
                     minden lépten kibúvik a tatár süveg alul, fityegvén nem alább, csak az
                     orrczimpáig. Egyébiránt homloka csapinós, szemöldje nincs, szömörcse számos, de
                     foga annál kevesebb, az is lóg, a mi van. Képe vörös és módtalan lapos, úgy
                     hogy arczélben tekintve, alig domborúabb, mint a rézpénzre nyomott fő. Ölében
                     megvénhedt pindzser, lába között pedig rozsólisos üveg a báró számára. És ezen
                     Pirrha nem egyéb mint a bárónő élethalálban elmaradhatlan szobaszűze, lévén az
                     ő Deucalionja egy czirmos instructor.</p>
                  <p>E foltozott cseh nevelő selejtes termete hónaljig nyelve van a köpczös
                     bőrkalodától, melyben tartózkodik; de fejével azért folyvást harangoz, ha szél,
                     vagy kocsi kissé meglódítja, lévén ezen hitvány nyakgyümölcs, alias birkafő,
                     suta és rendetlen, felül pedig keskeny, és hegyes, mintha mézesbot gyanánt
                     szopogatták volna. E miatt tűzpróbás kalapja rendszerint spagáttal fojtatik
                     bubjára, vetvén alatta korczot, és ránczokat, mint egy egészséges magyar
                     rokolya. Ürgeképe kisded, s előre tolult, mintha iparkodnék bőréből kibúni.
                     Tafota kendőjét egy hete köté fel; de még taval összekuczorodott, lévén
                     tekercse nem vastagabb, mint egy süldő bodzafapuska, csúcsai pedig lengék, és
                     bizonytalan szinüek, mint a hidegvette ugorkalevél. Beteg katüfrékját
                     Poroszhonban szabta egy féllábas ácslegény. Nyolczszáz héttől huszonötig egy
                     kóbor sváb művész romlandó sárházán szerepelt e kaput színpadon, s padon kivül,
                     lévén egy személyben Hamlet-palást, paripaszőnyeg, és medvetok. Későbben ismét,
                     nem ugyan szín, de sőt színtelen padra került egy prágai zsibáros zsidónál,
                     azon eladhatlan ráadások közé, melynek nemét, és qualitásait teljességgel nem
                     lehet meghatározni, mig nem instructor úr, akkori borzvadász, harminczöt
                     krajczárért sajátjává tette, lévén, mindkét ujja könyöktől körömhegyig, kopott
                     volta miatt, módtalanul kesely. Van neki oldalt két iszákja, mely mondatik
                     zsebnek, s zsirpaszományból nőtt ajkait mindig tárva tartja. Innen pislognak ki
                     a tudós rendjelek, mik doboz péppapir-szatyrában szálláshoz nem fértek, t. i.
                     tintás száju tollak, egy karé cselédkenyér, s a nyolczadik éves naptár, melynek
                     lapjain rajzónnal van kiigazítva az időközi különbség. Szakált minden héten à
                     la Titusz hord, azaz nem borotválkozik, mig annyira nem nő, hogy olló vághatja,
                     s e miatt tüskés tekintete napraforgó színben jár. Pirrha iránt érzékeny
                     szomszédságot táplálna, de a kocsi hátablakán két mérges szem hány lest a
                     szobaszűzre. Tán a báró uré.</p>
                  <p>E tót, német, illir, s illetőleg szász személyzetből állt az udvari
                     bureaucratia, s jelenleg kiséret, mely mint nélkülözhetetlen útijárulék, a
                     batárdban ülő magyarbirtokú családdal levándorolt, s melynek népessége miatt a
                     kocsibak lábtámján kénytelen szállást ütni a lóhajtó paraszt, szélben lógatván
                     habdás szárait.</p>
                  <p>A csárda körül ácsorgó magyarok, ősi szokás szerint, segélyre ugrottak a
                     megállt kocsihoz. Egyik a fáradt fogatot vetkezteté kasornyáiból, másik a
                     fuvaros vászon-málhácskáit szedte le, harmadik kerékkenéshez tőn előkészületet,
                     s így tovább, mindenik igyekvék tért találni szives készségihez.</p>
                  <p>- Ejnye be megvedlett ez a hóka, atyafi! tán csapónak fonta kend fel a
                     serényét, mondá egy paraszt, mi közben pofonüté a kesely lovat, mely kalapját
                     meg akarta enni.</p>
                  <p>- Nem a bizony sógor, mert a mult farsangon ellövöldözték a vőfények fojtásnak,
                     hogy lakzira jártunk.</p>
                  <p>Azonban a tót ragyabunkó lovat kért szláv nyelven. Ez idegen udvari botrány
                     megüté az alföldiek fülét, s amúgy összenézve foghegyen kezdék folytatni a
                     kezdett működést. A tót szóhoz, steier szakács adott német exegesist, mely még
                     inkább kétségbe ejté a gatyás magyar ivadékot. A cseh instructor egy nyelvet
                     sem volt ugyan képes beszélni, de a magyarból meg épen nem tudott többet az
                     «illustrissime Domine» czímnél, melyen urát szólongatta. Igy az egész udvari
                     tanács nem lőn képes megértetni a szives magyarokkal, hogy lovaikat akarják
                     befogni, mi őket végkép kihozta minden türelemből.</p>
                  <p>- Nyisd ki azt a bikateleltetőt, lássuk azt a magyar törvényhozót, ki ily
                     hazafiakat tart cselédekül; mondá egyik paraszt a másikhoz, s alig végzé
                     szavait, lerántva lőn a hintó redőnye. A sovány redők közén láthatók lőnek a
                     setétség lakói.</p>
                  <p>Avult drapszín hurkán imbolygott divathagyott feje egy álmos öregnek. Kopasz
                     koponyáját trieszti matrózsapka fedi hálósüveg gyanánt. Izzadt szélei pusztán
                     körítik hegyvölgyes homlokát, némi kis ősz bajuszt eresztvén ki hosszú
                     füleinél, melyek rendkivül fényesek, s pamuttal dugvák. Arcza üresen függ, mint
                     két iszákocska, melyekből kifogyott minden lég. Szemöld nem született vele,
                     szemszőrét kiszedte az idő, szemei, a ránczos testszín aszalt szilvák,
                     bőrszatyorban ülnek, melyet a vénség régen korczba szedett. Ajka nincs, egy
                     posztón vágott száj épen így nézne ki. Felajka, egész orrczimpáig tokos a
                     szakáltövektől, mint a marhanyelv. A fény, nem szemében, hanem szeme előtt
                     lebeg, mint a köd a hold körül, s épen azért, noha üvegesen, de bazilisk
                     hatással ragyog. Különben termete oly szerény, hogy harmad magával is félig
                     töltené be sovány kaputját, mely körömhegyig aláereszti tisztes ujjait. Nankin
                     nadrága nürnbergi hímzett tartókon függ, s oly bőségesen szabaték, hogy a
                     Wiener Zeitung, s Pfenning-magazin nehány példányai, minden szorongás nélkül
                     ülnek, és néznek ki dereka mellől. Fejét úgy fekteti, hogy a kocsihát világitó
                     lyukán a fentisztelt kegyest szemlélhesse.</p>
                  <p>Egy foszlott kocsizsebből félig benyelve néz két kovás pisztoly, melynek
                     gerinczén rézpánton látható fractur betükben: «Csökönösi báró Ózugi Orbán,
                     indigenatus anno 1807».</p>
                  <p>Mellette vénhedt bordája ül, vulgo Comtesse Wolfsmaul, régi podoliai galyból.
                     Gyarló porhüvelye kétszáz fontot nyom; de isten, ha élteti, az új örökségen
                     felhízlalja magát ez apadt állapotból. Fején németalföldi főkötő, melynek
                     csúcsa homlokaljig horgad, oldalíveit pedig lompos vendéghaj tölti be pacsuli
                     izű lombokkal. Húsos górszemeit ablak alatt hordja, arczai tulipirosak, mint az
                     érett paradicsom, s most képéből kilógott egy vajas kifli, melyet fogatlan
                     ajkaival majszol. Különben tekintélyes tömegét hanyagon burkolja léha
                     gyolcshüvely, melyben kényelmesen szerteszét folyhat puha húsozatja. Öléből a
                     szarvascsúcsra ágaskodik egy rongyos bóbitáju gyomrozott kakadu, melynek
                     vedlett szárnya megül éhesen liheg ki a tokos test.</p>
                  <p>Elől a kettős törzs méltóságos gyümölcsei ülnek, szűken kuczorogva, mert a
                     gnädige kleinmama három negyedét teszi haszonvétlenné a rozzant épületnek.</p>
                  <p>Sáfránhajú, zsemlyeszinű, carbunculus szemű, pisze sculus az egyik uri
                     gyümölcs, a baki cseh destructor áldozatja, kinek fonnyadt nyakán piros
                     szigetekben mutatkozik a bolha-mészárlás. Riasztott képében szeme oly csodásan
                     lobog, mintha mindig futófélen volna ijedtében, s szeplős szája lenyilt, mint
                     egy kis mészárszék, mert léhlt azon veszen, miután orra nem arra születék.
                     Inggalléra vállig aláhajtva, s keményített vászna kissé nagyon erős. Most
                     sapkáján csücsül, agyba-főbe törve rajta a gyászbokort, mit boldogult onklija
                     alig is érdemel, ki ily nádiverebet magyar uradalomhoz juttatott. Még egy kötél
                     termetű baronesse látszék a ketreczben, kinek orra-hegyén lencse növekszik,
                     mely szükség esetén mogyorónak is bátran beillenék. Sárga zöld nyaka, s vézna
                     karjai, éretlen ugorkaindaként futottak fel a kocsi oldalán.</p>
                  <p>A magyar atyafiak kandian néztek be, remélve, miként az udvar kimagyarázandja
                     magát a kiséret bábelzavarából, de látva néhány szólongatás után, hogy a
                     családtagok ép oly idegen tőről metszvék, mint a külső ministerium:
                     tetőtől-talpig elszomorodtak.</p>
                  <p>- Ez ismét egy trencsini atyafi, ki auctióért megy alföldi vérekhez, -
                     megjegyzé a juhász, bonczolása közben, - pedig ezt a toklyót nem adnám egész
                     portio jussáért.</p>
                  <p>- Dáriu sem győzné ezt a kiéhezett pipás fejű nemest, - válaszolt a gulyás, -
                     mert az nem hagyja a jussát. Minden idén egy bőrt akar húzni néhai
                     szilvafáiról, s minden varjufiért egy taksást követel, mit harmadik eleje
                     fáján, a fészekkel, zálogba billentett.</p>
                  <p>- Csakhogy nem igen módi már auctiót adni, mondá a ködmönös. Taval
                     harminczhatan gyalogoltak Nyitra vármegyéből Szabolcsba, mind Csühi, Torkodiak;
                     de biz ők üres kézzel szédelegtek vissza, még tanyát is, csak teve módjára, a
                     gyepen ütöttek, mert nem vala lénung állásbért fizetni.</p>
                  <p>- Uti-költséget sem adtak Máté-Szalkán? kérdé Tógyer gazda.</p>
                  <p>- Nem biz a! Ott rostokoltak tizenhárom napig málé-galacsinyon. Kosztjukat
                     pénzül felvetették, reá adtak még egy ezüst tizest, hogy kész summa is legyen,
                     aztán auctióba irták új harminczkét évre.</p>
                  <p>- Turóczból is kurtán járt egy folt szürfenekű kortes, folytatá Tógyer a
                     példákat. Azoknak meg egy kiszolgált bikát adtak a zálogos urak. Bőrében
                     akarták Turóczba lógatni, de a szilaj bika akaratos lévén, helyben levágatták.
                     Husa sehogy sem költ, maguknak kellett megenniök, s tokját haza vitték, mert a
                     többi familiát is illeté a bőr.</p>
                  <p>- Ők hát igazán bőrt nyúztak a szilvafáról.</p>
                  <p>- Egy nadrágszíj talán jutott mindeniknek.</p>
                  <p>- Legalább a méknek nadrága volt hozzá.</p>
                  <p>- Ilyen az ősiség, a kurta nemesnél. Azért álló hétig elbeszél jussáról, s ha
                     ellene szólasz, kész lenne mérgében tarkódat, mint a zsengés tengerit,
                     meghámozni.</p>
                  <p>E kiterités alatt, az utazók részéről folyvást akadályban volt a közlekedés. A
                     bűnös tudatlanság oly rendén túl nyügözé a here honi családot, hogy nyolcz
                     személytől egy magyar szó nem telt, a parasztok pedig szokott gyűlölettel
                     győződtek meg arról. Az idétlen cselédek dideregve bonták ki gyarló tetemiket
                     ázott zubbonyaikból, s az erőtelt, ép kézláb nép nevette az inaszakadt fajt,
                     kit egy kis zápor forró nyárszakban is szerencsétlenné tesz. Egy kérdést tőnek
                     még a kocsiablakon, ha tud-e valaki magyarul? de a «nichts, nein» felelettől
                     elszégyenlék magokat. A lófogó paraszt kiereszté kezéből a hámfát, elfordult s
                     sompolyodva odább oldalgott, mintha pirongatnák. Így tőn a többi is. Néhány
                     percz után elvezeté kifogott gebéit a fuvaros, s a bikateleltető elhagyva
                     maradt lelketlen népével, mint a rossz korhely, ki gyalázatszéket ül.</p>
                  <p>Azonban Kátay kinézett, mint gondos házigazda. Kalapvéve lépett a kocsihoz, s
                     ablakredőnyi közt beköszönt pipafüstös szájjal. «Guten Abend Hauswirth»,
                     üdvözlé egy nyekegő szózat. Kátay egy felelet helyett úgy fejébe nyomá
                     félselyem kalapját, hogy fültöve alá gyüremlett. Ő egy pundrás országpusztítót
                     nem süvegel, a ki lelke van. Minthogy azonban szükség esetén össze tudott
                     öklözni egy két kálvinista német constructiót; szóba állt a hálócsuklyás
                     úrral.</p>
                  <p>- Mi kell az úrnak? kérdé kurta vallatással.</p>
                  <p>- A méltóságos báró úr mélyen tisztelt magas személye lovakat parancsol, közbe
                     szólt a levetkezett fejü csehtudós, a teljes czimű értesítés által, ki akarván
                     igazítni Kátay felségsértését.</p>
                  <p>- Ha báró az úr, miért nem tart lovat? felelt illetődés nélkül Kátay.</p>
                  <p>Mély csend következett cseléd és család részéről.</p>
                  <p>- Vagy tán vasalni küldte őket még az úr nagyapja? folytatá gúnyos kitörését
                     Kátay.</p>
                  <p>- Nagysága ménese lent tartózkodik most az uradalomban, értesíté Kátayt egész
                     alázattal a meztelen fejű nevelő.</p>
                  <p>- Hát tán az úr dijára jutott a Lipót gróf birtoka? kérdé hüledezve Kátay.</p>
                  <p>- Van szerencsém tiszteletébe ajánlani a törvényes örököst, folytatá a
                     süvegmentes polák udvarmester.</p>
                  <p>- No ugyan ebre bizták a hájat, mondá magyarul Kátay; rögtön elbeszélte ott a
                     községnek, miként ez legyen amaz Ózugi, ki mint a város fiscárusa mondá, az
                     ismert uradalmat öröklé, s nyolczszázhéttől magyar báróvá lett, a nélkül, hogy
                     egyet taszított a közterhen, vagy a magyar a, b, ab-ot megtanulta volna.</p>
                  <p>Az érzékenyült nép botjára támaszkodék körül, s nézte mint ó csudát, a hálátlan
                     urat, mi az udvarmestert kissé genirozá.</p>
                  <p>- Vajjon ha élne még a magyarok istene, minő nyelven kérne tőle kiflit az
                     anyóka? kérdé Dudás bojtár a grófnőt czélozva.</p>
                  <p>- A bodza furuja el tudja tanulni az ember nótáját ha jól belefúja, s ez a
                     fűzfa duda huszonhárom évtől nem tud belejönni az országos nyelvbe, mondá
                     dérrel durral a gulyás.</p>
                  <p>- Mégis mind úrnak rakják az ily salaváriakat, jegyzé Tógyer gazda. Pesten a
                     magyar kenyeret németül veszik meg, s még a tudós magyar szót is német
                     irja.</p>
                  <p>- Óvja isten tőlük a Tisza partjait, szólt a kis ködmönös. Jól mondja a nóta:
                     nincs becse a hazafinak, csak a pantallós úrfinak. Régenten beszélték, hogy a
                     magyar urak tokányt ettek a szegény legénynyel, s ha baj adta elő magát,
                     megérték az embert, de most szóba sem áll.</p>
                  <p>- Eljő az ideje, hogy magoktól sülnek meg, mint a ki azért megy oly közel a
                     tűzhöz, hogy melegét mástól elfogja.</p>
                  <p>- Ily nyersen furt cseh-német taliánt még se látánk soha, ki nyolczad magával
                     annyit ne értsen: bakfütty, mondá egy fuvaros.</p>
                  <p>- Hiába viszi kend a szajkót templomba, csak Mátyás marad az, engesztelé
                     társa.</p>
                  <p>- De ha szajkó, a ki lelke van, ebédeljen hernyót, ne magyar kenyeret, vagy bár
                     szajkó módra, tanulja nyelvünket.</p>
                  <p>- Hány esztendős lehet az a sarju országfutó, a bolhamart nyakkal? kérdé egy
                     harmadik, lábujjhegyen nézve a szeplős sculust.</p>
                  <p>- Kilencz markos lehet, felelé a másik, éveit akarva gúnyból marokkal mérni
                     meg. Még se tud magyarul, pedig itt tették a gyepre?</p>
                  <p>- Nem a, bizonyitá Kátay.</p>
                  <p>- A biz az ebkölök szeme kilencz napra nyilik, s néki kilencz év nem elég
                     száját feltátani.</p>
                  <p>Még egy rakás kiméletlen értekezést tőnek Ózugi bűnei felett, saját
                     tájmodorban, csaknem oly gorombán, mint a német lapok tudós szerkesztői,
                     alkotmányos létünk szükségkép s főleg fajuk miatt fejlett hibáiról.</p>
                  
               </div>
            <div type="chapter">
               <head>VIII.</head>
               <head>(Folytatás.)</head>
                  <p>A nemes bárónő született Comtesse Wolfsmaul szarvasa elfogyván, megsejté a
                     közben, hogy a csárda előtt fonatost árulnak s nyakát fejestől kidugá a
                     kocsiablakon. A stereotip kofa, ki a színjátékhoz egykedvűn pislogott,
                     megsejté, miként a méltóságos arczot faldokló mohóság dülyeszti fonatosa miatt,
                     miért is kezdé az abroszon végig nyujtóztatni avasszagú ugyan, de sárga
                     bunda-szín tészta-csemegéit. Kordovány kezével oly volubiliter forgatá áruit,
                     hogy a pajkos fonatosak csík módra szökdöstek tenyerén s némely karcsú
                     termetűek ágaskodó kellemmel ajánlák magokat, míg néhány potrohosak repedt
                     hassal feküdtek egymáson... Ennyi ingert, ennyi csábot ugyan a bárónénak senki
                     ne mutasson, mert ő természet feletti erélylyel nem bir, nem is akar, ő csak
                     földi nő, kinek gyarló lelke a kenyér-buding, fonatos-vakarcs, de meg minden
                     zsírszagtól kisértetbe jő, elannyira pedig, hogy ha ilyenkor báró úr köröm közé
                     nem kaparítja, menten utána ugrik a zsákmánynak. Most is tehát visszaölelte hű
                     férje a veszélytől, mennyire karja nyúlt, de az csak félig érte körül a bárónő
                     orbis-pictusát, úgy hogy az ablakon szörnyű halált zuhan, ha a vasasráma
                     vállaiban tartalékra nem kap.</p>
                  <p>A kofa egy intő ujj által oda idézteték. Vegyenek csillagom, jobb a vasas
                     csöregénél. Lám minő pántlikás mint a nyoszolyófánk, tésztája puffadtabb a
                     töltött párnánál, - s czirmos ujjait másfél iziglen dugdosá beléjek, hogy
                     ajánlatához tanújelt adhasson. A vásáros salonhölgy fél bakmát sem értett,
                     hanem sorban külön fogá a kan fonatosokat, miként a fogatlan kufár kezébe
                     olvasá. Instructor úr kivánkodó szeme mindeniket végig késéré útjában, míg a
                     boldog családkörbe jutának s a sors gondoskodék, hogy orra tőlük foghagymás ne
                     legyen. Egy hízott fonatos tudniillik elesék hamarkodás közben, s ő
                     felmarkolván a kerékvágásból, rögtön nyaktilózta éles fogaival, hogy a nagysás
                     asszony be ne kérje saját szükségére.</p>
                  <p>Most megnyittaték egy ó mancseszter szütyő, az úti éléstár, melynek száján
                     morzsák, és zsirfoltok jelelék a gyakor közlekedést. Benne férges almák, mit
                     Szolnokban vettek, átzsirlott juhturó, s némi kenyér-buding foglalának helyet,
                     mikhez az egész fonatos szállítmány beszállásoltaték. Lőn pedig az alku és
                     fizetés mindkét részről közelégedésre. A kufár négy krajczáron hagyta pajkos
                     csemegéit s így harminczad fejében, minden darabnál két krajczárt fillentett
                     saját javára, a bárónő pedig így is örült az ázsiai pocsék árnak, kivált miután
                     a furfangos tészta-állatokat jó izűeknek találta. Végre az illustrissimus
                     Ózugi, remegve a hortobágyi vérivó vadaktól, kiket a nevelő előre félelmesen
                     leirt, újolag lovakat követelt.</p>
                  <p>- Nem adok biz én, mondá váltószéki őszinteséggel Kátay.</p>
                  <p>- Talán nincs lova? kérdé humillime az udvarmester.</p>
                  <p>- Tizennyolczan esznek kétsor zablóban, pedig a hat jobbik az asszonyt szállítá
                     Balmazujvárosra, - felelt dicsekvően Kátay, bajuszát megvonva, - nem szeretek
                     sárban gyalog maradni, mint az urak teszik.</p>
                  <p>- Hát miért nem irgalmaz ily ügyefogyottaknak? kérdé töredelmesen a nevelő.</p>
                  <p>- Mert nem tudtok magyarul, - válaszolt nyersen Kátay, - mégis mindig
                     handabandáztok ellenünk, pedig minden lépten magyarra szorultok.</p>
                  <p>- Ki volna ily nemzetmaró kuvasz? ellenveté az illir ivadék.</p>
                  <p>- Mindnyájan, - dörmögé a csaplár. - Egymást éri rólunk torzomborz firkátok,
                     csak hibát kerestek a busás jó mellett, gúnyoltok és martok, mint a veszni tért
                     eb, pedig magatok is csak úgy vagytok egymáshoz foltozva, mint a garabonczás
                     köpeny.</p>
                  <p>- Hogy tartoznánk ily magyarfaló fajhoz, hiszen mi is e nagylelkü nemzet tején
                     növekedtünk?</p>
                  <p>- Ha kell vemhes, ha nem kell rühes. Értjük már a többit domine fringiafaló.
                     Most ló kell, s nagylelkü a nemzet. Ha sárból kihuzunk, feláll az orrotok. Tom
                     lesz czifra beszéd a pusztai tempókról, jó hogy irni nem tudsz, mert pohánkás
                     néped előtt még tintába kevernél, boszankodék szittyásan Kátay, magyar kaptára
                     ütvén a kérges német szót.</p>
                  <p>A suta könyvcsiszár nem vélé korszerűnek Kátayt tovább csábítani, ki jól
                     látszik ismerni a szlávvandal fajok ránk csattogó fogait. Ugyan azért
                     szedte-vette magát, s felült a hátulsó bakba, mit annyival örömestebb tőn,
                     mivel növendéke ócskáit viselvén, borjubőr sarui, lábát úgy szoríták, szeme
                     majd kiugrott. A fogadó árnya benövé az alatt a bivalykéregbe épült
                     családtartót, alföldi nomine szállító csézát, s e csekély motivum felkölté
                     Ózugiékban a félelmes éj rajzát, mely őket vérontó jeleneteivel könnyen itt
                     lephetné. Annál regényesebb lőn pedig e misticus rettegés, mert a jókedvű fiuk
                     ujjongani kezdtek itt-ott a pusztában, mit az udvari professor jóslatára,
                     táborköltő jelhangnak vélt az illustrissimus.</p>
                  <p>- Kérjen a mit akar megbecsülhetetlen lótulajdonos úr, csak szállíttasson el a
                     halál feltátott torkából, esenge Kátayhoz Ózugi, tremendo tonartban, s a család
                     orgonasípjai kiüték hozzá ólomarczaikat, mint egy érzékeny accord, melyet nem
                     kapott el a szél, de még se hallik.</p>
                  <p>Kátay kegyosztó arczot vőn, tele szítta léggel egészséges képét, s kifúván
                     magából a pipaszagos szuszt, csipőre tett kézzel alkuba ereszkedék.</p>
                  <p>- Tehát ötven pengő forintért beszállítom az urat, mondá oly hangon, melyből
                     vastagon kitetszék, miként szerencsének tartsa a báró, ha az embertelen angol
                     áron, Kátay nagyra született lovaihoz juthat.</p>
                  <p>- Hogy lehetne az? - menté tárczáját Ózugi, hisz ide Debreczen nem több mint
                     négy mértföld s ennyi távolságra londoni bérkocsi sem kiván felényit.</p>
                  <p>- Tessék hát Londonból fogatot hozatni, kifizeté lacon modorban a nyakas
                     csapláros, beindulva az embernyuzókat remegő családtól.</p>
                  <p>- Nemes eredetére kérem, legyen keresztény ön, - esdék a trieszti csuklyás
                     családfő, - ne kényszerítsen itt vesztegleni a portyázó zsiványbandák puszta
                     hazájában. Oly rémítő kincset nincs módom fizetni, pedig e rabló Saharában nem
                     találni másutt szállító lovakat.</p>
                  <p>- Úgy sem adott az úr ezernyolczszáz héttől közügy s magyar czélra egy kan
                     poltrácskát sem, legalább ezúttal megfejem törökül, mint a német szokta a
                     magyar fajtájut.</p>
                  <p>- Igaztalan vádol becses csapláros úr. A győri felkeléshez fél lovat állíték
                     nemzeti segélyben.</p>
                  <p>- Fogja be hát most másik felét az úr a felkelési lónak s baktasson el vele
                     Ábrahám keblébe.</p>
                  <p>A cseh instructor reszketni kezdett a sikertelen alku folytában s késztő
                     sürgönyül, mély alázattal nyujta urának egy irtózatos rajzot, melyen hortobágyi
                     gyilkos történetek állának franczia modorban lefestve. Borzos belényfejű
                     betyáróriások, mázsás fokosokkal, pisztolynyárs s lándzsás szekerczékkel
                     foglalkoznak nő- és gyermekmészárlásban. A rajz alapterét sötét vörösmező
                     képezi, jelentvén a kiontatott vértengert s alatta e szavak «Bilder aus der
                     ungarischen Puszta.»</p>
                  <p>Noha pedig Hortobágy történeteiben évtizedek alatt sem foly egy csepp emberi
                     vér, ha csak valaki eret nem vágat a sok evés miatt, mégis e szerény kép,
                     tényjelezve a destructor riadt arczaival, eldöntő befolyást gyakorolt a
                     szerencsétlen báró nemzetségre, mely megszokott mindent a cseh tudós
                     fekete-sárga szemeivel nézni.</p>
                  <p>Ózugi kezdé magában felvetni, ha az úti pénztárban van-e még ötven pengő
                     forintnyi tőke? (mert a házi fő- és fiókpénztár honhagyaték nehány csorba
                     denárral,) de e rejlett számolás nem csekély zavarra, azon bús fináncz-adathoz
                     vezeté, miszerint Kátay török követeléséből nevezetes rész hiányzik, melynek
                     kipótlása (a bárónővel cserélt titkos kérdés és felelet nyomán,) az összes
                     személyzet értékéből sem remélhető.</p>
                  <p>Kátay belátólag értelmezé ez alkudozási szünet jelentését s mint különben
                     emberséges akaratú polgár, feltevé más árt szabni a család részéről oly
                     halaszthatlan fuvarnak.</p>
                  <p>- A magyar becsületre kérem tisztes korcsmáros úr, - mondá a közben Ózugi, - ne
                     engedje nevét ily uzsora szenvvel a rossz vélemény vermébe dönteni. Egy lelkes
                     magyarnak több az elismerő emlék néhány mulandó fillérnél s én méltányolva
                     vitéz eredetét, ősi pisztolyommal tisztelem meg kegyét emlékül, mely a német
                     paraszt-háborúban dicsően védte a nemes jogokat, s vetélkedve függend a
                     nemzetes úr fringiája mellett.</p>
                  <p>- Mi a magyar becsületet illeti, - felelt összeszedve Kátay, - dugja vissza
                     báró úr csábitó szavait. Nem jár az már nálunk, mint a fekete bankó, csak
                     gyermek játszik vele. Ily csalóka értékkel verebet foghatni, nem polgárt.
                     Kitelt a becsülés, bizalom ideje. Nem hindu a magyar, hogy felfüzött csontért
                     eszét s akaratát a németnek cserélje. Nagylelkünek is mond bennünket
                     szükségből. Ez csak más formába gyúrt mézesbot, melyben altató van. Okatlan
                     tapodók ellenében lehet-e elég nagylelkű az emberi kebel? Ha lelkünk olyan nagy
                     volna, mint Ábrahám kebele s köpönyegül adnák a német világra, abból is
                     kiharapná magát s gúnyt ütne a lyukas ruházaton.</p>
                  <p>A baki udvarmester szeme szája elállt, nem annyira a magyar merészségen, mely
                     ötszáz éves germániai törzs gyümölcse ellen így felágaskodik, mint főleg azon,
                     hogy telnek ily eszmék alföldi kurtadolmányos szittyától, kiken ő csupán buta s
                     rosszakaratú betyárság typusát kereste?</p>
                  <p>- Én egyszerű magyar ember vagyok báró úr, de nem oly tömpe eszű, mint oda fenn
                     hiszik. Meg tudom itélni, miként nem épen helyén van egy utast útfelen gorombán
                     tanítni, de az úr öreg gyermek hazánk s hazájában, kire minden jó szó felfér
                     annyival is inkább, mivel ilyenhez fizetett szolgái vagy házi barátok közt nem
                     juthat. Azért csapja el magától ezt a rossz tökfilkót, - itt a ránczos kalapú
                     nevelőre nézett, - s vegyen okos magyar embert, a ki fiából józan földesurat
                     faragjon. Egy agg grófot ismerek, ki hasát a vármegyén rendesen két székre
                     ereszti, de azért haltempóban pislog, mint a gatyás kortes érdekét nyirbálja,
                     mert nem érti, miről tanácskoznak. Hát a törvényhozás hogy ne szabna szűk
                     nadrágot hájas tetemére, ha hozzá nem szólhat, a kié a posztó? Azért szólok
                     csupán érdekekről, mert azt nem kivánom, hogy ily hitvány lélekkel magasbra
                     gondoljon.</p>
                  <p>Az instructor óvást tőn e betyár kifejezés ellen, kit a tökfilkó czím s
                     elcsapási törvényjavaslat tragice érdeklett.</p>
                  <p>- Úgy, úgy báró úr, - folytatá Kátay. - Fia már magyar földdel birand s e
                     fiatlan hazához több lánczok kötendik. Mi van a bárónak mit németül szeressen?
                     Néhány férges csont ősi sírboltjában, miken alkalmasint elég bűnös vala a hús?
                     vagy a füstös családi ebbőr, melynél egy csizmadia-czímer s ekeszarv mai
                     században jelentőbb kezd lenni? Elbujdosnám házamból, ha benne ellenség közt
                     laknám, pedig kivánhatnám-e, hogy szeressenek, ha én, a minoritás, ellenségök
                     lennék? Azért taníttassa fiát: a nemzetet szeretni, s ha néki édes anyja a hon,
                     legyen ő atyja jobbágyinak, ne zsarnokbérlője, ki a halál executiójáig
                     ideiglenes haszonra szerződést kötött. Ki saját érdekét becsülni nem tudja,
                     hogyan szeretne másokat? s ki senkit nem szeret, rosszabb az állatnál. Nem oly
                     rossz a magyar, mint az urak világ csúfjára hitetni akarják. Ismerem a taliánt,
                     kucsébert és csehet. Egy népnek sem lehet annyi hasznát venni mint nekünk, csak
                     vezetni kell tudni. De míg idegen érdekért áldoznak bennünket s magyar épületet
                     másoknak rakunk fel, úgy járunk, mint a tarpai kőműves, ki a gombtételkor vette
                     észre, hogy nincs lépcső a toronyba menni.</p>
                  <p>E dictióban oly lelkesen fültövig izzadt Kátay, kivált a németszó öklözése
                     miatt, hogy fejét kénytelen lőn megkalaptalanítni. Egyébiránt ily hajánál fogva
                     berángatott térítgetések nála napirenden voltak s azon ne is csudálkozzék senki
                     fia, vagy ha igen, adjon alkalmat az alföldön Kátay számos képmásainak ily
                     kitörésekre, tapasztalni fogja, miként ex abruptó, úgy nyakon hevenyésztetik
                     együgyű, de józan s lélekből fakadt lemocskolásokkal, hogy a népi ébredtség
                     jeleit még bureaucratiában nőtt német kritikus korában sem fogja
                     tagadhatni.</p>
                  <p>Talán tovább szónoklott volna a talpig magyar, de nem fringia-imádó Kátay, ha a
                     felborozott diószegi ó nedv több ital után nem vágynék. E szent illat azonban,
                     azaz felbuggyant szesz, atyafiságos szeretettel óhajtozék egy pohár bor után,
                     mely hütőben várja a meleg honfi kebelt, s e közbejött körülmény miatt jónak
                     látta ősi szokás szerint kurtán fogni a hosszú vezérszót.</p>
                  <p>Míg Kátay készen lőn böfögésivel, mik egy gőzszélcső ökröndésit jóval
                     felűlmulták, Ózugi azalatt nyugtalanul várt a határozatra, be fog-e a paraszt
                     pisztolyért fuvaroztatni vagy nem? Mivel azonban az előszó szelleméből indulva,
                     nem sok reménye lehetett e szerencséhez, aggodalmasan látta kisülendni a
                     finnyás fináncz-titkot, ama nem találtató ötven pengő forint életkérdésében.
                     Még ahhoz egy bunkós leczkét kelle átizzadnia, melynek idegen eleme, szokatlan
                     eszméi, rögös nyelvezete, puha lelkét felette szurták. Azonban minden
                     igazságban megvan amaz örök erő, miszerint bár sért, hat, indít, működik. Ózugi
                     átlátta, hogy a nyers szó nemes czélból ered, hogy ezen osztályú szív és fő
                     józanul s mélyebben gondolkozik kötelességiről mint ő, ki az előkeltség jogához
                     számítja, jobb s okosbnak lenni a közép- s alnépnél. Huszonhárom évtől tengett
                     a békés, bő és adótlan honban, hol jog, érdek, élet és bátorság ingyen s
                     önőrködés, vagy mű nélkül védetik, mint a gyermeké szülei által.
                     Fáradalomköltség s érdemtelen lőn osztályosává ily alkotmányos gazdag
                     szerencsének, törvényadó joggal bir a hazán, melyet nem szerzett, nem véd, nem
                     szolgál s mégis huszonhárom évből nem jutott órája a népviszonyt, fajt,
                     erkölcsöt, jellemet észlelni. Sőt rossz szándékú áltan, fogult, félszeg,
                     tudatlan informatiókra, lenézte, megveté, gyűlölte, csürhének, vadállatok s
                     rablóknak tartá a népet, mely e hazát harczban és békében egyedül tartja fenn,
                     mely kimerűlt izmain erőszakadtáig tartja a közállomány már-már ingadozó
                     terhét, s melynek annyi világpéldák között nem juta békés eszébe, tágítni a
                     népjog lánczain! Most Kátay habár durva és torz, de elég világos tükröt tartott
                     arra, hogy benne saját foltjaira pillantson. «Ki saját érdekét becsülni nem
                     tudja, hogyan szeretne másokat? s ki senkit nem szeret, rosszabb az állatnál.»
                     Mennyi igaz, mennyi alázó elem fekszik ez együgyű tételben s milyen semmi ő,
                     kinek gondja s részvéte családküszöbén túl soha nem terjedt. Látá körüle a
                     pusztai népet s olvasta arczukon saját gyalázatát. Ő távol, oktalan
                     előitélettel, kevélyen gyülölte e fajt a nélkül, hogy ismerte volna: most e faj
                     előző szivélylyel, kalapemelintve közelíté meg, segítni, résztvenni
                     átutazásában, a nélkül, hogy őt ismerte volna. Ő kénytelen méltánylani annak
                     szelid, résztvevő, alázatos jellemét, az kénytelen megvetni az ő honfiatlan,
                     felfútt üres lelkét. A közelség oly fordult ellentétben ismerteté meg a
                     különböző kebelt. E megvetett faj emberebb lehet nélkülök mint velök és a
                     megvető osztály semmibe dőlne ama faj nélkül! s mégis amaz szerény, alázatos,
                     míg ő kevély s gőgös, pedig ötven pengő forintot nem képes családnyugalmáért
                     kiadni. Mindez vele, rajta történik, nem könyv vagy gyülésteremben, ingerült
                     ellenpártja által mondatik el, a czélzást s szófulánkot nem háríthatja másra,
                     idegen személyt nem kereshet a feltett rajzban, hanem az élő eset, saját
                     tapasztaló érzeményben döfi szivébe a szégyen tőrét:... s ugyan azért az kinoz
                     és vérez.</p>
                  <p>Ez volt Ózugi lélekhelyzete a rövid szószünetben, melyet új mocsokkal várt
                     félbeszakadni.</p>
                  <p>- Azonban, Jankó! szólíts ki nyolcz lovat, s futtasd a városba ezt az
                     ügyefogyott bábelgyarmatot; megszólalt Kátay hetyke kocsisához, s parancsa
                     nyomon teljességbe ment.</p>
                  <p>- Nem kell, uram, nekem az ötven forintja, oszsza szegényeknek új uradalmában,
                     hogy imádkozzanak bűnös lelkeért; beszólt aztán a szutyongatotthoz, magyar
                     szívességből fogadja el hevert lovaimat.</p>
                  <p>A bárónő látva e boldog fordulatot, bátrabban fogott evéshez, s kezdé eltemetni
                     a negyedik fonatost.</p>
                  <p>A csüggedt Nyul Iczik, kárvallottkép - s térdig eredt orral bátorkodék Ózugit
                     instálni, engedné meg árván maradt alkalmatosságát a méltóságos batard
                     hátuljához kötni; s öt váltó forintot ajánlott, ha ily módon Debreczenbe
                     juthat.</p>
                  <p>Ózugiban felébredt a nemes iparszenv. Tetszék gyöngéd lelkének az eszme,
                     miszerint ingyen-fuvar mellett, még a ragyabunkó hópénzét is megkaparíthatja,
                     épen mint jobbágyi majdan füstpénzt fizetnek az úri dézmára. Azért jóváhagyó
                     kegygyel biztatta Icziket, hogy csak kösse oda.</p>
                  <p>- De nem oda Buda, vörös Jebuzeus; rákiált Kátay az engedelmes izraelitára, s
                     Nyul Iczik kényszerűlt szerényen visszavonulni e végeszközétől a kani
                     birtokának; titkosan csikorgatván fogait a dühös csaplár ellen.</p>
                  <p>A közben kocsi elé álltak a felhámozott lovak, s fülhegyző kedélylyel vigaszt
                     nyerítettek a remegő családnak, mely inkább lóragadástól félhete, mint az
                     instructor festette betyárbandától.</p>
                  <p>- Hátra fogd a lánczost, hadd rángassa meg a csuklyás németet, mondá egyik
                     gulyás a lófogó kocsishoz.</p>
                  <p>- Majd tudom én, hogy kell németet hurczolni, felelt a boszankodó kocsis, félre
                     rántva ajkát, szurkos prémjével egyetemben.</p>
                  <p>- A kadarcsi árok közt van vagy két zökkenő, ki ne kerülje kend; tudom, ha
                     azokban a rudasra rácsap: meglódul az agya a henczegő svábnak; javaslá egy
                     itatófuvaros.</p>
                  <p>- Vagy két csavart jó lesz megeresztni, s a tengelyvégházat tágacskán kell
                     hagyni, hadd fitorogjon isten igazában az a bikateleltető, odaszólt távolról a
                     füredi ködmönös.</p>
                  <p>- A ház megett van egy rakás szőlőtőke; kössön fel kend egyet a hátulsó
                     keréktalpra, s minden fordulaton olyat zökkent rajta, hogy a lépe pofozza a
                     máját; tanácslá a juhász, ki bonczgyakorlatával készen lőn, s konyhába emelé
                     meztelen bárányát.</p>
                  <p>Míg a kocsis fogott, a javaslott csínyek végre lőnek hajtva. Kátay rég bement
                     egy pohár hűtött borra, s nem volt e garázda tréfához ellenőr. A szakács, s
                     ragyabunkó rég bakra iszákolák magukat egy foltos előbőrrel; a nevelő szintugy
                     nyakig mélyedt a hátsó nyugszékbe; s e hihetlen vegyületű csoport nem is
                     gondolt semmit urával, s jövővel, csak a pillanati félelmen tehesse túl
                     magát.</p>
                  <p>Végre hámfákhoz lőn ragasztva a nyolcz nyerítő tátos. Göndör, pirosnyakú gubát
                     ölte fel a kocsis, s fel akart ülni. A szakács, kinek terjedelme, - mint
                     magyaráztaték, - vetélkedett a bőrbe varrt erdélyi turóval, oly violenter
                     elfoglalá a bakot, hogy a forradt komornok is, keszegoldalt tartózkodhaték meg;
                     s annál kevésbbé lehete szó a kocsis harmadikságáról.</p>
                  <p>- Le a bakról, kukta, négy akós böndőddel a ki vagy! parancsolá nyersen a bőrös
                     juhtúrónak, alföldi kocsisunk; s szavaihoz oly ellenállhatlan torzképet vágott,
                     hogy a szakács, noha egy betűt sem érte, esze nélkül kezdé magát leoldozni a
                     foltos bivalytokból.</p>
                  <p>- Hová ülteti kend ezt a dudaképű savókáplárt? - kérdé egyik paraszt; - hisz
                     úgy tele van a bikateleltető keresztben s hosszában, mint a csaplár chinai
                     koczája kutyamalaczokkal.</p>
                  <p>- Kössétek fel alól a nyujtóra, vagy jőjjön orra után, s taszítsa be magát
                     gyalog a városba, adta szedtevette, - felelé a kocsis; - én csak nem lógatom
                     lábom miatta a szélben.</p>
                  <p>Azalatt a kocsiban rögtöni kormánytanács tartaték, nehogy a beszállítási
                     népkegy, a potrohos udvari kegyencz, s illetőleg főtálnokmester miatt
                     megtagadtassék. Igy aztán fensőbb rendeletre, a komorna belőlre költözék, s
                     elfoglalván helyét a szülék közzé begyűrt ugorkaindának, kiszellőzteté fogatlan
                     szájöblét egy hangos ásításban, s hátralökött fővel szunnyadáshoz fogott.
                     Szakácsunk, vagyis az Ózugié azalatt a borzvadászból előléptetett cseh
                     nevelőhöz települt, s a szállás szűk volta miatt szörnyen mocskolta
                     szomszédját, úgy hogy a suta bölcs, kényszerült rézpénzi termetét oldalt
                     lapítani; ölbe fogván a ráhagyott pindzsert, ki is zsirprémes zsebjéből a
                     cselédkenyeret azonnal kihúzta.</p>
                  <p>A kocsis bordán kapkodá káromlott lovait, s a bikateleltető, először éltében,
                     neki rugaszkodék. Az instructor feje szokás szerint harangozni kezdett, s míg a
                     csökönösi család úti tokja belátszott, kedélyesen lógatá magát, szakállastól
                     együtt, napraforgó színben.</p>
                  <p>Nyul Iczik búsan lódítá szemeit a rohanva haladók után; két repedt könyűt ejte
                     el, mely lopott tüszőjén loccsant szét; s végkép lemondva a kani nyájas
                     személyéről, meg akart átkozni minden lókötőket; de eszébe jutott, miként a
                     kani is azok által jutott körmeire, s megigazítá keservét azon reménynyel:
                     «majd lopatok én magamnak jobbat a fegyverneki pusztán».</p>
                  <p>A parasztok soká elménczkedtek még, sértegetve éles ötletekben a csökönösi
                     Ózugi-családot, miknek meglehetős goromba bunkói nem irósvajas simogatás ugyan:
                     de csak az doboghat érte, ki egy ezred óta iskolátlan néptől, grisetti negélyt
                     és szenvelgést követel, német tudósok birálatait pedig soha sem olvasott.</p>
                  
               </div>
            <div type="chapter">
               <head>IX.</head>
               <head>(Várt s váratlan vendég.)</head>
                  <p>E közben nagy tért elhaladt a már két ízben látott karcsú lovag. Körrajza már
                     tisztán kivehető, s az esti napfényben érdekesen láttatá magát a festői
                     alak.</p>
                  <p>Pisze Pista mohón várta a rejtélyes lovagot, s mint pimasz védencz szokott
                     pártfogója közel érzetében, szilajodva kezdé túlűzni rakonczátlan
                     gorombaságait.</p>
                  <p>A fonatos kofát, e közelebbi események alatt, végkép elnyomta a buzgóság. Addig
                     szunyókált, hogy csakugyan hortyogásig vitte. A pajkos Pista őt tűzé ki
                     szeszélye czéljául. Lábujjhegyen mellé settenkedék a rakott kosárnak, rögtön
                     ellopinta egy czégérfonatost, melyen dalos kanlegyek sütkéreztek sorban, és
                     akkor zajt üte harsogó lármával:</p>
                  <p>«Csuda bogár,</p>
                  <p> Álmos szamár,</p>
                  <p> Veres pofa;</p>
                  <p> Büdös kofa;</p>
                  <p> Lopják a pogácsát.»</p>
                  <p>A boldogtalan csiriz-sütögető felriadt, s éktelen szemekkel nézett a Pisze
                     kezébe jutott zsákmányra.</p>
                  <p>- Add ide komisz sexta göde, mert úgy fejedhez teremtem a széket, hogy
                     palacsintává lapúl; odaszólt dühöngve, miközben saját maga alatt zsámolya után
                     kaparászott.</p>
                  <p>Pisze Pista egy kukkot sem felelt, hanem szétvetett lábakkal ugrált mint a
                     szarka, s tátott szájába dugdosta a bundaszínű tésztát, folyvást ijesztgetve
                     beleharapással.</p>
                  <p>A rettegő kofa fülig felmérgesült; vörös ábrázatát felfútta, hogy rögzött
                     ránczai kiegyenesedtek, s feje, mint egy gipszmacskáé, alá- s felkísérte a
                     hurczolt fonatost, mintha ki akarná nyelni rablója markából. Aztán átkozódni
                     akart, de orrán, száján kitörvén a harag, oly forma hangot adott, mint a mérges
                     pulyka, midőn öblöget. Pisze még beljebb dugdosá a fonatost; s a hiuzképű
                     asszonyság utána rohanna, ha balul nem jár. A juhászparipa ugyanis, mely
                     mellette bölcsészi non salanszszal ácsorgott, kisértő árpabűzt érzett
                     főkötőjén, melyből aprómarháit szokta vendégelni, s épen akkor tekeríté
                     nyelvére, midőn hiúzi ugrását meg akará tenni. Főkötője a fülesnél maradt,
                     nyakába öntvén gubanczos ősz haját; maga pedig kosarára zuhant, sárba döntve
                     annak szagos rejtelmeit. A gonosz fiókcsikós Harangi bátyjához menekült, míg a
                     hajadon banya fonatosait mentesíté a sárpecsétektől; ki is, mert inai
                     gyengélkedtek ily nyúl fogásához elégnek vélte őt nyelvével üldözni; a minthogy
                     kissé megjuhádzva, felcsapta rozzant konytborogatóját, s székre fészkelődvén,
                     nyugodtan, de folyvást szátyárla piszkot, mocskot, átkot s hurító szidalmat a
                     «sarju betyárra». Mivelhogy pedig Pál lovag jól eszébe vette, miként ide
                     érkeztében, nem irtózott Pisze Pista, világlátott ostorán trágár rágalmakkal
                     méltatlankodni: tehát jónak látta, alkalmat használván, a becsületsértőt
                     ugyanazon megbántott ostorral kődökön suhintni. Pisze megugrott, de nem
                     vitézségből. Csak védpontra helyezé magát, s kirántván egy dézsa füléből a
                     vízhordó dorongot: «ide vele, ha van nyele» kiáltá kihivólag az
                     ostoros-ellenre; miközben ütleghez emelte hevenyészett rúdját.</p>
                  <p>Most gyors lódobogás kapta meg a fület, mi e dugábadőlt párbajt nézők nélkül
                     hagyá. Karcsú sárga félvér vágta szét erőteljes trappban a sarat: fülhegyezve,
                     tüzelő szemekkel, mint egy vidám szarvas hányva előre sugár lábait. Szellős
                     hátán könnyű lovagot hozott. A lovag szép és ifjú, a huszonkettedik év dús
                     jelentésével. Sötét haja ragyog, tömött és finom, mint a szálahúzott selyem.
                     Szemei nagyok és áthatók; barkója gyönge és ifjúdad, mint zöld kalászon a haj.
                     Ajka férfias, de vídám metszetű, s pajkos mosolyban ül a pelyhes bajusz alatt.
                     Vállán kihajlik a finom nyári ing, s hószín gallérában szabadon hajlong a
                     gömbölyű fejér nyak. Homloka magas, méltóságos; szemöldje vékony, tiszta, s
                     kellemes hajlású; szemében fáradt, méla tűz, mit minden lelkesültség felgyújt
                     és ragyogtat: narczisz orrán sima fejér bőr; s ez kiegészíti kedves, hódító,
                     ellenállhatatlan tekintetét. De arczai halványak, s balról némi törődött
                     daganat, minő ütődéstől marad; szemeit könnyű kékes kör övedzi, melyeket
                     álmatlan éj s csintalan kalandok szoktak rajzolni ifjú arczokon.</p>
                  <p>Érkeztében lobogó szemekkel nézett szét nyergéből s némi kedvetlenség lepé meg
                     arczait, mintha nem találná, kit tekintete keres. S mily csodás ellentét! A
                     vágytalan, közönyös pusztanép, mely a Poltrás esete, s minden kölönösség iránt
                     érzéketlen marad: a lovag jöttével mintegy villanyosan lőn érdekelve. Öröm s
                     üdvözlet ült mindenik szemében. A füredi ködmönös, Csonka kondás, Dudás juhász,
                     Harangi, a kócsaghozó gulyás, Pisze Pista s minden ismerőse, - e sajátságos nép
                     - körébe futott; őszinte, önzetlen «isten jó nap» mondva; Bél főzőpapnéja, az
                     izzadt szakácsné, kijött konyhájából, s a folyosón kolbász-felhő alatt hódolva
                     üdvözlé; Kátay cselédi süvegvéve sugtak egymásnak örömet, s maga a nyakas, de
                     közönséges gazda, engedve e mágnesi hatálynak, megbillenté fején félselyem
                     kalapját.</p>
                  <p>S a szép kalandor, ki e hódolathoz szokatlan néposztályon így uralgni tud, a
                     várt Lajos úrfi.</p>
                  <p>Most leszáll a habhányó paripáról, látni hagyva szálas keleti termetét, melyen
                     kellem és erő gazdagon forrt össze. Csontjai épek; izmai teltek; vállban erős;
                     derékban karcsú; tartása nemes; lába kisded; léptei könnyűk; mozdulata kecses:
                     egy új Alcibiad. A lenéző nyugoti csodálva kérdené: hol jár ennyi kellem, oly
                     távolban a századmíveltségtől? vérünk felel: a keleti fajban.</p>
                  <p>Lajos vékony dolmánykát viselt nyári szőrszövetből. Czombjain hűvös fehér
                     nadrág; s fején flórenczi rizskalap széles fekete bársonynyal. Bal karja
                     nyakába kötve, crocren kendőben függ, mi okból jobb kézzel tartá jöttében a
                     kantárt. Módja, s túlcsinos ruhái elárulák, mikép szépségére hiú; tetszni vágy;
                     s nagyon tud öltözni. Jóizlésű szemeknek keresettség látszik külsejében; ez
                     csak ifjú túlzás, hihetőn elmarad, kivált ha a főváros hizelgő szabói komolyabb
                     ízléshez akarnák szoktatni.</p>
                  <p>Pisze Pista átvevé a lenyergelt paripát, mert Lajos lovász nélkül jött. Piszkos
                     kurta karja alig érte fel a magas ló állát, de ő betanult modorral ragadt a
                     zablába; üstökén jót rántott, szemeit kitörlé, s kényesen jártatá a szikkadtabb
                     helyen, míg a nemes állat kifáradtan engedve át nyakát a vezető kantárnak,
                     vontatott léptekkel mendegélt nyomába.</p>
                  <p>- Adj isten a mi nincs, köszönté népszerűen Lajos együtt és egyszerre az egész
                     társaságot, s oly őszinte arczot nyita rájok körül, hogy mindenikben nőtt a
                     fesztelen bizalom.</p>
                  <p>- Talán nem is halásztatunk, hogy későn érkezém? - kérdé közeledve a mogorva
                     Kátayt; s kihúzván zsebéből egy vékony spiegelkopfot remekelt szárban, - nézze
                        bátyám, mi szép rabszárra tettem szert,
                     mióta nem láttam; folytatá be sem várva lassú feleletét, s átnyujtá becses
                     tulajdonát megtekintés végett.</p>
                  <p>A mű két bakaraszos puszpánszár, czikkelyekre osztva, metszett czirádákkal;
                     közein magános alakok, vagy népes csoportok gyönyörű hibátlan rajzokban,
                     történet vagy honi költők műveiből. Itt Mátyás választása, s Szilágyi Erzsébet;
                     ott Dobozy futása, lóról függő nővel; amott a vénhedt szűz Dorottya kisasszony;
                     alább László s Róza története Kisfaludy szerint; s több érzékeny darabok,
                     leginkább Csokonai után; mert a nép örömest látja költője alakjait rajzban. Ő
                     az egyetlen alföldi népköltő, ki nálok születve, köztök velek élve, igaz magyar
                     szív- s vegyetlen honi képzettséggel nőtt fel; ki a népet nem könyvből vagy
                     látcsövön ismerte; kinél annak érzelmei nem külső tanulmány, hanem benszülött
                     tulajdon; ki a népérdeket, bút, kedvet, negélyt, gúnyt, ömlengést, szeszélyt,
                     fájdalmat szivében gyakorlá; ki a nép gazdag, kecses, könnyű, termékeny nyelvét
                     életben beszélte; ki mindezen eredeti kincset, alkotó ész, felfogó lélek, mély
                     érzemény, s meleg kebel, röviden a költői hivatás teremtő ihletével, népszerűn,
                     tiszta erőben, csintalanul bár, de saját beljegyében, minden ragály nélkül,
                     tudta visszaadni; kiben a nép önmagára ismert, s önnyelvét csudálta. És a költő
                     népe lelkében él. E nép ugyan nem tud olvasni, mert nemzete nem taníttatá, de
                     érezni igen; és az édes dal firól-fira száll, mint szálltak Ossián éneki. Sok
                     nem tudja nevét, kitől a dal eredt: de ráismer a versben önmaga szivére, s ha
                     bár névszerint feledve lenne Csokonai: lelke, míg magyar lesz, él a nép
                     lelkében.</p>
                  <p>A pipaszár rajzai oly tökélylyel voltak az ujjnyi vastag hengerbe kimetszve, s
                     az alá vésett versek, oly szabályos betűkkel, hogy a pórkéz műve London
                     mesterét meglepné.</p>
                  <p>- Nemde igen jeles mű ez a Dorottya, a mint székestől lezuhan, a vivő leányok
                     Oporhoz rohanván? kérdé Lajos a szemlélő Kátayt, ki fejét hátrarántva, s a
                     szárt messzebb tartva, összevont pillákkal vizsgálta a művet.</p>
                  <p>- Valóban szakasztott olyan mint Vitéz megteremté; - válaszolt Kátay, - de
                     legény is volt Mihály a nadrágban; nincs a magyaroknak több oly poetája.</p>
                  <p>- Művein feltűnik a független szellem, mely életeseményeit többnyire
                     okozta.</p>
                  <p>- A sógorom épen akkor járt a poetába, hogy ő
                     praeceptor volt. Koporsózártáig mindig emlegeté, mily boldogság vala alatta
                     tanulni. Az iskola helyett aló az erdőre; rágyújtottak amúgy törökösen; s
                     elkezdett mesélni az öreg istenek dévajkodásairól. A kamasz korhelyek úgy
                     törtek utána, mint borjú a tőgyire; persze Júnó bűze felüté orrukat, kivált
                     hogy ily leczkén néha kortyoltak is. Senki tanítványa úgy nem tudott soha,
                     mégis a szamarak kibillenték szegényt.</p>
                  <p>- Az úgy volt s marad is. Lángész szeszélyeit közelme nem bírja felfogni. A
                     járomvonó barom csak kerékvágás közt ténfereg, s irigyli a szabad ló szökéseit.
                     A hasonlat otromba, de igaz.</p>
                  <p>- De’sz uram, fittyet hányt ő a vaskalaposoknak; tette a mit, mikor, s mint
                     kedve tartotta; sőt egész világot csak félválról vette; ha urakhoz ment is, nem
                     nyalta ki magát. Idegen emberrel meg nem társalkodék. Ha összejött vele amúgy
                     nolle velle, fél órában sem szólt vele egy fél bakmát.</p>
                  <p>- De választotti közt elmés, vidám, ötletes, gyakran kicsapongó. Fellelkesíté
                     bú- vagy tompultságban; s habár viselete nyilt, szabad, s néha féktelen lőn
                     kedv között: de rendkívül szerény s kímélő volt mások irányában.</p>
                  <p>- Kivéve, ha község előtt állt szószékre; mert akkor ugyan kilátszott szeméből,
                     hogy rátartja magát.</p>
                  <p>- Az, önbecsérzet volt; eredendő erők született sajátja. Szolgalelkű szokott
                     hunyászkodni.</p>
                  <p>- Szép szár biz ez uram, azt meg kell vallani, folytatá a zölddolmányos
                     csaplár, miközben Lajosnak kezébe adá azt; Horog derekasan rajta hagyta keze
                        szennyét.
                  </p>
                  <p>- Valóban remekelt. De mennyivel pompásb mű vala, mit Ferencz királyunknak
                     ajándékul küldött.</p>
                  <p>- Hja uram, annál szebbet egész rabságában nem metszett; pedig most másodszor
                     ül bankócsinálásért.</p>
                  <p>- S minő egyszerűség egész művészete. Tollkéssel teszi fel gyéren a körrajzot,
                     ugyanazzal karczolgatja a hajszálfinom művet, s pipamocsokkal befeni a kész
                     metszvényt.</p>
                  <p>- Pedig jobb kezén nincs használható ujja; a balon is csak három.<hi
                        xml:id="_ftnref42">[42]</hi>
                  </p>
                  <p>- Kedves szerzeményem, mondhatom, e rabszár, megjegyzé Lajos, mint minden
                     alföldi készítmény, mi sajátsággal bir, s önnemében jeles.</p>
                  <p>- Nem is jut eszembe, hogy pipát láttam volna még eddig szájában.</p>
                  <p>- Szivarozni szoktam; de e szár kedveért hébe-hóba szívok egy pipa kóspallagit.
                     Úgy úgy, töltse meg kend Harangi Pál gazda, mert a kezem miatt nem bánhatok
                     vele; mondá nyujtva gyöngyzacskóját Pál lovaghoz, ki a második kupától már
                     szépen neki lelkesült, kihevervén Pisze Pista bántalmait. Lajos szava, tárgya,
                     modora, keresett eszköznek látszék bizonyos feszültség enyhítése végett, mely a
                     házi gazda arczán vészjósló jelemmel árulá el magát. Erőltetett párbeszéde
                     közben, tűrhetlenül tekinte többször szét az izgatott ifjú. Ő kétségkívül
                     valakit keres, ki nincs jelen, kit ő látni vágy. Tehát népszerűség, pusztai
                     élvek, kegyosztás, s parasztok szerelme; tán mind költött regény, álszín és
                     szemfényvesztés, mik alatt önérdek ravasz üzlete rejlik? nyiltszív és bőkezűség
                     tán hamis váltók nála, miknek uzsoráin tiltott örömöket vált be? s a nép szava,
                     mely őt üdvözli, téved és vétkezik?</p>
                  <p>- Mi lelte bal karját? talán a Luna hányta le, hogy foga is dagadt? kérdezé
                     Kátay közelről vizsgálva arcza daganatát.</p>
                  <p>Lajos megzavarodék s elpirult; de hirtelen rendbe szedve magát, - egy
                     kútágasnak vitt, túl a Látóképen, felelt, a kérdést elütni akarólag, maga sem
                     elégedvén meg rögtönzött ötletével, mit azonban Kátay annál hihetőbbnek talált,
                     mivel véleménye szerint, Lajos, karkötése végett vetkezteté ki nyakát
                     kendőjéből.</p>
                  <p>Harangi azalatt saját pipáját is megtömé az idegen vagyonból, még pedig oly
                     otromba telhetlenséggel, hogy a sanczos makra oldala kilyukadt; minek
                     következtében, hat súlyos évi szolgálata után, rézsapkája, mely neveztetik
                     kupaknak, vörös fejéről lehuzatván, im e rangjele nélkül nyugalmaztatott, ha
                     ugyan egy korcsma szemetjén lakhatik nyugalom.</p>
                  <p>- Dehogy nem; ki is van már vetve a háló, mondá a közben Harangi a rábámult
                     Lajosnak, felelőleg a félóra előtt tett kérdésre, melyet az már rég el is
                     felejtett.</p>
                  <p>- Vagy úgy, alig értem, halászatról beszél, viszonzá Lajos, miután Harangi
                     felelete körül tájékozá magát, no hát kimenjünk az öreg Cziriákhoz. Hol
                     vetettek hálót? nem valál ott Pista? kérdezé Piszétől, ki a Lunát még folyvást
                     jártatá.</p>
                  <p>- Itt a Hortobágy árkában, az új hídon felül, felelé Kátay szigorú
                     meghatározással, pedig ócska híd nem is találtatik, hogy az új epitheton
                     okvetlenül kelljen.</p>
                  <p>- Majd elvezetem én oda Lajos úrfit, úgy sincs még szikkadt nyomadék, ajánlá
                     készségét kedvkeresve Pista; s míg nemzetes uram egy cseléd által a házba
                     szólittaték, ő istállóba vivé a megjártatott sárgát.</p>
                  <p>- Hát nálatok fiuk hány hét a világ? kérdé, vállatütve Lajos, a hű
                     pásztoremberektől, kik körüle állva, türelemmel várták, míg rájok jő a sor.</p>
                  <p>- Úgy szoktuk mondani, mával is kevesebb; de hiszen ám legyen, csak kócsag
                     volna több; válaszolt a gulyás, tiszta szívvel nyújtván a ragyogó hozományt,
                     mely ékesen lengett az esti sugárban; alig tudtam kettőt a héten elverni, a
                     jövőn azt hiszem, több kárt teszek bennök.</p>
                  <p>- A toklyó le van vetkeztetve, s mint az urfi szereti, fartühosszában, majd
                     rámetszem a farkát; mondá kedvekeresőleg a juhász, érdemül érezve, hogy vett
                     parancsát, mint illik, észben tartá.</p>
                  <p>- Én is megkövetem szépen Lajos úrfit, ha nem átallaná, egy piros nyerget
                     hoztam; - mondá a füredi ködmönös szerényen, horpadt kalapját fél öklével
                     törölve, - az annyok sürgetett s magam is akartam, mert fúrta a fejem, hogy
                     mult szabadságkor, az úrfi kihúzott nagy szorultságomból.</p>
                  <p>- Köszönöm földi a szives emlékezést; itt egy pohár borra, s friss malaczra
                     való; igyanak egyet egészségemért otthon az annyokkal; válaszolá szerte
                     figyelve Lajos, miközben összetűrt papirospénzt nyujtott a parasztnak.</p>
                  <p>- Mit gondol az úrfi, engem így gyalázni. Magyar szegény ember nem fizetteti
                     meg szíves ajándokát. Vagy tán csekélyelli úri személyéhez? Füreden úgy
                     mondják: mind bolond az, a ki jobb kalappal köszön, mint a minő van.</p>
                  <p>Lajos jól ismeré az alföldiek makacs természetét, s azon hiú önérzetet, mit
                     hasonviszonyokban legföldhözragadtabb szegénye is ki szokott fejteni. Méltánylá
                     azért a ködmönös háláját s ösztönszerű gyöngéded érzetét, megkimélvén őt az
                     ismételt ajánlattali álpirulattól.</p>
                  <p>- No jó, hát ne csapjunk sok teketóriát, vigyétek be szíves hozománytokat a
                     derék ifjasszonyhoz; hadd viselje gondját, míg haza vitetem.</p>
                  <p>- Úgy ám, ha itt volna, - odafelelt Pista visszaérkeztében; de ez a szakállas
                     róka Ujvárosra hajtá rokonlátogatni. Pedig én is hoztam egy csikóskötőféket,
                     melylyel lefoghatni egy oláh medvét is.</p>
                  <p>Lajos szemében átfutó ború rajzolá magát, s némi kelő harag, mely az ingerült
                     jellem létét gyaníttatá. Még nyergéből látók őt a folyosón elnézni, alkalmasint
                     az ifjú teljes nőt vadászva, ki máskor borotválatlan férje mellett szokta
                     fogadni őt. Most meggyőződék a késedelem okáról. Ez elrontott estre egy rég
                     kergetett kaland sikerét számítá. Pusztai ünnepet, halászatot, lakomát
                     tervezett, hogy álszínt adjon valódi czéljára. Ily lóvesztő útban sérült kar- s
                     feldagadt arczczal, lovász nélkül kijött, az éjjeli halaszthatlan
                     visszalovaglás szüksége mellett; s ki mind ennek oka, rugója, tárgya volt:
                     nincs jelen. Nem a nőakarat hiányzék; legalább azt hinni nincs oka. A remény, a
                     hit, mely a tiltott öröm mérlegelésével biztatá, sértetlen. A félénk hölgy, hű,
                     következetes, s kész lenne nyugtát, jövőjét, kötelességeit, talán becsületét
                     áldozatul vinni az ellenállhatlan hódító erőnek, s ez élv, e győzelem, s
                     ingerlő szerencse, egy túlélt, mogorva, végkép elúnt férj által van
                     akadályozva, betiltva; kit a nő szeretni nem tud s nem akar; ki a veszélyes
                     titkot talán felfedé, s örök zárparancsot, végakadályt tervez, vagy épen nejét
                     s hódítóját vérig, gyalázatig üldözni tör; ki hálóit álarczozni fogja, jövőjök
                     felett gyanúsan őrködik, czélját, terveit hűbben védve, mint ő, az elárult
                     kalandor. Mind ezt, s a lehető eset több árnyéklatait hirtelen átfutá éles
                     elméje. Ő az ingerült, túlzó, s győzelemhez szokott, most rövid napok alatt
                     másodszor kijátszva, hátravetve, reményhagyottan; arczban és karján viselve egy
                     csalódás jegyét, kedvén, kedélyén kapva a másikat, sértett hiuságban, kételybe
                     hozva öncsábjai felett, s lázzasztva az ifjú hő és bő vértől, melyet e remény
                     gyakran felgyújta: a hírvételen összeharagvék, felbőszűlt. Hozzá járult egy
                     második ok. Pisze Pista oly negédesen s czélzólag jelenté a nő távolát, miként
                     Lajos éles gyanus esze, annak indulatát fenékig látá. Bántva érzé magát, hogy e
                     szemétkölöncz oly túlbizottan, tolakodólag akarja tudni titkait, s dicsekvő
                     szemtelenséggel keres sejtelmében érdemet egy sereg paraszt előtt.</p>
                  <p>Ez rajzolá szemében az átfutó borút, s tevé pillanatra feddhetlenné fellövelt
                     haragját. Azonban álszint s önmérséket nagyobb tökélyre vitt, mint huszonkét
                     évnél tapasztalni szoktuk. Elsötétült arcza azonnal kiderült, s rajta az
                     álmosoly nyugalmasan látszék; csak értő szem venné észre a vonaglást, mely
                     vidám álarczát némileg torzítja. Azonban büszkébb volt, mintsem Pisze Pistát
                     ellenségül vegye, ki már különben is látta őt kalandban. E mellett szereté e
                     pajkos, eleven kölönczöt, a hűség, ragaszkodás, természeti ész eredeti typusa
                     miatt, úgy hogy többször megjelent nála egy gondolat, miként azt jövőre
                     szolgálat vagy más viszony utján szorosabban magához csatolandja.</p>
                  <p>Azért jó képet csinált a rossz pecsenyéhez; s hogy a pusztai nép előtt minden
                     további sejtelmet s taglaló véleményt, mennyire a jelen alkalom engedé,
                     elfojtson, közönyösen mondá:</p>
                  <p>- Igaz, régen mondá már a fogadósné, hogy ma szándékozik rokonlátogatni, azért
                     adj át Pista holmit Kátaynak; ti pedig földiek, ha a tokány kész lesz, jöjjetek
                     utánam, s falatozás közben meséljetek ismét pusztai napokról.</p>
                  <p>Nyúl Iczik, ki a parasztokkal még sem tudott fukarsága miatt megalkudni,
                     nyúladt képpel, s levert elmével, kalapvéve sullogott az új jövevényhez.</p>
                  <p>- Nem vett észre méltóztatott Nagyságos uram egy sáros betyárt gyalogolni; s
                     messze előtte, hogy vágtatott volna, egy tizenhat markos, gömbölyű, sagár
                     vemhes paripa, az én nyolczadfél száz forintos kanim? kérdezé reverentiával; s
                     szakállát simítva, alázatos arczczal, majd térdig görnyedten leste a válaszoló
                     képét. Leste pedig azon mellékgondolattal, hogy ha netalán, mint többektől
                     érté, e bőkezű keresztény, szánakozó képet vágna boldogtalan sorsához: rögtön
                     eladóvá teendi számára az ellopott sárgát, a minthogy e kedvező esetre jónak
                     látta lovát előre leírni.</p>
                  <p>- Láttam bíz én Mózes egy törpe, kurta macskát szőrén egy betyárral. Utasok
                     aludtak egy fóti sátoros szekérben kocsisostul együtt; azoknak lovait
                     visszafordította Kopogó, s a Macsnak vágtatott.</p>
                  <p>- Tehát nem veté le? pedig sohasem volt hátán többször ember.</p>
                  <p>- Hát téged szabadított meg attól a potrohós patkánytól? No az árát ugyan úgy
                     teheted zsebbe, mintha lelted volna.</p>
                  <p>- Az árát Nagyságos uram? Hiszen az a hóhérkézbe való lator mindent ötön
                        vesz. De mégis kanimat a vásárban hagyja. A
                     puruttya Pisze, Nagyságod szerettje, erősen esküszi, hogy az becsületes betyár,
                     s szavának állni fog.</p>
                  <p>Itten Nyúl Iczik ravasz képet vőn. Lajos szava ugyan nem sok sikert jósolt, de
                     az eredendő ösztön készté próbát tenni; hisz kétségbe esettebb ügyek is ütöttek
                     már jól ki. Azért mosolyogva felnéz az ifjúra, s hizelgő kép alá rejtve a
                     fondor cselt, közelebb lép hozzá, lassan súgva mondván:</p>
                  <p>- Nagyságod nagylelkű homlokából látom: tán vitéz elődi sem voltak nagyobbak.
                     Ily ritka, s gazdag magyar uraságnak, a hol s mikor lehet, hasznos szolgálatot
                     teszek... Mit gondol Nagyságod, egy G’scheftet. A kani nyolczadfélszázas
                     paripa. A sajkát nem hordja csendesebben a víz, mint ő Nagyságodat...</p>
                  <p>- Hisz épen állítád, hogy soha ember nem ült még macskádon; közbeszólt
                     Lajos.</p>
                  <p>- Azaz betyár Nagyságos uram; mert ha mondom ember: az annyit tesz, hogy lókötő
                     betyár; - felelt Iczik szemtelen fogúltlansággal. Tehát a kani értéke
                     nyolczadfélszáz bankó. Nagyságod hihet a Piszének, kanit holnap bizonyosan
                     megkapja Nagyságod. Én odaadom Nagyságodnak szinte feleáron; csak hatszáz
                     forintot fizessen le érte, s birja szerencsével, hogy ne kelljen utána
                     bemennem...</p>
                  <p>Lajos hahotára fakadt.</p>
                  <p>- Mit tetszett igérni?</p>
                  <p>- Egy akó bort annak a derék betyárnak, ki ily orczátlan koppasztót lova nélkül
                     hagyott.</p>
                  <p>A körülálló karzat jóváhagyólag röhögött az igazságos alkuhoz. Iczik jól
                     ismeré, miként efféle előadásoknál a karzat röhögését közvetlenül ütleg szokta
                     követni: minek okáért nem izgatva tovább a közlekedést, kedvezőbb színpadra
                     halasztá szerepét. Félre igazítván csüngő csepűs fürteit, rájok nyomta vedlett
                     asztrakán kalapját, s rókasullogással elhordta a kaftánt.</p>
                  <p>Pisze Pista utána szökék hiúz könnyűséggel, s kérges csákóját váltig leüté
                     fejébe; körmös fricskát nyomván előbb, összefolyt szeplőtől rezesült
                     orrára.</p>
                  <p>- Elsomfordálj hagymabűzű Mózes, mire
                     visszatérünk, ha bőrödnek örülsz, mert a hosszú tógát majd fenékig szabjuk;
                     után veté győzedelmi kurta dicsőséggel, s szokott kostümében, kalap, csizma
                     nélkül, kérges inggatyában kalauzul indult a halászok felé.</p>
                  
               </div>
            <div type="chapter">
               <head>X.</head>
               <head>(Séta.)</head>
                  <p>A fogadó megett kiértek a gyepre. Felgazlott árok óvta a kerítést. Partján
                     tömött bolhafű s családhasáb kanyarodott végig, itt-ott megszaggatva burján-,
                     bárányüröm-, gólyahúr- vagy bogácskóróval; s körülterjedve fekete vagy piros
                     földibodza-gyöngygyel. A tömérdek garadgyát fürtdús komlószövet ruházta,
                     melynek ernyedt levelein piros szederindák uszkáltak, rakottan kövér
                     bogyóikkal. Az árok egész medre nem látható. Ránőtt növénysátor rejti azt, mely
                     a szellőn folyvást borzong vagy remeg. Nyirkos fenekén penészmohák, harasztok,
                     gombafészkek, s dögvázak büszhödnek. A pusztai alkony mondhatlan szép volt.
                     Előttök közel, a kiáradt Hortobágy csapongott zavaros özönnel, melyen néma
                     halászok ültek itt-ott keskeny csónakokban. Alább erős kőhídja hajolt át szép
                     bástyaívekkel, melyet Kátay újnak nevezett, s mely valóban nem régi, de élei és
                     párkánya telve csorbákkal, s dísztelen töréssel, hasonlítva a magyar
                     törvényhez, melylyel ha egyszer megalkottaték, ki sem gondol, törve rontva
                     attól, ki hozzáfér. Messze a tárgytalan tér öntésekben fürdik, melyet sápadt
                     aranynyal fest a hanyatló nap. Kopasz szigetekről gulyák fehérlenek, vagy
                     vadménesek szőrén ragyog fel az estfény; míg távol háttérben magányos
                     árboczként nyúlik fel egy kútgém. Néhol az utakon tünedeznek elő gyékényes
                     szekerek, mint megannyi kisded riska tehén, s lassú küzdésben állani látszanak;
                     s ha egyik átkurjant a hosszú távolon: «Segéljen atyafi, tengelyem összetört.»
                     «Kúnsági búzát», feleli a másik, vélve a pusztától elnyelt kiáltásban, hogy azt
                     kérdé tőle: minő terhet viszen? Néhol kék füstszalag kanyargott, egy-egy
                     meszeletlen csárda patics kéményéről; s köztök
                     lomha komp úszott el megmentett barmokkal. Amott ó-nádasok eresztik pelyhöket,
                     mik vágva nem voltak több évtizedektől; s gyékénybuzgányok bólintnak a szellőn,
                     leskődve ütvén ki a hullámzó zöld levéltengerből barna fejeiket. Gődények
                     kerengnek emitt kákás felett. Áll-iszákjok telve apró kövér hallal; s éhező
                     fiaik tátott szájat nyujtanak utánuk a sásból. Túl, egy rét zugából fütyölő
                     szalonkák sikoltoznak által; másfelől hápogva kavarog az égen vadréczefelleg; s
                     itt-ott rátartással, fontolva lépeget egy-egy conservativ gólya.</p>
                  <p>A látkör oly nagy, az élet oly kevés; az ember oly kicsiny itt saját szemében;
                     s hol gőgünk megszégyenül: közel van az isten. A pusztai hatás - tengerével
                     rokon. Képzetünk nem birja betölteni a nagy ürt, melyben a teremtő erő szabad
                     könnyűséggel működik. Végtelenség s magány eszünkbe juttatja a halált.</p>
                  <p>Szeretném vad pusztán látni a zsarnokot; hol egy vészroham, éhes ragadozó, vagy
                     úszó lápsziget, percz alatt eltemethet minden földi nagyságot. Itt nem lövel
                     halált haragos szemöld; a pusztai villám végzi e szerepet. Itt vad szelek
                     száguldnak zsoldos csapatok helyett. S az áltanácsosok suttogó bérszavát, a
                     reclamáló mennydörgések nyelik el. Itt nincsenek elnyomó törvények, a szilaj
                     gulyák s lovak védik a természet jogát. Szóval ember helyett isten
                     országol.</p>
                  <p>Lehetetlen a gőgnek legalább perczekig magához nem térni. Itt nem lát
                     őrbástyát, mely a nép kitört boszuját be-, s szeretetét a néphez ki ne
                     eresztené. Nincs semmi diszítmény, arany és fegyverek, mikben az eszmélet
                     sugára megtörik. Nincs tunya kényelem, és szolgáló sereg, kiket jogtöréssel
                     iparkodjék védni, növeszteni; kik levonják, s görbedezés által alacsonyhoz
                     szoktatják a zsarnok rablelkét; s kik közt épen azért a szív elpuhul,
                     aljasodik, s megvész. Itt a gondolat nem hiú szertartás szűk köreig terjed, mit
                     szolgák találtak fel; itt nincs észszorító előny, korlát s viszony; az elme
                     felkél és elterjed, mint teremtő erő, s a szabad gondolat szálain ahhoz köti
                     magát, kitől eredetét vevé. Síkon és tengeren a gőg megszégyenül, a romlatlan
                     kebel felemelkedik.</p>
                  <p>Lajos szerette a pusztát. Kereste ugyan itt is a vezérérdeket, mely heves
                     véralkat, munkátlan alföldi nevelés, s mint tapasztalni fogjuk, más befolyások
                     miatt, irányt kezdett adni egy félelmes természetű szenvedélynek, de ifjú
                     életkora közel állt még az eredeti épséghez; még folyvást küzdött a természet
                     szava más hatályokkal, s a józan ész folyvást védte magát a társas romlottság
                     ragálya ellen.</p>
                  <p>- Mi szép ez a szabad erő; mily nagyszerű eszme e végtelen puszta; s mennyire
                     elragad minden kisded részlet! - felkiálta önkénytelenül.</p>
                  <p>Az ösvény, fejtetéző gaz között kanyargott; s agyagszín szalagja az árnyék
                     tövében oly lágydad-hűvösen fogadta a lábat, hogy Pisze Pista kéjjel raká
                     elébb-elébb rajta apró meztelen talpait.</p>
                  <p>- Mily duzzadt élet, tömött teljesség van-e gaznövényeken; - mondá tovább
                     Lajos. A karomnyi gólyahúr eleven-merészen nyújtja fel friss fejét, s szálkás
                     levelei éltető nedűt fogtak fel szártövön a felhőszakadásból. És ott kékes
                     pókhálóba szőve terjed a bojtorjánliget, melynek kesernyés magvain ezer
                     tengeliczék dalolva telelnek, s barátságos vaczkát csomolygós serényén
                     évről-évre hordja a potrohos csikó. Az óriás lapuk vetélkednek a musa<hi
                        xml:id="_ftnref46">[46]</hi> levéllel s árnyain jóllakott tarka baromfiak
                     bibirkélik nedves tollaikat. S e fényes simazöld csuda faerdőcske mily izmosan
                     tartja törzsén tiszta ágait. Fehér tölcsérével túlvirágzik halvány pukkantóján,
                     s festékes levele szeszélyes czikkczakkal kétágú ágak közt tüskés gyümölcsöt
                     rejt. Odább kénkőszén virágok lila erecskékkel páros fűzérekben termik a
                     bolondító magvat. Selymes levelei puha
                     szövetűek, s az alsók, szártövön, szakállat eresztnek a kövérség miatt. Ott a
                     nyolczláb magas ökörfarkkóró tömötten ruházva sárga virágokkal; beillenék
                     királyi pálczául a halál kezébe. Szőrös durva levelei földre terülnek, s kérges
                     hajlási közt lihegve pihen a barna mezei gyík. Amott bogácskóró terpeszkedik
                     foglalási joggal. Kövér rózsák ülnek tövisbe vont trónján; rajtok csábosan leng
                     a rózsaálló köd s kékes ibolyaszín. Lehelletök fojtó, mégis népet tenyészt;
                     picziny állatfajok lakják bársonyágyát.</p>
                  <p>Pisze Pista szájt szemet tátott. Legtávolabbról sem érté ugyan Lajos
                     gondolatait, mik önkénytelenül fakadtak fel a nyiladó szívből: de gyanítá
                     mégis, hogy az úrfi örül; s ez néki elég ok rogyásig bámulni, miként lelhet
                     kedvet nyers gazban földesúr, ki posztó ruhában jár, s tajték pipája van.</p>
                  <p>Túl a dús bozóton sima gyepre értek, hová közel látszék a Hortobágy folyam,
                     ritka füzes lepte partjával.</p>
                  <p>- Ohó, - mondá Pista - Cziriák bátyám maga vezeti a hálót, mert ott a füzes
                     könyökénél csak akkor szabad halászni, ha maga jelen van. No hiszen bővében
                     leszünk ma a halnak; ott legszebb harcsákat fognak ezen a meneten, s a
                     Cziriák-öbölben tokot is találni.</p>
                  <p>- Mért nevezik Cziriák-öbölnek?</p>
                  <p>- Az öregnek ősi jussa van rá. Apja s öreg apja mindig ott halásztak.</p>
                  <p>- S ritkán szokott az öreg Cziriák maga hálót vetni?</p>
                  <p>- Nagyon. Elég szálkás barmot fogtam már én, szokta mondani; kergesse tovább, a
                     ki jobban birja forgatni a hálót. Pedig fele sem igaz; mert az öreg most is úgy
                     hányja a hurkot, hogy a legerősebb révész is csudálja; a pendelyhálót meg úgy
                     kiveti mindig, hogy egy ránczot sem vet, ha a vízre terül. Most már megunta a
                     sokat. Néha bokorhálót ha vet a harcsák kedveért; s legfeljebb koczával<hi
                        xml:id="_ftnref48">[48]</hi> mulatja magát vagy szákkal<hi
                        xml:id="_ftnref49">[49]</hi> szedeget vízi húst. Gyalommal ritkán
                     bajoskodik. Vejész körül, olykor ha rákot
                     borogat.</p>
                  <p>- Nekem hát becsület, hogy most hálóvezér?</p>
                  <p>- No de milyen. Ezelőtt csak elment, ha a füredi kanposseratus<hi
                        xml:id="_ftnref51">[51]</hi> halászatot tartott; de most negyedéve Józsa
                     eczetes borral traktálta, s nem adott egyéb fizetést egy füzér döglött
                     csukánál; pedig a holt Tiszán voltak öreg hálóval; s a ki ott beesik, nem szeg
                     több karé kenyeret. Azóta nem megyen Poncziusnak se, pedig gyakran
                     riasztgatjuk, sőt Józsa számára, pajtásival is csak ott huzatja a hálót, hol
                     selejtes ráknál, s egy-két czigányhalon kívül nem kapni egyebet. Taval kin volt
                     Debreczenből az ohati rőzsekomiszáros, akkor emlékezem, hogy vonta a hálót. No
                     meg ha szorítják otthon porczióért, s piaczra kell a hal.</p>
                  <p>Lajos pipája kiégett; s Pisze rendkívüli készséggel tisztogatá ki a könnyű,
                     száraz pernyét horgas körmeivel. Aztán rézingébe törlé azt, azaz tulajdonkép
                     összekarczolta; s hogy Lajos sérült keze iránti figyelmét, jobb néven
                     tiszteletét, bebizonyítsa: saját mocskos markával a zöld magyarka hátulsó
                     zsebébe surrantá. Aztán, mint ki szénáját jól rendezé, tovább ment a
                     mulatásban.</p>
                  <p>- A meg az árva halász, az ismétlő félen; az a laptározó.<hi xml:id="_ftnref52"
                        >[52]</hi>
                  </p>
                  <p>- Az apja halt meg?</p>
                  <p>- Biz annak az öreg apja él.</p>
                  <p>- Hát miért árva?</p>
                  <p>- Mert úgy híjják.</p>
                  <p>- S miért híjják úgy?</p>
                  <p>- Mert mindig szomorú.</p>
                  <p>- S miért szomorú?</p>
                  <p>- Hm! elébb is azt kellett volna kérdeni.</p>
                  <p>- De ha nem mondtad, hogy szomorú.</p>
                  <p>- Hát miért hínák árvának, ha szomorú nem volna?</p>
                  <p>- Ne okoskodjál, felelj.</p>
                  <p>- Mire?</p>
                  <p>- Kérdésemre.</p>
                  <p>- Már, hogy miért légyen az árva halász szomorú?</p>
                  <p>- Igen igen, ostoba birka.</p>
                  <p>- Kérem Lajos úrfi, máskor nevezzen inkább hülének, mert birka nem vagyok;
                     ostoba pedig hogy volnék, ha birka nem lehetek. Legalább úgy apám uram nagy
                     hazug lenne; mert ha egyszer-másszor, minden héten hatszor, kötőfékkel rám
                     hány, mindig azt mondja: megérdemli Pista a tanítást, mert furfangos esze van a
                     hunczfutnak.</p>
                  <p>- Ismét kitérsz kérdésem elől?</p>
                  <p>- Vagy úgy... Biz én nem is tudom, miért szomorú az árva halász, hanem azt
                     igen, hogy mióta? mert ezelőtt igen víg legény volt.</p>
                  <p>- S hogy szomorodott el?</p>
                  <p>- Hát egy gazdag molnár lányát szerette, kinek egy zsák rézpénze volt, s
                     malmafarkánál kötelen tartotta a Tisza fenekén.</p>
                  <p>- Miért nem váltá aranyra; így magával hordhatná?</p>
                  <p>- Tán hogy többnek lássék.</p>
                  <p>- No’s...?</p>
                  <p>- Hát aztán a molnárnak Éva lánya volt. Azt mondják, piros tojásból kelt, mert
                     szebb volt arcza mint a nap, mikor feljő. Kozma halászlegény szívből szerette.
                     S nem is gondolt soha az egy zsák rézpénzre, mert Éva szépsége hétországra
                     szólott. De a molnár rátartotta magát az átkozott kincscsel, s leányát a
                     vörösispányra akarta tuszkolni. Kozma halászlegényt pedig, a hol érte,
                     kidorongolta. Hogy, hogy nem, egyszer, míg a molnár úrvacsoráján volt, zsákját
                     elrabolták; mire hazament, rohadt tuskót kötöttek pénzes kötelére. Na hiszen
                     keserű füstje lehetett, mert ugyan drágán vette a fát. Ugy kell neki minek jár
                     templomba.</p>
                  <p>- No’s, no’s...?</p>
                  <p>- A molnár Kozmára gyanakvék. Be is fogták szegényt. Két esztendeig ült az egri
                     hűvösön; s tudom, most se mosna rá az édes anyja, ha a zsák pénz akkor kézre
                     nem kerül.</p>
                  <p>- Hát megkerült a pénz?</p>
                  <p>- Meg ám! A füredi révnél borozott egy hajdu, a molnár is betért, mert a lopott
                     lisztet a csaplároshoz hordja. Ketten aztán pajtásságot ittak, s másnap
                     harangozásig ott felejtették magokat, míg kisbiró nem ment a hajdú után. Mikor
                     fizet, csak elkap a molnár tőle egy kétgarasost, megint másikat, vagy harmincz
                     garasig. Ráismert, hogy a zsákjából valók. Mindenikre keresztecskét karczolt,
                     miről csak ő tudott. Biz az osztán kisült, hogy a hajdú napszámost fizetni
                     kapta az ispánytól.</p>
                  <p>- Hogy tudta az ispány, hol a molnár pénze?</p>
                  <p>- Gondolom jó fővel kikottyantotta neki; mert saját malmában sokszor
                     felöntöttek ketten a garadra egri bikavérből. Mindig a zsák kötelén hált, s
                     másoknak is mondta, hogy párnája sokat ér. Mikor osztán befogták az ispányt,
                     azzal menté magát, hogy ő azt gondolta, hogy a rézpénz ezüst.</p>
                  <p>- Évát elvette már azelőtt?</p>
                  <p>- Ugy se biz a, mint én. Hogy a pénz oda lett: felé se jött többé. A világ azt
                     mondta, a zsák után uszott a vőlegény kedve. Hogy meg kisült az ispány lopása,
                     azt mondták, csúfságból kötött vénszüzi tuskót Évike számára a lopott pénz
                     helyett.</p>
                  <p>- Férjhez ment Évike?</p>
                  <p>- Ugy se biz a mint én, ha csak más világon nem.</p>
                  <p>- Hát meghalt?</p>
                  <p>- Nem halt biz ő, hanem a Tiszába ölte magát szegény.</p>
                  <p>- Buvában, szeretője után?</p>
                  <p>- Már azt ő tudná legjobban megmondani. Mult télen beszélték a Balogné
                     fonókájában, - s erre oly határozottan hivatkozék, mintha Lajos okvetlenül
                     tartoznék tudni, ki az a Balogné, - hogy a molnár nagyon sanyargatá szegényt, s
                     untalan azt hányta szemére, ő volt a pénzkiadó orgazda, s bűne miatt szökött
                     meg tőlük az ispány-vőlegény. Éva neki búsult, állta, míg állhatta, s hogy
                     megsokallá: oly fürdőbe ugrott, mely után ne kelljen a nyujtóztató padra
                     megmosni.</p>
                  <p>- Holttestét kifogták?</p>
                  <p>- Nem a... oda veszett.</p>
                  <p>- Nem is látta senki?</p>
                  <p>- Nem hát.</p>
                  <p>- Mi okból hiszik hát, hogy a Tiszába halt?</p>
                  <p>- Hát hová lett volna?</p>
                  <p>- S erőszakos apja nem őrült meg saját bűne miatt?</p>
                  <p>- Ugy se biz a mint én; azt mondá, ha lánya még feltámadna, inkább ismét
                     Tiszába fojtaná, mintsem a halrágó fogára kerüljön.</p>
                  <p>- Mikor tünt el?</p>
                  <p>- Taval aratáskor péntek virradóra.</p>
                  <p>- S nem volt semmi híre többé?</p>
                  <p>- Egyszer látták lelkét éjjel holdvilágon rákászó emberek az innentső partról a
                     malomszigetben. Piros rokolyában, kék pamut kötővel, épen mint fonókába járt,
                     csakhogy lelke rongyosan viselte.</p>
                  <p>- Talán ő maga volt?</p>
                  <p>- Igen hát? hogy gondol az úrfi olyan zöldet. Hisz olyan sápadt csak kisértet
                     lehet; Éva pirosabb volt a sóvári almánál. Aztán meg lehet is oda embernek
                     menni! Oda csak az árva halász jár, ha a hava feljön; beszélik is mindig, hogy
                     istenkisértés. A víz irányában olyan örvény van a sziget alatt, hogy a terhelt
                     tutajt is víz alá sodorja. Kozma csónakját is, mint mondják, elkapta már
                     egyszer, de maga kiugrék, s megkapott a parton egy rakottyatövet. Köröskörül
                     pedig feneketlen láp. Minden idén belevész egy-két idegen kóborló, mert vidéki
                     ember életeért sem megyen ám felé.</p>
                  <p>- S ilyen veszélyes a malomsziget?</p>
                  <p>- Biz olyan a... madár száll oda csak; az se soká marad.</p>
                  <p>- S miért jár oda az árva halász?</p>
                  <p>- Mert mondták a rákászok, hogy a lelket látták. Gondolom, azt lesi, míg ismét
                     megjelen, mert mindig holdas éjszakán megy.</p>
                  <p>- S többször nem látták a lelket?</p>
                  <p>- Nem a.</p>
                  <p>- S neszét sem hallották?</p>
                  <p>- Igen a! Ökrészfiuk mondták, hogy a szél vagy kétszer oly szomorúan fütyölt,
                     mintha Éva danolt volna. Már nem is hajtanak marhát a láp mellé. Minden
                     rémülésbe jött a kisértettől.</p>
                  <p>- S az árva halász folyvást hajózik lélek-lesni?</p>
                  <p>- Szakadatlanul. Tudom az éjet is ott tölté. Nem is tartja azt meg hét vármegye
                     minden pandurjával. Eleget próbálták, anyja és atyafiak; mert hát restellik,
                     hogy szóba jött a házok.</p>
                  <p>Lajos egy különös titok nyomára jött, mi ujabban jellemzé a népélet költői
                     oldalát. Egy védtelen leány, kinek anyai fészken kül tápja, reménye, őrhajlékja
                     nincs; kit pártütő sors, csáb, küzdelem, veszély s tán gyalázat, inség és
                     éhhalál fogad; szökve, titokban, visszahozhatlanul kibujdosik az életadó
                     házból; rettegést, nyomort, gyötrő éjeket cserél a jólétért: hogy kivívja lelke
                     szabadságát, szerelmét, választási jogát, mit zsarnok apa kényszerít, üldöz és
                     elnyom.</p>
                  <p>És egy rab szerető, ki méltatlan lánczokat hurczolt, kiszenvedve kínt,
                     gyalázatot, kórt; nem hűl, nem remeg, nem irtózik a baljóslatu viszonytól, mely
                     azokba dönté; megvet reményt, életet, s a jövő minden szerencséjét; lelkében
                     őrzi őt, a nyomor s szégyen eredeti okát; felkeresi a halálban; életét nem adja
                     egyszerre, nem egy pillanatban, mi az? egy pillanat! a szív reszket, lázba jő s
                     az áldozat megvan. Ő hosszú, szakadatlan veszélyben tartja azt szerelmeért.
                     Élete... egy nap sem övé. A ma meghagyá: a holnap elveheti; és ha nem:
                     holnapután ismét koczkát vet a halálnak, fontolva, híven, ellenállhatlanul.
                     Pedig neki nincs érdeke: ragyogás, kincs, rang, vagy családalapítás. Hol van az
                     erő, jellem s lelkesültség a főélet mondva készült szerelmeiben? Melyik neves
                     kegyencz lép fel ily elszántan, ki a gyáva csábítás könnyű élveit oly mohón
                     kergeti.</p>
                  <p>Mióta a középszázadok lovagszerelmei kimentek a divatból: úgy látszik
                     elernyedt, s nemtelenült ez érzemény a társaságban. Akkor nyiltan, önérzettel,
                     határozottan, s tettkészen vette fel a lovag hölgye szineit, bajnokerőt,
                     dicset, erényt helyzett annak szilárd védelmében; s e nemes ösztön férfiassá
                     tevé, tisztítá, felemelé szerelmét, s átvivé ama jobb természetü
                     lelkesültségbe, mely minden erélyt szül, és kifejt. Később a puha időszakban
                     nem beltulajdon lőn a szerelmi érdem. Kül dolgoknak adaték elsőség. Rang,
                     termet, szépség, vagyon és befolyás lőn a keresett érték, melyért a nőnem
                     becserélgeté színlett szerelmeit. A velenczei aristokraták, s XV. Lajos kora
                     megérlelék az elaljasulást. Velenczében kihalt a petrarcai szerelem;
                     Frankhonban lejárt a troubadourok kora. A velenczei hölgy csak azt kiváná a
                     nobilitól, hogy család-palotája híres legyen, s neve közel az aranykönyv
                     kezdetéhez. A franknő választá, ki fényesb livrét ad, szebb parókát visel, s
                     udvari körben él. Velenczében kétszínűség és féltés pótlá a szerelmet:
                     Frankhonban kétszínűség s ármány. Ott bravók és álarczok vétettek eszközül; itt
                     légyottok és kéjházak. Ott titkos rettegés kisért minden viszonyt; itt nyilt
                     szemtelenség. Ott méreg és tőr végzé a kalandot; itt új viszonycsere. A két
                     modor összefolyt, s divatjává lőn az új kor minden aristokratiáinak. Többé nem
                     sziv szeret, hanem agyvelő. Nincs nemes lelkesültség a szerelemben; hanem
                     nemtelen szerelem a kalmárkodásban. Szív után nősülni, chineseri tény;
                     ellenszenvvel lépni vőlegényi ágyba bon ton. Szeretni nevetség: ösztönt
                     kergetni viccz. Nyilt érzelem aljnépi gyöngeség: titkon csábítani arszlányi
                     erény. S ha e bűnös utak tekervényein mégis vaktából két rokon szív
                     összetalálkozik, oh azt titkolni kell; mintha szégyenlenék egymást. És valóban
                     méltán! nemcsak a fertelem miatt, mit ily titok fed: hanem hogy a rövid csere
                     után, akadály ne legyen az új kegyencz szemében. A század szótárából ki kellene
                     törleni a «szerelem» nevet, s helyébe «szenvedély, kéjroham» szavakat írni
                     be.</p>
                  <p>Lajost rendkívül érdeklé a halász jelleme. Neki különben is lelkében születék a
                     lovagiasság; habár nem a szó nemesb értelmezésében: legalább bátorság s
                     vállalkozó szenv szempontjaiból. Kandi lőn ez új ismeretségre; mert pusztai
                     látogatásiban szót sem halla még az árva halászról.</p>
                  
               </div>
            <div type="chapter">
               <head>XI.</head>
               <head>(Egy ismeretlen.)</head>
                  <p>Alig hagyták el Pisze és az úrfi a csárda környékét: lovag érkezék Debreczen
                     felől épen azon úton, melyen Lajos jött; mintha őt nyomozná. Lova olcsó, maga
                     pompátlan, tekintete komoly, s mély szemeiben szilárd lélekerő, határozott
                     jellem rajzolá magát. Az állás alvégén, a nyilt kapuszárny megett szállott le,
                     mintha rejleni kivánna, s kémelve nézett el az ösvény hosszában, hol Lajos és
                     Pisze távolodának el, mintegy meggyőződni akarva, hogy nem fog meglepetni. Most
                     a hevedert ereszté meg fáradt paripáján, s bevezeté az állás jászlához. A közel
                     parasztok kalapvéve siettek szolgálni. Úgy látszék, tisztelettel járulnak az
                     ismert jövevényhez. Illemmel köszöné a készséget; de nem fogadá azt el.</p>
                  <p>Pásztorok, köznép, és cselédek, kik a csárda körül, tőle távolabb esének,
                     ünnepélyesen üdvözlék! Arczaikon öröm és tisztelet fejezé ki magát, minőt
                     őszinte lelkek öltenek becsült s tolakodás nélküli tekintély előtt. Látni
                     lehet, miként a vendégnek hódolattal adóznak.</p>
                  <p>- Itt a mi atyánk; mondá egyik paraszt, nem tudva visszatartani az érzékeny
                     könyűt, mely annyi ellen közt, oly kevés pártfogóik számára megmaradt.</p>
                  <p>- A nép igaz barátja, jegyzé meg a másik.</p>
                  <p>- Istápunk, jótevőnk, szólt a harmadik.</p>
                  <p>- Isten áldja meg, befejezék együtt.</p>
                  <p>- Jerünk, tiszteljük meg: indítványozá a csoport egyike.</p>
                  <p>- Megsértenénk őt, - közbeszólt a másik. - Nem tudják-e kendtek, hogy
                     köszönetet sem tűr, ha valakin segít?</p>
                  <p>- Igaz, igaz; mindjárt szökik a hálálkodástól.</p>
                  <p>- Ha valaki nem üres kézzel megy, megpirongatja.</p>
                  <p>- Szitka is keresztényiebb, mintha más jó szót ád.</p>
                  <p>- Mennyi jót tett körülbelül köztünk, s még csak nevét sem engedi tudni.</p>
                  <p>- Valami titkolózó nagy úr.</p>
                  <p>- Nem biz ő, mert egyszer a macsi kanász nagyságos úrnak szólítá; s azt mondá
                     mogorván: nem kivánok nagyságos úr lenni: a toronygomb fénylik, de az istent
                     földszint dicsérik.</p>
                  <p>- Én sem hiszem, hogy úr, mert pénzt senkinek sem adott; maga sem pazarol,
                     mikor ide künn van, csak egyfélét eszik.</p>
                  <p>- De annál több jót tesz munkálkodás által.</p>
                  <p>- Abban nincs párja. Peregi Marczit kivette a tömlöczből.</p>
                  <p>- Borsos sógor bitang marháját kivájta a szolgabiró jármos ökre közül.</p>
                  <p>- A vezsonyi legelőt felszabadítá a jobbágyság számára.</p>
                  <p>- Mostanában meg az én dolgomat viszi, mondá a füredi ködmönös.</p>
                  <p>- Egy káptalan sem győzné felirni, mennyi hasznot teszen.</p>
                  <p>- Felirja az isten, mert nem zsarol érte.</p>
                  <p>- A mellett jó, mint a falat kenyér; okos, mint egy esperes.</p>
                  <p>- S szelid, mint a kezes galamb.</p>
                  <p>- Dejszen azért senkitől se reszket a világon Löbl Simon, csak ettől az úrtól;
                     megjegyzé Tógyer gazda.</p>
                  <p>- Hogy-hogy?</p>
                  <p>- Azt nem tom, hogy hogy? de mult szabadságkor a külső vásárban beszélt vele
                     egyszer Debreczenben; s csak úgy zöldült bele a vörös koppasztó.</p>
                  <p>- Tán a tömjénszagot érezte az ördög?</p>
                  <p>- Csak az nem fér fejembe, mi köze lehet az isten-áldottjának oly
                     sátán-bordával?</p>
                  <p>- Hát Lajos úrfinak mi köze Löbl czimborájával, a birkagyilkos Márkkal? jegyzé
                     meg a füredi ködmönös.</p>
                  <p>- Pedig ez a mi titkos közbenjárónk alkalmasint ismeri az úrfit.</p>
                  <p>- Aligha úgy nincs. Legalább csak azóta jár ki, mióta az úrfi itt mutatja
                     magát.</p>
                  <p>- S mindig nyomába jő, mint a vadász a kopónak.</p>
                  <p>- Osztán hányszor megintett, hogy róla hallgassunk. Nem akarja Lajos urfival
                     tudatni, hogy ő is ide jár.</p>
                  <p>- Biz atyafiak, ebben titoknak kell lenni!</p>
                  <p>- Én csak Löbllel és Márkkal nem tudok tisztába jőni.</p>
                  <p>Míg a pusztai csoport ekként okoskodék, az ismeretlen kész lőn lovával, s
                     nyugalomban hagyva az étkező párat, a csárdába indult. A csoport összes
                     köszöntése fogadá útjában.</p>
                  <p>- Jőjjön csak kend János! - szólott barátilag; s a füredi ködmönös kalapvéve
                     ugrott szivesen eleibe.</p>
                  <p>- Tegye fel barátom; nem leszek én nagyobb, ha kend egy kalappal
                     megalacsonyítja magát előttem.</p>
                  <p>- Biz uram, de némely parasztfalók azt tudják, hogy a szegény ember feje parlag
                     gólyafészek, mire kigyót, békát szabadon szórhatni, - felelt a füredi, miközben
                     ázott kalapját helyre egyengeté.</p>
                  <p>- Ügye iránt szólok, - folytatá a jövevény. Hogy földesura kibecsülteté,
                     igaztalan dolog. Az törvény szerint lehet, de nem ily esetben. Kend meg van
                     rontva, elégültlenné, földönfutóvá téve. De legyen nyugodt, kend becsületesebb,
                     mint kik azt tevék; s az igazság mindent megvígasztal.</p>
                  <p>- De uram, hiában keressük azt nálunk teli marok nélkül.</p>
                  <p>- Talán nem mindig. Az uriszéken ügyét elvesztém; ez természetes. A megyénél
                     szinte az történt; ez nem természetes.</p>
                  <p>- Nincs ember, ha paraszt dolga forog szóban; de bezzeg megye dolgán, nyakunkon
                     a pandur...</p>
                  <p>- Fogja be kend száját. Elébb mondám, hogy becsületes ember, s ha lázadna,
                     éppen oly becstelen lenne, mint ki azt előidézte. Munka és szorgalom segít a
                     nép baján, míg a jók szándéka sorsát javíthatja. Zsákban macskát népnek nem
                     árulok. Megmutatom a bordát, melyben sorsát szövik; látni engedem az ollókat,
                     melyek azt felszabják, de nem azért, hogy botra kapjon, hanem, hogy helyzetét
                     ismerve, védni tudja kevés igazait s érjen, forrjon össze jobbat érdemelni.</p>
                  <p>- De uram, éhen vesznék, míg dolgunk jobbra dül, ha Lajos úrfi meg nem pénzelt
                     volna.</p>
                  <p>- Kegyelem s ajándék nyomort nem irt ki. Leköt, alacsonyít s sikere elmúlik,
                     mint rövid esőnek. Hasonlít egyszeri fűtéshez kemény tél hosszában; utána még
                     dermesztőbb a fagy. Kendteknek jog kell s szigorú végrehajtás. Törvény és
                     védelem, hogy az iparnak joga legyen boldoggá emelni magát, s bitorlás ne zárja
                     el attól, mit a törvény adott. Ki a szegény szemét ajándékkal akarja kiszúrni,
                     ne higyjen annak. Kendnek alamizsnát nyújt, hogy kérkedjék; saját jobbágyát
                     zsarolja, hogy kérkedhessék. Házi ünnepein bort, marhát áldozik a népnek, hogy
                     imádtassék; és barázdáiban vérig kergeti a robotost, hogy ünnepet adhasson.
                     Szóban, mosolyban bőkezű; kegyelme szűk és uzsorás. Nyilvános körben tolakodó
                     és nagylelkű; magán érdekeknél önző és konok. Míg véleményt hódít, sima és
                     szerény; ha birja azt, pöffeszkedő s hideg. Szive álnok, esze az érdeké;
                     eszköze színjáték; czélja hiú; maga gazember. Óvják magokat. Nem Lajos úrfit
                     értem. Talán nem is ismerem őt, s épen nem szokásom hátulról marni. A
                     népkegyelés most nálunk divatban van. Ez nem a mi érdemünk: az idő és
                     helyzetünk kényszerít. De sokan árúvá teszik azt s kalmárkodnak vele. Nem
                     csuda, hiszen már a jeruzsálemi templom ajtajában nyerekedtek az áldozó
                     galambon. Nálunk most nagy piacza van a népszerűségnek. Mindenki iparkodik
                     venni, hogy drágán adhassa el. Nincs oly beszédes lókupecz, mint az ilyen urak.
                     Beszédök édes méz, folyékony és beszövő, mint a gazdag komló; tiszta és igaz;
                     azt hinnők, angyalok nyelvén szólanak. Vigyázzanak kendtek. Hasonlítnak ők az
                     anakondához; midőn a martalék hozzá andalodott - elnyeli. Hisz olvasták
                     kendtek, hogy Ulysses leányokat látott a tengeren, kik félig tündérek, alól
                     undok halak, s bűv énekkel csábítják felfalni a gyáván kormányzott hajó buta
                     népét. Emlékezzenek meg ezekről, ha kérkedő népbarátot látnak. Ez csak
                     magasságot keres. Ha felemelik, vállokat nyomja; ha feljebb emelik, fejökre
                     lép. Persze a zsidókat kéne megforgatni, kik efféle jószágnak árt szabnak s
                     megveszik; de mivel az nem lehet: legyenek okosak s ne hízlalják őket vásári
                     czikkekké. A nép valódi embere nem jár czifra szóval; sujtásos cselédek, s
                     bársony köntösökben itt-ott ragyogni. Harsonákat nem tart parányi érdemét
                     fennen trombitálni; hizelgőt nem szenved; titkos polgári bűnt nem űz; ellene
                     iránt lovagias; társai közt nem tolja fel magát; titkon áldozik, nyilvánosan
                     szerény; a rossz törvényt is tiszteli; rojt után nem kapkod, jutalmat nem kér;
                     kitüntetést kerül: ő valóságos angyal. Ilyenek a puszták Mózesei, kik nemcsak
                     megmutatják, de be is viszik kendteket az igért Kanahánba.</p>
                  <p>- Megkövetem, hiszen az úr magát írta le.</p>
                  <p>- Pfuj szégyen! Ily szemtelenül szembe hizelegni. Ki ezt teszi, csalt vagy
                     csalni akar! pedig ki akarna rókákat szeretni?... No, no... nem kell mentség;
                     tudom, kendteknek nincs útja, módja csalni; de mégis ily tettel magokat csalják
                     meg. Ki alázkodásuknak kevélyen örül, nem ügyök barátja; s ki azt szívből védi,
                     bók által sértve van. Úgy hiszem, nem látnak bennem farizeust.</p>
                  <p>A csoport összenézett, suttyomban rángatva egymás szűrújját. Azon meleg,
                     őszinte s határozott ügyszenv, melylyel az adózók magán- és közérdekét védte;
                     azon negélytelen, szerény férfias fenség, mely hizelgést, jutalmat szilárdul
                     távol tart; gőg és igénytelen törekvés mindenkinek tanács-, tett- s részvéttel
                     szolgálni, mindig, mindenütt, minden ügyviszonyban, s mégis kerülni a kitünés,
                     hír, vélemény adóját: mindez oly szokatlan s megható volt pusztai ismerősire,
                     hogy az iránta gyarapuló tisztelethez csodálat, hitfogultság, s némi titoksejtő
                     imádás járult, minőt az ó-nép érzett prófétái iránt.</p>
                  <p>- De hát mi lesz belőlem, ha már a vármegye így nyakamat szegte? - kérdé
                     szünettel a ködmönös.</p>
                  <p>- Bécsbe folyamodtam, - felelé a jövevény.</p>
                  <p>- Bécsbe? a németek közé? - kérdé megütközve a panaszos paraszt.</p>
                  <p>- Nem németek közé; a magyar főszékhez, - vigasztalá a nyugtató pártvéd.</p>
                  <p>- Hát idegen országban kell a magyarnak igazságot keresni? - békétlenkedék a
                     ködmönös.</p>
                  <p>- Biz az úgy van atyafi.</p>
                  <p>- No hát nem csodálom, hogy oly kevesen lelik meg.</p>
                  <p>- Csak legyen békével; ott szigorral itélnek. Sokszor, ha a birák ide lent
                     tévednek, vissza adnak ott fent jogot, becsületet.</p>
                  <p>- Mikor már megfagytunk, - felelt a ködmönös.</p>
                  <p>Az ismeretlen megfenyíté Jánost: - becsületes ember nem itél arról, mit nem
                     ismer, vagy ért, - mondá komoly bensőséggel, s a csárda felé indult. A Poltrás,
                     ki már görcseiből felüdült, szemben találta őt, s szemérmesen, mély alázattal
                     nyult keze után, hogy megcsókolja, de az nem engedé. A leány tekintete egészen
                     átalakult. A csodás torzvonások rejtett fájdalommá látszának olvadni;
                     erőltetett vidorsága eltűnt, merev arczizmait elbocsátá a görcs, s csüggeteg
                     kinyomás folyt el tekintetén. Az álkörmös széttörlődék kisértetes arczán,
                     félénk szeme körül kék karikát hagyott az elébbi láz, fakó ajkai, mintegy nem
                     birva magokat, függeni látszottak; szóval az ingerűlt vonaglás helyébe,
                     természeti tipusz foglalá el képét, s undor helyébe szánalmat idézett maga
                     iránt. Szerény, de önkénytelen, bátortalan, de bízó, félénk, de hálaadó
                     érzettel járult a jövevényhez, mintha feszületnél hajtana térdet.</p>
                  <p>- Hogy vagy, édes leányom? - kérdé szeliden állát megsimítva az ismeretlen;
                     miközben arczain a részvét felhivó biztatása derült. Jobban foly-e sorsod,
                     mióta bért fizetek érted?</p>
                  <p>A leány remegett. Erőtlen szeméből köny töredezék fel, melyen át alázattal
                     nézte földi megváltóját. Hosszan nézte őt, mint igért ajándokát egy nemesb
                     világnak, s e szemlélet alatt szétfoszlék szemében félelem s szenvedés. A gúny
                     redőiből mosoly vált, melyben a remény öröme látszék derengeni, s szeliddé lőn
                     az arcz, a formátlan szörny, sejteni hagyva, miként nem istenkéz, hanem emberek
                     tevék olyanná.</p>
                  <p>- Felelj, jobban foly-e sorsod? - ismétlé a jövevény.</p>
                  <p>- Dehogy foly, tens uram, lábkapczájok vagyok. Valamennyi cseléd, mind nekem
                     parancsol, s rúgnak s döfölnek, bármint szót fogadok. Reggel most is csak úgy
                     perjét, hamút hordok s azalatt százfelé kergetnek éhszomjan. Ha osztán vagy
                     kétszer összeszidtak, vertek: a kutyáknak főzöm meg az ebédet. Alig ettem egy
                     kis csontos maradékot, mit az asztalokról töltögetnek össze, kifestem magamat s
                     az ivóba ülök, vendégmarasztani.</p>
                  <p>- Hiszen ezt megtiltám, s nem is vagy köteles tenni, Kátay igérte.</p>
                  <p>- De’sz a nemzetes úr, gondol is a vele. Vagy kétszer próbáltam a padlásra
                     szökni, de a bormérőné hajamnál lehúzott. Ha betyárok jönnek, mindjárt
                     beránczigál, s a legcsunyább nótákat kell nekik danolnom. Osztán, ha részegek,
                     az Isten mentsen meg! olyanná czibálnak, mint a gór-tyúk, ha vetkezik.</p>
                  <p>- De úgy-e, édes leányom, az nem történt veled, mit a legszorosban megtilték? -
                     Kérdé a jövevény szelid biztatással, hogy a vallomástól vissza ne ijessze.</p>
                  <p>- Nem kellek már nekik, hogy így megviseltek. Ha hozzám nyulnának, nem
                     védhetném magam, mert a bormérőné korbácscsal fenyeget.</p>
                  <p>Az ismeretlen arcza eltorzult. Gúny s mogorva undor mutatkozék azon. Ez esetnél
                     talán nem egyedül védencze sorsán irtózott; az emberi sülyedés haragitá fel.
                     Itt e pusztán az egyszerü élet körében, hol a társas viszony nem sző, hálóz, és
                     köt körül észt, szivet, szabad akaratot; hol csáb, szükség, s kényszerítő
                     ingerben nincs annyi örvény és tömkeleg; hol az érdek s túlművelt önzés
                     ostromai közt nem kövül, rohad úgy el az erkölcs ösztöne: hogy lehet embert
                     ennyire állattá alázni? nyolcz krajczáros érdek szennyes eszközévé igázni,
                     aljasítni, veszni engedni? Hol itt a szabad akarat az önvédelem s fentartás
                     felett, mit a vak és formátlan féregtől az emberig, isten mindenkibe oltott?
                     Ez-e a személy-bátorság, mit nemünk a polgárzatban a természetért cserélt? S ha
                     már a status nem tud, vagy nem akar az állatból embert nevelni, ez-e a védelem,
                     mit a kirablott jogokért biztosít? Ily eszmék keltek ingerült lelkében; mert ő
                     rég észlelő figyelemmel nyomozá a társasélet polipzó vétkeit, s a közbünök
                     sérvei után, nem csoda, ha minden töviske gyuladásba hozá a sebzett
                     kedélyt.</p>
                  <p>Aztán a Poltrásra tekinte, ki sötétült szemétől félemleni látszék. - Nyugodj
                     meg leányom! - mondá lágy részvéttel; az emberek körülötted rosszak: de vannak
                     jobbak is, s az isten legjobb... Hát a gyógyszert veszed, mit számodra
                     küldtem?</p>
                  <p>- Veszem igenis, rendesen.</p>
                  <p>- Tapasztalod hasznát?</p>
                  <p>- Azóta ritkábban tört ki a nyavalya. De nem hiszem, hogy istenigazában
                     használhasson a szer, mert a tens úr mondá, hogy nyugalom kell hozzá, pedig egy
                     héten sem alhatom ki magam. Késő éjszakáig csavargók szoktak tánczoltatni; s
                     akkor a kutyák közt hálok a tornáczon.</p>
                  <p>- Én lelked nyugalmát értettem, leányom, hogy csendes légy mindig.</p>
                  <p>- Elhiszem, galambom! ugyan hogy lehetnék, mikor mindig veszekednek velem.</p>
                  <p>- Poltrás te! hun csavarogsz, hordjon széjjel az istennyila; mir nem hordasz
                     már vizet a konyhába? - rikolta e pillanatban a boglyos szakácsné, a nélkül,
                     hogy látná a leányt a jövevénynyel beszélni. A Poltrás riadva akart a parancsra
                     futni. A jövevény nem engedé.</p>
                  <p>- Itt maradsz, édes leányom. Van-e még gyógyszered?</p>
                  <p>- Ma kezdem meg az utolsó üveget.</p>
                  <p>- Ime itt van az új, s mielőtt elfogyna, frisset kapsz... Hát a patkányoktól
                     félsz-e még? - s e kérdésnél szigorúan figyelt a leány tekintetére.</p>
                  <p>A Poltrás neki fehéredett. Öklei becsukódtak; karja merev lőn; arcza vonaglott
                     s gyöngyözni kezde; szemében összefutott a fény s a roham előjelei lepték meg.
                     A jövevény megrettent; látta, hogy a szerencsétlen kór még folyvást pusztít, s
                     szánó segélylyel sietett megelőzni a szörnyű kitörést. - No, no... jőjj
                     magadhoz; ne félj, én vagyok, védőd, barátod! - mondá nyájasan, miközben egy
                     tócsa hűs eső vizéből befecskendé s görcsös karjait szorgosan dörzsölé. A leány
                     öntudata több percz után megtért; tagjait még remegteté tovább a borzalom, de
                     ezt lankadtság váltá fel, s az arcz erőtlen fájdalma ismét visszatért.</p>
                  <p>- Boldog vagy, leányom, meggyógyulsz; - folytatá a jövevény gyöngéd ápolattal.
                     - A hely, mit félig igérhettem, készen vár. Egy pesti kórházban szolgálatba
                     lépendsz, hol egyszersmind orvosolni fognak. Vedd e levelet, - s ekkor átadá
                     azt, - jól elrejtsd kebledbe, hogy el ne veszítsd. Fuvarost fogadtam, a ki
                     felszállít s bevezet a mondott kórházba. Az orvos, ki téged felveszen, jeles és
                     jó ember; nekem barátom. Légy hű, szófogadó: és szerencsés leszesz. Mindíg
                     felkereslek, ha Pestre utazom... Itt az útravaló; kimélve költs, az Isten
                     áldjon meg.</p>
                  <p>A leány elérzékenyült. Vére elterjedt fáradt ereiben s vendégpír lepé meg az
                     elhagyott arczot. Gyógyszerét s a levélt kebelébe rejté; kezeit ámultan
                     kulcsolá imára: félénk szemét lassan s félig emelte fel; nem szólt, mert nem
                     tudott, de az őszinte könyörgést olvasni lehete beteg tekintetén. Az ismeretlen
                     hallgatva nézte őt. Megszámlálta könyüit, miket egy csapongó pazar nem
                     élvezhet, miket kérkedő jótét hideg fénye nem olvaszt fel a megvetett kebelből,
                     miket a sziv osztozó jósága tud termeszteni s miknek gyöngyei drágább ék,
                     szőnyeges estélyek diademainál.</p>
                  <p>Mielőtt a Poltrás szóhoz jöhetne köszönetét rebegni: a jövevény az épületbe
                     ment, hol Kátay nemes levelével társalgott, behűtött bor mellett. Szobáját
                     gerenda-mennyezet borítja, s fala ragyoghatna a fehérségtől, ha pipafüst és
                     legyek nem legelnének örökösen rajta. Két ablak közt, hátát falnak vetve,
                     bőrpamlag nyujtózik pitykékkel beszegve. Felette ó-tükör, pávafarkkal bőven
                     kokárdázva. Odább négy fiókos, barnán fényezett kommód tányérnyi rézlemez
                     kulcsházakkal. Aztán falnak véggel nyiszorgó nyoszolyák, a házi béke s
                     egyetértés jeléül egymáshoz illesztve. Bennök puhantós dunyhák, tarka bőrü
                     párnák lapulnak egymásra, s lábaik között a kilógó szalma szakállat eresztett.
                     Túl azon a legszebb szegletből kihasal a boglya-kemencze, mint egy despota.
                     Megette tagbaszakadt somfogas kapaszkodik két lábon, megrakva tergenyével, mint
                     egy vízhordó szamár. Ott függ a nyolczvanfontos házi bunda, mely télen úti
                     szállás, nyáron kovász takaró, egy fekete sobrák, két kápás nyereg, sallangós
                     kantárok, marhavágó korbács, lófarkban több füsük, borztarisznya, kulacs, fokos
                     és fringia, a közép lovagrend szokott czímjelei. - Az úr terült asztalnál ül,
                     természetesen feltett kalappal. Mellette hűtő dézsában fülel az orros, melyben
                     már csak itt-ott van. Asztalán szikkadt csőrege, mely legjobb borkorcsolya, s a
                     nemeslevél nyugszik tokjából kihúzva. Néz és hallgat; szóval, jól mulatja
                     magát, s mikor egyet-kettőt kortyant, kedélyesen pislog a szemben eső falra,
                     hol a tél, tavasz, nyár, ősz közt, török-pusztító családczímere függ.</p>
                  <p>Az ismeretlen belépett. - Isten hozta, kedves komám, - köszönté Kátay. Az
                     ismeretlen nem vala ugyan komája, de már ő megszokta kedves embereit úgy
                     szólítani; és az nem is hiba, valamint egyéb sem, mit ő magáról nem szeret
                     hallani; mert a nemzetes úr tetőtől talpig ember, még pedig magyar s a ki
                     magyar, ne is legyen sváb vagy lengyel-zsidó. A jövevény illemmel vevé
                     üdvözletét.</p>
                  <p>- Kocczantsunk egy pohár savanyú-vizes bort, - kinálá vendégét a szíves Kátay,
                     miközben arcza szembetünőleg kezdett komorodni, mintha egy szomorító gondolat
                     ötlenék eszébe.</p>
                  <p>- Köszönöm, nem iszom; - felelé egyszerűen az ismeretlen, s Kátayval szembe az
                     asztal mellé ült, jeléül, hogy egymás irányában nem gyakorolnak udvari
                     szertartást.</p>
                  <p>- Már megint itt van az a sápadt békebontó; - kezdé a háziúr fedetlen jegyével
                     némi álszégyennek.</p>
                  <p>- Éppen azért jöttem; - felelé a jövevény.</p>
                  <p>- De hát mért nem tartja vissza, kedves komám?</p>
                  <p>- Még rosszabb volna, ha erőszakolnám. Az ifjú kevély s szenvedélyes; zsebpénze
                     bőven; apjának tetszik, ha kitünő; hizelkedői elkapatták; s különben is reám
                     inkább felügyelet, mint kormány bizatik.</p>
                  <p>- De’szen megugrattam volna én azóta; de a betyárok itt a pusztán mód nélkül
                     kedvelik, s félek, hogy felgyújtnak, ha sarkát hátul kötöm.</p>
                  <p>- Nem is volna czélszerű. Nem olyan ember, kit gorombasággal fékezni lehetne.
                     Legjobb titokban akadályozni kicsapongásait, a mennyire lehet. Ez, mi tőlem nem
                     telik. Különben is, hiszem, nem soká megválok családjától.</p>
                  <p>- De már azt ne tegye. Oly nagytekintetű úr, mint annak a kóbornak az apja,
                     főispán s tanácsos, majd csak idővel is nagyot lökhet a kedves komám
                     dolgán.</p>
                  <p>- Fösvény és keserű kegyelem, mit tőle várhatni. Magasabb czéljaim tartottak
                     házánál. Ő durva parancsnok méltánylat nélkül. Hivatalosi közt rendetlen a
                     szakmány. Apró, illetlen, vagy éppen aljas kötelességet oszt gyakran, a mint
                     eszébe jő; követelő, szeszélyrab, irígy és gőgös. Embereiért semmit sem tesz, s
                     engem kivált, kit ezer haszonvétre kényleg alkalmaz, kétségkívül sohasem segél
                     előlépni; értékkel pedig meg nem jutalmazhat, mert hiú fénykergető s tetemesen
                     túlkölt.</p>
                  <p>- Hiszen most nyeré meg testvére özvegyét. Azt mondják, hogy rá dőlt vagy két
                     uradalom, s most grófságot készül venni családjának.</p>
                  <p>- Éppen ez örökség főleg, a mi borzaszt. Iszonyú véteknek vagyok nyomában... -
                     E szavaknál hirtelen félbeszakasztá magát az ismeretlen, mintegy bánva, az
                     önfeledésből elárult titkot, s arcza mogorva lőn, mint midőn a Poltrás erkölcsi
                     védlenségéről meggyőződék.</p>
                  <p>- Hogy-hogy, kedves komám, az özvegygyel bánt igazságtalanul? - esék mohón
                     szavába Kátay, iparkodva nyakon kapni a különös ujságot.</p>
                  <p>- Hagyjuk azt! sietősb tárgya van óránknak, a nemzetes koma házi becsülete, -
                     felelt a jövevény, elütni akarva Kátay figyelmét féltett rejtelmétől. És
                     valóban, a korcsmáros feledé az ujságot sürgetni. Arcza haragos lőn, mintha az
                     ismeretlen tekintetéről cserélné át a mogorva tipuszt.</p>
                  <p>- Igaz, igaz! tehát szóljunk arról - viszonzá helybenhagyólag, s egy pohár
                     diószegit letöltött a szívzaj oltására.</p>
                  <p>- Lajos rég szerelmes a koma nejébe. Azaz, csak ő hiszi, mert nem szerelem.
                     Csak vágy, vagy hiú viszketeg; a győzelem végkép megszüntetné. De annál
                     veszélyesb, mert czélja nemtelen, s Lajos vállalkozó, makacs és vakmerő.
                     Szenvedélye nem ismer akadályt, költség-, csel- s veszélytől nem szokott
                     hátrálni. E mellett szép, ifjú s a csábításhoz ért.</p>
                  <p>- Csak nem hiszi, kedves komám, hogy...</p>
                  <p>- A nemzetes asszony könnyelmű volna. Épen nem! De a hölgyek többnyire hiúk;
                     kitünő, keresett ifjaknak tetszeni - hizeleg nekik, s a nő gyakran játszani
                     kezd egy önhitt csapodárral, a nélkül, hogy észrevenné, mikor merül
                     szerelembe... Nem hiszem, hogy komám neje kis részben is hiú! de Lajos
                     környezete árthatna hirének, s ha nem is: untató, bántalmas lenne ez a
                     tolakodás, vagy megcsorbíthatná a komám nyugalmát.</p>
                  <p>- A mi azt illeti, én nem vagyok féltő; - mondá köhentve Kátay, miközben egy
                     pohár diószegit ismét begyomrozott.</p>
                  <p>- Ne mossa magát, nemzetes koma! ismerem én a férjek rejlő aggalmait. És az
                     rendén van. Háza becsét, hirét minden tiszta óvja; aztán igaz szerelem nem is
                     lehet némi féltés nélkül. Egy szóval Lajos nem illik e házhoz. Itt zavart,
                     szennyet okoz; idejét veszti, jövőjét rontja, sülyed és sülyeszt. Én nem
                     szeretem őt, sem életéből jót vagy szépet nem remélek; de átvállalám reá
                     ügyelni, s míg azt le nem mondom, szavamnak állok. Azért jövök, hogy
                     határozottan eltávolítsuk őt.</p>
                  <p>- De miként? hányszor próbáltam már, mit komám tanácsolt? Ha mogorva vagyok:
                     tréfával elüti. Ha az asszony nincs itt: máskor jő.</p>
                  <p>- Keményebb eszközt kell komámnak megkisértenie.</p>
                  <p>- Agyon lőjem? - kérdé lelkesedve Kátay, miközben a harmadik poharat
                     felhajtá.</p>
                  <p>- Az mégis nagyon gyökeres gyógy lenne. Kissé gyengébb szerrel juthatunk tán
                     czélhoz; igazítá tréfásan a jövevény, ki a poharakat sokalni kezdé a terv
                     irányában, mit Kátaynak kellend végrehajtania.</p>
                  <p>- Hát megöklözzem? - találgatá a bátorult férj a távolító modort.</p>
                  <p>- Nem épen. Efféle tény csak felingerli őt. Most is kék foltot lát arczán,
                     komám uram, s karja fel van kötve; azok szintén féltési csatában kapott
                     harczjelek. Véli komám, hogy a merénynyel felhagyott? oh nem! még tisztán nem
                     tudom furfangos kalandját, de győződve vagyok, miként őrködésem rendkívül
                     szükséges.</p>
                  <p>- Miért tartja apja városunkban ezt az izgága naplopót?</p>
                  <p>- Mert nagyravágyó. Fiát magas rang, hivatal s befolyásra jelelte ki fénykóros
                     reményben. Debreczenben tartja, hogy nyelv, szokás népismeret által tökéletes
                     magyarrá formálja; mert meggyőződék, miként e tulajdon, korunkban annak, ki
                     felkapni akar, nélkülözhetetlen. Ő most szabadelmű, szájas, jog- s népbarát.
                     Ennek így kell lenni, hogy figyelmet költsön. Ha alispán s követ lett:
                     levetkezi bőrét. Ez apjának tanja, terve, czélzata. Azonban a kerületi táblán a
                     törvénygyakorlat egy nemét ismerje. A büszke fenszámít; nem tudja, hogy alant
                     van egy, ki lépteire vigyáz. De meg fiát sem ismeri. Lajos értelmes, élénk s
                     rendkívül eszes. Apja csak ennyit tud; de azt nem, hogy szeszély, érzék és
                     szenvedély uralgnak bősz lelkén; hogy ily jellem nehezen veszen fel önmérsék
                     korlátját s a színlett szerep derekán kitör, megbukik. Ugy látszék, eme szavak
                     közben, ismét az előbbi kedélybe lőn az ismeretlen ragadva, mintha fontos,
                     rejtélyes, rendkívüli ok lappangna ezen család iránti érzelmeiben.</p>
                  <p>- De koma, inkább is vetkezze le bőrét, mint parasztot lázítson. Mióta oly
                     csűstűl szónoklanak az országgyűlésen, úgy vérszemet kapott ez a korhely
                     paraszt, hogy nemeslevelünk sincsen bátorságban; - fölszólalt Kátay, miközben
                     nemeslevelét őstokjába, keblébe pedig a negyedik pohár tűz tartalmát rejté;
                     mely szavakból, ha a báró Ózugin hagyott szitokra emlékezünk, szépen kitűnik,
                     miszerint Kátay szereti ugyan hazáját s azért áldozni, vagy legalább áldoztatni
                     buzgalmasan ohajt; de a paraszt ugyan tőle mit se várjon, állapot s jogosztály
                     tekintetében a nemesség ellen; mi okból ő nem is kételkedék magát fontolva
                     haladónak czímezni, mely egyéniségéhez szólva annyit tett, mint konok
                     conservativ. Az ismeretlen ismét visszatért tárgyához.</p>
                  <p>- Tehát, mondom, ütleg s gorombaság csak makacsítná őt s nem illenék oly művelt
                     családatyához, mint nemzetes koma, sem Lajos lelkéhez, mely sokban lovagias s a
                     nemesb önérzetet nem veté le végkép.</p>
                  <p>- Hát miként mentsem meg a házamat tőle?</p>
                  <p>- Ejtse szégyenbe; mert más nem használ.</p>
                  <p>- De miként?</p>
                  <p>- Neje adjon rá alkalmat a magányos együttlétre; de ügyesen, hogy számítás ne
                     lássék. Lajos kétségkül vakmerő leend: s meggyőződik a nemzetes asszony, mily
                     hiú kalandor ő. Ekkor önérzettel, szigorún, kérlelhetlenűl tiltsa ki a háztól.
                     Költse fel benne az önbecs és szemérem alvó szellemét, s fenyegesse a
                     felfedendő botrány nyilvános gyalázatával. Meg vagyok győződve, miként
                     megszégyenül; értelme felébred s a háznak búcsút mond. Pirulnom kellene, hogy
                     megette tudtán kívül, titkos tervet adok, ha baráti s fenyítő szavaim meg nem
                     előzték volna ezt; ha nem tudnám, miként nyílt befolyásom többé nem képes
                     kalandjaitól elfogni, s ha egy ártatlan nő tiszta híre nem volna kérdésben,
                     melynek megsértése védenczem közszégyenét vonná maga után.</p>
                  <p>- Okosan, dicsően! kedves komám, az én házam őriző pásztora. De hát mikor
                     vessük meg ezt az egérfogót?</p>
                  <p>- Még ma.</p>
                  <p>- Galambom, nem lehet. Nőmet Ujvárra küldtem rokont látogatni a csavargó
                     elől.</p>
                  <p>- Nem tesz semmit, mindjárt visszajő.</p>
                  <p>- Hát tán ez az ördögborda ólálkodik titkon? - kérdé hüledezve Kátay, s
                     ijedtségében az ötödik pohár bort is becsusszantá.</p>
                  <p>- Most egyszer nem. Komám rokonja Debreczenben van sürgős bajok miatt. Vele
                     találkozám s mondá, hogy a nemzetes asszonyt kellett volna ma elfogadnia.
                     Különben is kijöttem volna, mert ma életem egyik fontos percze vár reám a
                     pusztán. Utamon, gondolám, e tervet egyúttal sikerbe vihetném, mely nálam már
                     régibb határozat.</p>
                  <p>- Az Isten van minden gondolatával, kedves komám! Ha az asszony jő: szentül
                     van. E finnyás dologban még ma véget érünk.</p>
                  <p>- Azaz csak ér, komám; mert rólam mitsem tud, nem szabad tudnia. Különben az
                     eredményt végkép elrontanánk. Szavam, tanácsom örök titok, s jutalmul azt
                     kérem, négy szem közt se hozza elő soha. Tényem hálálva, érdemét veszti.</p>
                  <p>- Becsületes ember, üssön velem egy pohár áldomást.</p>
                  <p>- Ne igyék hát annyit a nemzetes koma, ha józanon akar dolgán intézkedni.</p>
                  <p>Kátay leönté a hatodik poharat; mert ha ajkát érinté az ital, nem lőn többé
                     képes tőle megválni; de fogadást tőn, hogy holnap reggelig több bort nem
                     iszik.</p>
                  <p>- Bizony, kedves komám, tanácsa valóságos evangelium. Megvallom, jól esnék;
                     mert nem tagadhatni, hogy ebbeli sorsom sokszor motozott agyamban.</p>
                  <p>Az ismeretlen felállt s búcsút vőn. Kátay marasztá.</p>
                  <p>- Nem szabad - felelé komolyan - egy emberrel kell még ma találkoznom, ki
                     rendkívüli fontossággal bir.</p>
                  <p>E szavakkal elhagyá a csárdát, s megette a bozót ösvényén - hol Lajos és Pisze
                     kimentek - eltünék.</p>
                  
               </div>
            <div type="chapter">
               <head>XII.</head>
               <head>(Házi jelenet.)</head>
                  <p>Alig távozott a jövevény, Kátayné asszony, csinos ekhós szekeren, hat jó magyar
                     lovon, csakugyan megérkezék. A folyosólépcsők előtt álltak meg, s ügyesen,
                     vidám, könnyű szökéssel ugrott le. A nő ifjú és szép; szemében eleven élet,
                     ajkán örök mosoly, arczai derültek, szemöldöke nyílt, szöghaja göndör; maga egy
                     vidám kép. Termete nyúlánk, s könnyű redőkben körzi a puha nyárszövet; fején
                     kisded csipkefejkötő, mely korall-függőit látni engedi; gömbölyű karja
                     átfejérlik a fehér hójagos ujjakon, s a keztyűt levetkező teljes kezecskéken
                     rózsaszín mederkék ülnek újjtöveken. Gyorsan futott künálló férjéhez s karjait
                     markolva nyájas öleltében, ország-világ előtt fesz nélkül rányomá az üdvözlő
                     csókot. A hajlékony ifjú hölgy, rozzant s őszbe csavarodott férjéhez fonódva,
                     hasonlított egy száradó fára futott délvirághoz. Kátay mogorván nézte
                     féloldalról nejét s odébb taszítá zsinóros kebléről. Aztán megvető gúnyos
                     szemet vetett rá, minőt zabolátlan féltő férjek szoktak. Az élénk asszonyka,
                     kit az emancipált borszag különben is fojtott, elkomorúlt a gyöngédtelen
                     elfogás miatt. Ő hűség és őszinte érzelem kifejezésével jött vissza férjéhez,
                     kinek korát, szeszélyét, háziterheit megszoknia, oly lemondásba került, kiért
                     ifjú igényei, a városi élet- s kortársaitól elszakadt; ki neki, a reményekért,
                     gondokkal terhelt éveket cserélt s mégis körüle örömvesztett, tartózkodó,
                     alárendelt szerepet kell vinnie. Szíve megfájult, mint minden szív szokott
                     méltatlan bántalmaknál. Szemére köny szökék, mely nem bir gyöngygyé alakulni,
                     csak a szem világán reszketett keserű nedvével. Hosszú fáradt sohaj tört elő
                     lelkéből; férjétől elfordult s a gyermekszabadság önkénytelen vágyával néze
                     szét az estveledő pusztán, melynek a fájdalom eleven perczében, legelhagyottabb
                     teremtményeül képzelé magát. Hány mogorva férj zárja be s hűti meg éretlen
                     féltéssel neje hű kebelét, hány vonzalmat torzit gyűlöletté, melyet a
                     korkülönbségi feláldozás mellett örök derűvel kéne feledtetni; hány virágzó
                     anyát aszal kedélysenyvben életunottá, ki ép éveit roskadt örömökért
                     önszeretlenűl kirablá, s kinek veszteségeiért egy kedvkereső élet minden
                     áldozata hitvány bér? Valóban az egyetemes viszony, mit nemünk a nőnem
                     irányában kifejt és gyakorol, nyomorultan bélyegez, s ha az érlelő századok
                     folytában a hölgyerény hanyatlik és kivész: zsarló durvaságunk jogos
                     bünhődése.</p>
                  <p>Kátay hivé: neje azért örül s hizeleg, mivel udvarló kegyenczét nálok lenni
                     tudja; miről a téveteg, méla széttekintés még jobban meggyőzé. Huzamosan,
                     vadul, komor mélaságban nézte őt mintha a vesék titkai közt akarná találni
                     gyanúja alapját. Aztán nyers, erőszakos hangon rivala rá: « Asszony! csakugyan
                     szereted ezt a csavargót?» Az ember nem hinné, a féltékeny mint kikél képéből,
                     mint eltorzul a vonagló rohamban s minő külömbség van arczvonásai között, ha
                     társas alkalomnál e bünét tagadja, vagy féltettje körül a lázas kín gyötri.
                     Kátayné megrémült férje szemeitől, bár gyakran láthatá így. Arcza bizonytalan
                     tekintetet vőn; testében remegett, karjait kérőleg terjeszté. Ezt mind bűnjelül
                     vevé a felháborodott férj s gyanú és harag ingerülten terjedt el, bortól égő
                     ereiben. - Hittörő! megöllek; rivalt ismét a szenvedő nőre; alkalmasint nem
                     tudva, mit beszél. - Férjem; az istenért, mi bajod?... jer, jer be a házba; itt
                     a cseléd - s idegenek előtt ne tégy engem s magad csúffá - rebegé az ártatlan
                     feleség s félő szorgalommal vonczolá Kátayt az épületbe.</p>
                  <p>Soká maradtak falak közt; miután Kátay, vallatásai után, alkalmasint a jövő
                     tervéről adá ki parancsát. Végre a nő kijött s a folyosó alszárnyán némán
                     kikönyökle, hol nem látta ember kisirt szemeit. Lajosra tévedt gondolata, ki
                     miatt annyit és annyiszor szenvedett; ki az enyelgő szerelem, reménytelen óhaj,
                     áldozó átadás epedő jegyével körzé őt; kinek kedélye derűlt, szava ünnepies,
                     modora gyöngéd, előző, illemes; kiben nincs önzés, féltékenység, harag; kinek
                     nincs szigora, szeszélye, fulánkos szavai, s a mellett oly szép, hajlékony és
                     ifjú. A virágzó kor lemondott öröme juta itt eszébe. A társasjátékok, derítő
                     tréfák, leánytársak, független szabadság, ifjú kedvcsapongás, vágy, remény,
                     érzelem mind oda! Mily virágtalan, elzárt, nyomasztó kört cseréle azokért; mi
                     díj- és kárpótolatlan e nehéz megválás a mogorva, hálátlan s öreg férj kitörési
                     miatt. Mennyivel szebb, boldogítóbb jövőt adott volna Lajos, vagy más gyöngéd
                     ifjú; mennyivel könnyebb nélkülözni a vagyont, hírt, hideg szerencsét, mint az
                     őszinte rokonszenv szívemelő kéjét; mily rideg börtönélet ez; mily szabad élet
                     virul egy nyíltkeblű ifjú méltányos ölében! Ily s ezernyi eszmék tolongtak a hű
                     nő sérült lelkére; egész ostromhábor a magányosan őrködő hölgyerény ellen. Ő
                     nem szereté Lajost. Egy perczig sem jogosítá fel érzelmét, vagy csak gondolatát
                     férje iránt hűtlenségbe esni. Ő csak nyájas társnője volt, illem s erény
                     szerint; ma estvére sem igért többet az ifjúnak, mint: «ha kijön pusztánkra,
                     majd vigan mulassunk.» Lajos fajult reménye ez ártatlan szókat értelmezé
                     feslettül. A nő büntelen vala; de jól esnék a gyanútlan ifjú társasága, kinek
                     vétkeit nem tudta, csak az enyelgő kedv szinében ismert; jól esnék ártatlan
                     örömét élvezni a lemondott világból; mert a kor- és szenvrokonság mellett
                     győzhetlen erővel szól a természet szava. Most, miként fájdalomnál szokták,
                     felkeresé lelke az ifjú világot, melyből magát száműzé. E világot, mint élőkép,
                     jelenében körüle csak Lajos képviselte. Azért képzete benne személyesíte minden
                     gyönyört, élvet és szerencsét, miket nélkülözni kényszerül; e mellett a tilalom
                     szánalmát költé fel iránta s egyszersmind daczot a méltatlan féltés miatt;
                     minek következtében, lélektani törvények szerint, önkénytelen hasonlítgatás
                     támadt szivében, mely férjére nem vala kedvező. Azonban fölébredt a nőerény
                     intő szózata. Örült, hogy a tervbe vett kitiltás által megmentendi férjét az
                     aggály-, magát bú- és fájdalomtól. De ha Lajos eltávolodik is: nem fog-e férje
                     új tárgyat keresni kinzó féltésének, mint már gyakran tevé? s elveszíti
                     bűntelen vigaszát a nélkül, hogy nyugalmat szerezne. Végtelenűl szánta saját
                     sorsát; szemében lefesté magát a borulat, s mélyedt eszmélete a szabadság
                     vágyát költögeté; úgy, hogy midőn a bűnbánó férj, engesztelőleg hozzá
                     közeledék, annak méltó bűntetésére s mások rettentő példájára - elborzadt.</p>
                  
               </div>
            <div type="chapter">
               <head>XIII.</head>
               <head>(Pusztai halászat.)</head>
                  <p>Míg ezek történtek, Lajos és a Pisze, a bozóton keresztül, a füzes alá értek.
                     Vak varjak s néhány kanálosgém reppent fel a csonka ágakról, miket neszök vert
                     fel; míg ők, a locsogós gyepen, kerülgetve értek a Hortobágy partjaihoz.</p>
                  <p>Tulsó vízszélen, keskeny vájt ladikon - mely a Peregi Marcziéban kétszer elfért
                     volna - ült a tisztes Cziriák. Haja tökéletes fehér, síma, de éles üstöke
                     kibuvik a túri süveg alul, mely egy néhai karamvesztett kalap magas tetejéből
                     naturaliter van felgyűrve, vagyis inkább tűrve. Arczbőre kérges, mint a
                     répahéj: miért is hófehér bajusza s szemöldökei, nem másként veszik ki magokat
                     képén, mint krétapingálás a fekete táblán. Öltözete nemzeti ing s gatya; mert
                     nemzete nem gondoskodék a népről, hogy hosszú évezred után gazdagabban
                     öltözzék, mint a foglaláskor, tudniillik nyers bőrbe, vagy kérges vászonba.
                     Hátán kendertarisznya, melyben friss gombát, s fonott gyékény pórász, melyen
                     válogatott halat szokott vinni agg nejének kirándulásaiból; mert ők kölcsönös
                     szeretet kedvezési között őszültek együvé, s bár e gyöngéd figyelmek csekély
                     költségbe kerülvék: tisztább szívből jöttek, mint a vett s eladott szerelem
                     gyöngy-ajándékai. Arcza vidám, hónaljig tűrt karja izommal rakott, szeme élénk
                     s még egy csomó egészséges évhez látszik igényt tartani.</p>
                  <p>- Fogadj Isten! - előzé Lajos üdvözletét s az öröméletvonásai átlátszottak a
                     vizen - nem is vártam már ma Lajos úrfit.</p>
                  <p>- Hát mikor nem tartám meg adott szavamat?</p>
                  <p>- Az igaz, - mond a vén; de már alkonyodott. A sár is javában van, meg hogy
                     felhőszakadás is volt.</p>
                  <p>- Te vagy az árva halász? - kérdé Lajos partra léptében, egy fekete bajuszú
                     sápadt legénytől, ki meggörnyedt vállal s földön vitt szemekkel, némán,
                     szomorúan vonta a hálókötelet.</p>
                  <p>- Igen, - felelt állapodás nélkül; egy oldalpillanatot vetve a kérdőre.</p>
                  <p>Lajos megdöbbent az árva tekintetén. Szemei mereven látszának reá tapadni és
                     szíve gyorsan dobogott, mintha a halász vonásaiban, ép oly véletlen, mint
                     meglepő, érdekes vagy épen lázasztó hasonlattal találkozott volna.</p>
                  <p>- Hát mit csinál Éva a malomszigetben?</p>
                  <p>A legényt némi pir futá el, erőtlenül küzde a bú rögzött sárga színével. Még
                     egyszer veté Lajosra földhöz szokott szemét, s e tekintet nem remeg az elárult
                     titokért, mit ő élettel véd, ez hála inkább, hogy van, kit sorsa érdekel.</p>
                  <p>Lajos, akaratlan, faggató ösztönt érze vele szólni, beszédbe eredni, de
                     bizonyos tolongó érzelem elfogulttá tevé. Szemeit elkapá a különös arczról,
                     mintha nem merne vonásaival ismét találkozni. Aztán elhagyva őt, gyorsan a
                     könnyű naszádba ugrott, mely számára parthoz vala kötve.</p>
                  <p>Pisze Pista kapta a lapátot s evezni akart. Lajos nem engedé.</p>
                  <p>- Én a természetben mulatni akarok: nem dajkáltatni magam, mint egy beteg
                     majom, s Pistát a sajka orrába ültetvén, evezni akart, de sérült karját nem
                     birta forgatni.</p>
                  <p>- Tán ismét elesett a ló az úrfival? - kérdé a vén Cziriák.</p>
                  <p>- Igen, - felele Lajos piruló zavarral, hogy szabaduljon hosszabb vallatástól;
                     feledve, miként a fogadónál más magyarázatot tőn.</p>
                  <p>Pisze Pista egyet rántott fején s gyanúsan mosolygott a kétféle okhoz; miközben
                     gyorsan úszék kormánya alatt a kisded fenyűcsónak.</p>
                  <p>Most Cziriák mellé értek, hogy vele versenyt evezzenek.</p>
                  <p>- Hogy foly a világ, öreg? - kérdé Lajos barátságos hangon a tisztes aggot.</p>
                  <p>- Mindig a régi rossz. Az ember fut, fárad, hiában; ha mai szerencséjét holnap
                     elveszti: újra remél és csalódik. A jelen mindig rossz, tehát jövőtől vár; de
                     az is csak olyan, mikor jelenné lesz, s a koporsó szélén veszi észre aztán,
                     hogy megcsalta magát.</p>
                  <p>- Hát mi a baj, Cziriák? hisz oly egészséges, mint a friss kecsege?</p>
                  <p>- Mert nem rontom el soha.</p>
                  <p>- Hát mit ronta kend el?</p>
                  <p>- Semmit. De a sors nem épít; az Isten nem rendelt.</p>
                  <p>- Mit?</p>
                  <p>- A mi kellene.</p>
                  <p>- S tehát olyan szegény?</p>
                  <p>- Mint a templomegér.</p>
                  <p>- De hajléka csak van?</p>
                  <p>- Egy rossz halászkunyhóm, mit a nagyapám is kákával foltozott.</p>
                  <p>- Hát télen hol lakik?</p>
                  <p>- A csordás kamrájában.</p>
                  <p>- Nyugalmas szállás?</p>
                  <p>- A mennyiben bölcsős gyermeke nincs. De a tanya ablak- s padlástalan.
                     Szalmatűzzel fűtünk a kamraközépen, s annyokom szemét kiette a keserű füst.</p>
                  <p>- De csak nem koplalnak?</p>
                  <p>- Mikor van mit enni. Nyáron hébe-hóba bőven van a halunk; de télen csak akkor
                     kaparítunk csíkot, ha nagy fagyok nem járnak. Vastag jeget nehéz mezitláb
                     vagdalni.</p>
                  <p>- S vagyonkájok nincsen?</p>
                  <p>- Egy bónét s két pirittyet az apám hagyott
                     rám, de már elrongyollott; most kezd egyet kötni a fiam mátkája.</p>
                  <p>- Egyebe nincs?</p>
                  <p>- Hét csíkfogó kosár, ez a két csónak la, s az annyokom menyasszonyi ágya.</p>
                  <p>- Hát a mit keresnek?</p>
                  <p>- Porczióba megyen, meg az uraságnak, mert mióta így elgyalázott az idő, nem
                     birunk dolgozni magunk a roboton.</p>
                  <p>- S nem voltak jobb idők, mikor szerezni lehetett?</p>
                  <p>- Csak egyszer lett volna a nagy drágaságban; de biz engem sehogy se vitt rá a
                     lélek. Az urak méregdrágán adták a gabonát, s mi a kit lehetett, megmenténk
                     olcsón árult hallal az éhenhalástól.</p>
                  <p>- Erről a Hortobágy, mely millió darab barmot eltart, arról a nagy Kúnság
                     tízmagtermő földdel; itt nyolcz, tíz mérföldön alig ötszáz ember s mégis oly
                     döghalál lőn az éhség miatt?</p>
                  <p>- Nyolczszáztizenhétben rakásra hullottak. Nyers tormát s főtt csalánt
                     szerencsés volt, ki eleget evett. Sok koplaló szegény erővel neki ment a
                     kihúzott hálónak s nyersen faldosta a kotús czigányhalat. Sőt, uram bocsásd,
                     még a gólyát s varjút is félfőttében nyelték.</p>
                  <p>- S a megye nem rendelt számukra élelmet?</p>
                  <p>- Honnan? hisz magának se volt. Aztán meg az urak nem gondolnak velünk, ha egy
                     lábig elveszünk is; csak addig ne, míg a dézsmát be nem vette, s robotját
                     leróttuk.</p>
                  <p>- S kend az éhségben sem adta drágábban a halat?</p>
                  <p>- Mint máskor; fontját két garason.</p>
                  <p>Lajos azalatt megfogta a hálókötelet, mely Cziriák kezéből a vízszinre úszott,
                     s közel voná magát annak csónakához.</p>
                  <p>- S többé nem lett alkalom vagyonkát szerezni?</p>
                  <p>- Soha. A mit kuporgattunk, fiamért fizettük, mikor nagy beteg volt. A patika,
                     doktor, s debreczeni forspont egy szálig elvitte.</p>
                  <p>- S a földesuraságnak nincs saját orvosa?</p>
                  <p>- Nincs.</p>
                  <p>- Hát a megyei járásnak?</p>
                  <p>- Van egy rossz tilókus; de szegényhez nem jő, mert nem fizetheti.</p>
                  <p>Lajos hátrább tartá csónakját s észrevétlenül egy türetke bankjegyet csempésze
                     Cziriák tarisznyájába, melynek korcsos száján ökölnyi hézag nyilt.</p>
                  <p>- Majd másként lesz, Cziriák; a jövő jobbat hoz.</p>
                  <p>- Sose bíz az, urfi. A sírban tán igen; de addig nem hiszem.</p>
                  <p>- Mégis oly vidám kend.</p>
                  <p>- Miért nem, ha lelkiismeretem csendes, Isten rendelte így. Hiában igyekszem;
                     nem kerülhetem ki, a mit rólam végzett.
                  </p>
                  <p>- Mégis szép, hogy értem maga vetett hálót.</p>
                  <p>- Mert Lajos úrfi a szegényt szereti. Illő megtisztelni az ily ritka példát; -
                     s egyet emelinte süvegén a becsületes öreg.</p>
                  <p>- Ezt a hálót hagyta apja örökségben?</p>
                  <p>- Ezt la, a kit vonok. Hej, mióta véle járok, egyszer másszor szép halat húzott
                     a szárazra. Kilencz esztendeje, ott a fűz tövénél egy tokot is fogtunk, az
                     áradás hozta fel a nagy Tiszából. A drágaság előtt meg mázsás harcsát kaptunk,
                     itt a vizkönyöknél; de már öt-hat idén kiveszett a nagy hal. Azóta nyaranként
                     nem fogy a vizihús; még héjjas férget<hi
                        xml:id="_ftnref56">[56]</hi> sem kap annyit az ember.</p>
                  <p>- Úgy hát alkalmasint hiában fárasztom.</p>
                  <p>- De’szen, ha bő a víz, halban nincsen szükség. Úgy hiszem, nagy barom akadt a
                     hálóba, mert karom rángatja. Aztán meg a Cziriák-öböl soh sincsen hús nélkül,
                     mert ott nem kaparász minden bolond ember s a vízfolyás ide veri a halakat; - s
                     végszavait oly önérzettel mondá, mintha monárcha beszélne népes országiról.</p>
                  <p>- Ugy-e, Cziriák öble nem Csáki szalmája?</p>
                  <p>- Biz uram az nekem avitum jószágom. Belőle senki más, csak én szedek
                     dézsmát.</p>
                  <p>E pillanatban oldalt a rekettyés szélében egészséges dal hangzott fel:</p>
                  <p>Az alföldön halászlegény vagyok én,</p>
                  <p> Tisza partján kis kunyhóban lakom én;</p>
                  <p> Szőke kis lány jer be hozzám pihenni,</p>
                  <p> Öreg anyám majd gondodat viseli.</p>
                  <p>Lajos oda tekinte. Közel a vízpartján egy kis halásztanya tünék szemébe.
                     Nádkunyhó kúpformára korczvesszővel kötve, mely a csúcsán kötött tömött
                     nádpehelyből lengő kokárdát látszék viselni. Faltöve csinosan fel volt hanttal
                     hányva; ajtó gyanánt tojásdad lyuk szolgált s belől beterítve új
                     árpaszalmával.</p>
                  <p>Előtte a dalos legény ült a pázsiton, valamit dörgölve négyszögű vörös téglán;
                     mig mellette nyugvék a teszi veszi rúdja, mit
                     időnként kihúz, s közel hozzá tömött hajú szőke lányka köt egy most kezdett
                     hálót. Szemeit a dalra szerényen lesüté; gyönge arczán igaz szerelem piroslott,
                     s kék babos kendőjét a szellő ellebbenté, ragyogni engedve friss, ifjú
                     tejnyakát.</p>
                  <p>Lajos elemében lőn. A női inger az, mi lelkén feltétlenül uralg. Negélyes
                     szoktatás, győzelem s hiúság tette rajta úrrá. És ő kiváltan kedvelé a nép
                     egyszerű, de ép szépségeit. Kevés álom, friss lég, elfoglalt és mértékletes
                     élet, ruganyosb, élőbb testet nevelnek, melyben a lélek vidám, élénk,
                     fogulatlan. Lajos többször vőn alkalmat a műveltebb osztály s nép hölgyei
                     között különbséget tenni, s jól ismerve ennek előnyeit, mintegy villanyozva
                     ugrott ki a partra.</p>
                  <p>A leány közelében iszapos kárakatona vergődött,
                     mely mint gyakran történik, a hálóba akadt, s mit aztán kivesznek, mert
                     különben elver minden halat. Lajos ruháit befecskendé sárral.</p>
                  <p>- Úgy kell la! - mondá féltő kárörömmel az elkomorult legény; - miért megy oly
                     mohón a más mátkájára.</p>
                  <p>- Se baj, fiú, ne bánd! Mátkádat meg ne féltsd, tán csak nem jégből van, hogy
                     ha szem előtt áll, mindjárt elolvadjon.</p>
                  <p>- Nem is olvad az el; de az urak szoktak hamar olvadozni.</p>
                  <p>Lajos égő pillanattal függött a gömbölyű leánykán, s könnyű láng repkedett
                     halvány arczaiban. Félrevágta szemén könnyű rízskalapját, egyet pederítve
                     pelyhedző bajuszán s összeütvén gyöngén lovagsarkantyúját: finom-betyárosan
                     lépett közelébe.</p>
                  <p>- Szép vagy szőke babám, eszem a lelkedet, nyakad oly eleven s ragyogó hófehér,
                     mint a friss fehérhal.</p>
                  <p>A leányka felrántá babos, kék kendőjét s félénken fölugrott a hálókötéstől.
                     Vőlegénye félreveté szép ürömtaplóját, mit vörös czémenttel sárgított, támadó
                     állásba lépve haragos szemekkel.</p>
                  <p>- Eredj haza, Zsuzsi, az öreganyámhoz, majd viszek én magam halat
                     vacsorára.</p>
                  <p>Zsuzsika oly karcsú, tiszta növésű volt s oly könnyű, szellős mozdulatú, hogy
                     az ember akarta vagy nem, vidám őzikéhez látta hasonlónak. Kebelhalomkái, mint
                     két selyem alma, kereken rejlettek szűk karton válljában. Rózsaszín könyökén
                     kövérded mederke s duzzadt karocskáin hullámzott az izom.</p>
                  <p>Lajos, gyöngéden vállára helyezé félkarját, s szeliden benézve pillás szép
                     szemébe, betyáros érzéssel kedélyesen dallá:</p>
                  <p>Nem anyától lettél,</p>
                  <p> Rózsafán termettél,</p>
                  <p> Piros pünkösd napján</p>
                  <p> Hajnalban születtél.</p>
                  <p>A legény türelme elfogyott s el akará jegyesét rántani. Lajos derékon ölelé a
                     leánykát, hogy el ne vehesse. Karoltában lábujjhegyre emelkedék az ifjú szűz
                     fölé, benézve az édes kebel titkaira. Zsuzsi kebelkéjét kebléhez szorítá, s
                     vékony nyármellényén átérzé szíve meleg dobbanásit. Zsuzsika védőleg taszítá
                     magától. Kötetlen kendőjét ellebbenté gyönge küzdelmében; Lajos felülről
                     láthatá félig a karton váll pihegő rejtelmét. A leányka felmelegült s tiszta
                     szűzi teste friss tejszagot lehelt. A telivér ifjúban édes gerjelem kelt;
                     csókoló ajakkal keresé Zsuzsika cseresznye szácskáját, de ő védőleg temeté
                     arczát Lajos kebelébe, s az égő nedves csók, aranyló hajfonatja megett, piruló
                     nyakán csattant el.</p>
                  <p>A szerény leányka sírt. Férfikar még őt soha nem ölelte, sem idegen ajak hevét
                     nem érzé; a mátka előtt is tiltva volt ez öröm. Egyszerű kisded fogalmú, de
                     tiszta erkölcsben nevelé szigorú anyja. Fonóka, temetői játék, s a falúnép
                     minden mulatsága, hol férfi hölgyekkel társaskörbe jő, tiltva volt előtte.
                     Gondja, eszméje, foglalkodási, az őskunyhói szegény gazdaságban s öröme nyájas
                     cziczájával oszlék meg, melynek piros nyakkötője volt Zsuzsika legértékesebb
                     drágasága. Minden istenadta nap templomba járt s irtózatosabb reá nézve nem
                     volt elképzelhető, mintha valaki eklézsiát követ.<hi xml:id="_ftnref59"
                        >[59]</hi> Első távolléte anyja nélkül ez vala, miről a becsületes Cziriák
                     őrködése lőn kezes, s mi csak azért engedteték meg, hogy beteges napának halat
                     vigyen haza, míg a férfiak, mint Lajos hivott vendégei, Hortobágyon lesznek.
                     Most az ártatlanka elrabolva hivé védett szűzességét. Ő, a tiszta, érintetlen
                     hölgy, ki álmában sem nézett férfit mosolyogva: egy forró ifjúhoz ölelve
                     fedetlen váll s keblétől fült arczczal, egy égő kedves idegen csók alatt
                     kirabolva áll. Remegő irtózat futá el képzelt vétke miatt, melyet többé nincs
                     mód nem letté tenni. Sírt és a fáradt lélek vonaglásba hozta.</p>
                  <p>Mindez pillanat műve. Effélék gyorsabban történnek, mint elmondani lehet. A
                     legény szilaj lépést tőn, jegyesét megszabadítani. Zsuzsikát a kétség tigrissé
                     idézé. Megfeszíté egész erejét s kirángatá magát Lajos öléből, ki, sérült karja
                     miatt, csak egyikkel védheté hevítő zsákmányát.</p>
                  <p>- Úrfi, ez betyárság, - kiáltá a fiú kitörő haraggal. - Köszönje apámnak, hogy
                     össze nem töröm.</p>
                  <p>- Hó ha, ne szilajkodjál, bakafántos kölyök; - csitítá fiát az öreg Cziriák, ki
                     megfordult derékkal az eset után nézett. - Biz azért nem ejti porba a pártáját;
                     az úrfi csak tréfált.</p>
                  <p>- Vigye az ily tréfát az anyja házához; ottan megjárhatja; minálunk nem szokás,
                     - folytatá a felingerült halász, a nélkül, hogy vérben forgó szemét Lajosról
                     levenné. - Hallom, mi sorsa van a szobalányoknak; tessék velök kötni; úgy is ők
                     előre felteszik a kontyot. Az én Zsuzsimat nem úri ház nevelte: s a ki úgy
                     traktálja, betöröm a hátát, milliom lelke! - befejezé ütleg-mozdulattal,
                     miközben a hozzá menekült leányka zilált haját vigasztalólag simítá.</p>
                  <p>Pisze Pista némán ült, de szeméből látszék, hogy a mocskos szóknak igazat ad.
                     Cziriák és az árva leüték fejöket, s a méltó kitörésre szemrehányó csend
                     következék.</p>
                  <p>Lajos elpirult. De hiú kebelben ritkán kél szégyen harag nélkül. Ez éber
                     indulattárs, mint kárpótló egyensúly lép elő, torlást, eszközöket sugallva a
                     sértett hiúságnak. Gazdagok rendesen megszokják pénzben keresni a menekvési
                     eszközt, minden alkalommal, ha balul ütött terv, rosszakarat, vagy véletlen
                     sors keserűn érinték. És ez annál természetesebb, mert alig van eset, melynek
                     nyomasztási közül, e misztikus erő, ez erszénybe zárt daemon ki ne ragadna.
                     Lajos gyakran igénybe vevé ez üdvös divatot. Kényes önimádat, hiúság, mely
                     gőggel határos, szükséglék azt. Ma különösen vágyott kivágni magát a hinárból,
                     mert azon osztály előtt illeté szégyen, melytől magasztalásra vágyott, mely
                     által kitűnni, hírnévre kapni iparkodék, s melyet valóban szeretni vélt. Azért
                     jelenleg is e segédmephistóra gondolt, mely torló elégtét mellett élvhez is
                     juttathat.</p>
                  <p>- Szegény szőke galamb, e goromba medvéhez akarsz férjhez menni - szóla édesen
                     a remegő leányhoz. Jer védelmem alá, szebb jövendőt adok. Egy csók nem a világ;
                     ne haragudj érte. Ha tőlem félsz: akár soha se láss. Lesz pénzed, szép ruhád,
                     hat fejős tehened, egy jószívű úrnő gondod viselteti, míg illőn férjhez mégysz.
                     Otromba mátkád előtt úgy is kedvesebb lesz nálad egy nehány száz forint, s én
                     adok neki azt.</p>
                  <p>- Nem szokás magyarnál, mint az oláh teszi, huszonöt forintért földesúrnak adni
                     a vőlegényi éjt, - felelt a legény mogorván, de juhádzott haraggal, mely az
                     ápolt leányka biztos közelében szelidülni kezdett.</p>
                  <p>- Tartsa meg az úrfi aranyát, ezüstjét: elég világ nekünk napam szűk kunyhója.
                     Szívem nem eladó fényes jövendőért; urak értenek ahhoz, én tudok dolgozni.
                     Menjen, ne kisértsen; engem megszabadít minden gonosztól, ki vélem van, az
                     Isten; - szóla Zsuzsika mátkája ölében, mialatt megvetőleg nézett az önhitt
                     csábítóra.</p>
                  <p>Lajos parton maradt égő szégyenével. A mátkapár pedig kézreszedve filléres
                     málháit, a rekettyés közti szűk ösvényen elment.</p>
                  <p>Cziriák fejletlen szívében, mint sok magyar parasztnál, értő tapintat volt,
                     mely magáénál műveltebb lelkek helyzetét is képes felfogni, megitélni. Hogy a
                     kedvetlen zavarnak fordulatot adjon, kezdé felszedni a pirityet, mely különben
                     is a tanyáig vonaték.</p>
                  <p>Távolból a leányka kedélyes éneke szállt vissza:</p>
                  <p>Sem aranyom, sem ezüstöm nincs nekem,</p>
                  <p> Érted égő hű szerelmem mindenem.</p>
                  <p>A legény hangja ráfelelt:.</p>
                  <p>Megelégszem kis kunyhómmal sziveddel,</p>
                  <p> Kis kunyhómban hamis barna szemeddel.</p>
                  <p>- Ne adjon rá semmit; bolond mind a kettő. Közel van lakzijok, s tudja azt az
                     úrfi: hat héttel előtte, hat héttel utána nincsenek otthon; szólt nyájasan
                     Cziriák, homlokára mutatva, miként itt az «otthon» az eszet jelenti.</p>
                  <p>Túl, az árva halász derékig jött vízbe s némán, halk tempóban szedé fel a
                     hálót.</p>
                  <p>- Kövér harcsát eszünk, régen érzem a pirityben; - megjegyzé Cziriák.</p>
                  <p>- Miről ismerszik meg? - kérdezé Lajos.</p>
                  <p>- Nagyokat lök magán, de nem viczkándozik.</p>
                  <p>- Harcsa nem jár belém, csömört kapok tőle, - közbeszólalt Pisze, mintha az
                     öreg bajuszos mondva ment volna, csupán az ő kedveért az életveszélybe. - Hát
                     másféle halat nem érez Cziriák bátyám?</p>
                  <p>- A piritye nehéz, ha csak tuskót nem húz.</p>
                  <p>A szellő ismét dalt hozott a rekettyés felől:</p>
                  <p>- - - - - - - - - - - - - - - - - - - - - - - - - - </p>
                  <p> - - - - - - - - - - - - - - - - - - - - - - - - - - </p>
                  <p> Ezt a kis lányt nem adnám a világért,</p>
                  <p> A papjának a mennybeli jussáért.</p>
                  <p>A halászok folytaták dolgukat. Cziriák féltojásdad körbe hányta ladikján a
                     pirity kivont részét s miközben a hinárt s galyat tisztogatá, meredt szemmel
                     várta a közeledő zsákmányt.</p>
                  <p>Pisze Pista hozzájok evezett Lajossal. Csónakát oda akasztá s benne elhasalva,
                     két könyökre támasztá tátott arczát, mely fülig felgyürődve tenyerei alatt,
                     hasonlóvá tevé leskődő hiuzhoz.</p>
                  <p>Az árva, mélyedt arcz s félig zárt szemekkel nézett a hömpölygő vizre, gépiesen
                     szedve a pirity kötélkorczát.</p>
                  <p>Lajos alkalmat nyert őt szemlére venni. Arcza fehér-sápadt s mélyen beesve; de
                     bőrét a parasztos élet viszályai sem győzték eldurvítani. Szeme nagy s bűbájos;
                     tele ragyogva igéző, rejtelmes, megfoghatlan tűzzel. Ajkai vékonyak s
                     vérszínűek, csodás ellentétül a márványábrázaton: bajusza ritka sugáros
                     szálakkal, s szinegyent visel fecskeszín hajával. Ki az arczok jellemében a
                     lelket szokta nyomozni: mélyen járó elmét s nyomorban hűlt keblet kénytelen
                     gyanítni.</p>
                  <p>Lajos sejtelmét, mely a rövid pillanatnál támadt, e szemle félelmesbbé tevé.
                     Minél tovább vizsgált e jellemzetes arczon, annál kényszerűltebb lőn hinni egy
                     titok csodás fejlődését, mit vélni alig mert: minek valósulta őt semmivé
                     teendené. Úgy látszék, mélyen illetve van, s feledve mindent saját maga körül,
                     mert változó tekintet s felvetett szemekkel próbálá gondolatban összeegyeztetni
                     egy fontos érdekű történet töredékeit. Az árva halász magában is feltünő
                     jelenet; a komolyság s magány, - mely nagy elmék sajátja - e nyomott s
                     tárgytalan életű jobbágynál annyira kifejlődve; pedig ez nem kór; az átható
                     okos szem mélyen tagadja azt. Ahhoz, e rendkivűli hasonlat, a sajátságos
                     családvonások, melyek egy vagy más nemzetség ivadékaiban oly csodásan szoktak
                     leszármazni, hogy földrészeken túl egy idegen arczon is rájok bámulunk. E
                     rejtelmes legény vérható érdekű lőn Lajos előtt. Alig várta, hogy magányosan
                     beszélhessen vele.</p>
                  <p>Azonban a piritye mindinkább vízszinre merűlt. Pisze középre állott a sajkával,
                     s lubiczkos habot vert, hogy beriaszsza a szökevényeket. A háló szűkebb-szűkebb
                     körbe vonult, s fogyasztá a víztért, mely a foglyokat fedé. Itt-ott
                     felbuggyantak már a tőrbe esett vizi nép vénei, kiket a kellemetlen szállás
                     zavarba hozott. Itt egy bakarasznyi piros átlátszó fark csapta meg a vízszint,
                     mint szétterült legyező; ott pikkelyes gerincz rántá vissza magát az áthevűlt
                     légből; amott egy tertyedt száj tátotta el magát porczogós bajuszszal. A
                     hálókör közepén nyálkás szürke állat ütötte fel testét, szélesen, mint egy
                     koppasztott borjú.</p>
                  <p>- Á há! ott a parasztfaló, - mondá Cziriák villogó szemekkel.</p>
                  <p>- Miért nevezik úgy? - kérdezé Lajos.</p>
                  <p>- Megkövetem szépen, nem az úrfit értem, de sok földesúr úgy elnyeli éppen a
                     paraszt vagyonát, mint harcsa uram apró atyafiait.</p>
                  <p>A kör gyorsan apadt, s a hálófenék folyvást emelkedék. A vizszín megelevenedni
                     látszott. Mintha kövek hullanának belé: bugyogni kezde a vergődő halaktól.
                     Mindenike fővel akart a mélybe furódni, s kétágú, lapos, kerek, széles, vagy
                     fecske-alakú farkával átlátszó véreres uszóbőrbe nőve, mint csodás élőfaj,
                     temérdek bőségben eviczkélt a vizen. Az esti nap megtöré köztök ragyogó
                     sugárit. A látványon büvcsillám futkosott, mintha nyálkás gyöngyök, s tarka
                     drágakövek merültek volna fel egy varázstengerből.</p>
                  <p>- Majd nem ugrándoztok így a halászlében, - mondá élvező kedélyben az agg
                     halüldöző.</p>
                  <p>- Lám, mondom, pirityénk nem hiába volt nehéz; eleven tuskókat húzott Cziriák
                     bátyám; - mondá Pisze Pista.</p>
                  <p>- Ott egy vizi párducz; lökd be eb a lelkét; - kiáltá szorongva Cziriák.</p>
                  <p>Lajos egy gyönyörű sőreget látott. Bőre végig rakottan rózsaszín csillaggal, s
                     teljes kerek testtel, mint egy fiatal gyertyánfa derék, félölnyire felugrott a
                     vízből. Ruganyos dereka kétrétre hajlott ugrás közben; hasa vörhenyes, tömött
                     és átlátszó, mint Ráfáel sárkánya; hűvös teste majd megreped a gazdag élettől,
                     s porczogó szegélyű szája gyorsan tátog. A jóízű rab szökni akart, de az árva
                     halász lecsapta karjával.</p>
                  <p>Az ifjú halász visszaérkezék a mátkakiséretből, s teszi-veszijét felvette a
                     vízből. Két kis ifjú mennyhal volt benne párosan.</p>
                  <p>- No kend fogott párját; - mondá Pisze Pista, - mintha Zsuzsi ülne kenddel a
                     hálóban.</p>
                  <p>- Anyádnak azt fiam; - közbeszólt Cziriák; - megkövetem, úrfi, engedje meg
                     neki; mennyhal ritkán akad, pedig annyokom szereti.</p>
                  <p>Lajos becsülve méltánylá e gyöngéd kegyeletet.</p>
                  <p>A víz végképen lefogyott, meztelenűl hagyva elfogott lakóit, kik hemzsegő
                     halomban viczkándoztak egymáson. Köztök hízott király, százhusz fontos harcsa,
                     mit a szakértő Cziriák oly régen megérzett. Lapos szája bután van
                     összeszorulva; bajuszai lógnak spárga-vastag szállal; széles, hideg farkát, ha
                     olykor elcsapja: a rajta felduzzadt halcsomót hányja szét. Alkalmasint meg van
                     illetődve. Mert víz alatt nem igen hagyná ragadozó szenve ily bántatlanul a
                     körüle nyüzsgő kövér falatokat. Ott szép kövér pontyok szórvák sovány csukák
                     közé, melyek, telhetetlen uzsorás módjára, fogas szájpadlással tátognak
                     egymásra. Amott parázshúsu kecsegék dugják fel hegyes orraikat. Nemes fajok
                     kemény gerincz-pánczél alá rejtve, s tengerszín hátokban sárgás kövér rejlik.
                     Itt ezüstpikkelyű laposdad kárászok teregetik piros szárnyaikat. Ott erőtelt
                     sőregek hánykódnak tarka termetökkel; míg egy sereg mozgalmas aprófaj egészíté
                     képpé a hűvös vizi népet, mely az átlátszó nyálkanedvben, egészséges testtel
                     reszketett a napon. Piros kopoltyuik lég után kapkodnak; hersegő nyüzsgéssel
                     viczkándnak egymáson s körülök elterjed az eleven szag.</p>
                  <p>Lajos gyönyörrel nézte a gazdag természeti látványt.</p>
                  <p>Pisze kedvkeresőleg figyelmezteté őt.</p>
                  <p>- Úrfi! lám mondom, a friss fehér hal amott, oly eleven s ragyogó hószínű, mint
                     a Zsuzsi nyaka.</p>
                  <p>Lajos elpirult, s hátat vetett az ifjú halásznak, ki csábító szavát emlékében
                     tartá; haraggal pillantva a leskődő Piszére.</p>
                  <p>- Tán csak nem átalja, hiszen maga mondá; - menté szavát Pista, anélkül, hogy
                     soutis-mondatokról fogalommal birna.</p>
                  <p>Lajos ismételt szégyennel bűnhödék ez akaratlan ugyan, de alázó szemrehányás
                     miatt.</p>
                  <p>Zsuzsi mátkája, a halászbárkát lódítá apjához a vízszinen, mely nem egyéb, mint
                     gyalulatlan láda, keresztül furkálva diónyi lyukakkal. Cziriák elővevé kétfülű,
                     héjjas rakottyából fonott kosarát; s kezdődék a halosztályozás. A legszebb
                     falatok kosárba hányattak, összeválogatvák tapasztalás után, miknek vegyült
                     húsa halászgurmandia szerint összeízlik. A közönség pedig bárkába záraték,
                     melyre a vén Cziriák rozsdás lakatot tőn. A jó vékás kosár tetést volt szép
                     hallal, és ekkor leoldá a gyékény pórázt, hogy annyok számára néhányat
                     felfűzzön.</p>
                  <p>- Ez a ponty zsírt ereszt, s kövéríti a paprikás levet; - beszélé magában,
                     mialatt egy hízott növendéket a pórázra rántott. A kárász sütnivaló; húsát
                     szedegetni jóizűen esik, mert nagy a szálkája; - s néhány köpczös uracs a
                     kárászok közül a madzagra lódult. A kecsege puha mint a tejes kenyér; fogatlan
                     asszony is könnyen bánik vele; - s egy pár nyalka pánczélvitéz a halőrhadból
                     par compagnie lógott a tűzre szánt csapatban. Ez a hájas számtartó sok
                     parasztot elnyelt, most őtet nyeljék el, hogy cseréljen hivatalt; - s egy
                     köpczös házasulandó harcsa felfüggeszteték. Torkos uram sovány ugyan, de jó
                     lesz tormával, s egy csuka viteték a pórázra conferencziába. Végre egy
                     fehérhalat szorított a markába. Fekete ujjai bemélyedtek a ragyogó testbe, és
                     kopoltyúját nézte ránczbaszedett szemmel.</p>
                  <p>- Te vén gvárdián vagy, s egy másikat vőn fel. - Ezt a fiatal apáczát teszem
                     ráadásul. Nincs többé veszélyben az úrfiak között, ha pórázon vannak; után veté
                     jelentő tréfával, s az annyoknak szánt fűzér készen lőn; s rábízva vitel végett
                     hűséges fiára.</p>
                  <p>Pisze s a vén Cziriák fülönfogák a súlyos kosarat; Lajos pedig magához inté az
                     árva halászt; s közel, igen soká, fokonként lázadva nézte őt.</p>
                  <p>- Itt az estmagányban, távol s biztosan áruló fülektől, vágyva, remegve
                     kérdelek, hol vetted e csodás arczhasonlatot?... ember, ki vagy te? -
                     megszólalt Lajos, miközben hideg borzogatá borsodzó tagjait.</p>
                  <p>A halász felveté bűbájos szemeit, melyek ón arczában, mint egy sápadt
                     kisértetéi rémesen lobogtak. Merően benézett Lajos arczaiba, hogy az láttán
                     remegett. Aztán elvevé tekintetét, a nélkül, hogy szólna.</p>
                  <p>Lajos hajszálai borzadtak; közel volt önkénytelen felsikoltáshoz. Ki ez, ki ez,
                     ki ez, e feltámadt halott? Nyugtasson meg felvilágositása vagy szálljon vissza
                     a sírba. Ily eszmék fogták fel lelkét, mialatt a halász őt némán szemlélte.</p>
                  <p>- Ki vagy? ki vagy? ki vagy? - kérdé Lajos a nyugtalanság gyötrő fokozatán.</p>
                  <p>- Az árva halász! - felelé az ifjú hideg nyugalommal.</p>
                  <p>Úgy látszék, Lajosban fokonként súlyosban ráz fel bizonyos emléket e szív-idéző
                     arcz; s a hasonlatot valónál valóbbnak találta hevült képzetében. A vonások
                     ugyanazonsága; az életkor, a tisztaság, szem, száj s szegényes ruhában; a nemes
                     fagy zárult jellemében, mindannyi tanújel, hogy gyanúja szörnyűen-való, s az
                     árva halász nem más, mint kinek ő vélte.</p>
                  <p>- Mi a való neved? az istenért felelj! - szakasztá félbe élénk kérdéssel saját
                     gondolatit.</p>
                  <p>- Kozma - felelt a halász egykedvűn.</p>
                  <p>- Éved hány?</p>
                  <p>- Huszonegy!</p>
                  <p>E perczben nesz hallott, s közeledő léptek. Lajos remegett, hogy meglepetik, s
                     gyanút költ e csodás találkozással, mert ki félelmes titkot rejt, minden arczon
                     látni véli azt.</p>
                  <p>- Hol lakol? - kérdé hirtelen, - még látnom kell téged.</p>
                  <p>- A holt Tisza partján; - mondá a halász.</p>
                  <p>A nesz ismét hallatszott, a léptek közeledének.</p>
                  <p>- Három nap alatt fel foglak keresni; - rebegé Lajos zavartan.</p>
                  <p>- A mint tetszik; - viszonzá a halász.</p>
                  <p>A nesz ujra megjelent, s már nagyon közel. Lajos zavart fővel, remegve, zajló
                     erekkel a csárda felé elrohant.</p>
                  
               </div>
            <div type="chapter">
               <head>XIV.</head>
               <head>(Az árva halász.)</head>
                  <p>Az alatt beestveledék. A nap leszállott; nyomában sima, aranyvörös fénytér
                     festé be az eget, mely nem habzott, nem volt sugarakra osztva; elfolyólag
                     testetlenűl, légszerűn terjedt szét. E fénymező alatt tűzbe szegett felhőcsíkok
                     közt égett a napgolyó, melyek küllőkre oszták bucsú sugarait. Néhány percz után
                     elmeríté vérbe borult arczát, s a puszta, mint egy férjét gyászoló hölgy,
                     sötétbe öltözék.</p>
                  <p>Tárgyatlan üres homály keríté a látkört, mely folyvást kisebbedő gyürűben
                     közelít, mig szérűnyi térre szorítja a látást, mint borongó tenger lebegvén az
                     űrben. A távol szállások körrajza elmerűl; gulyák és ménesek homálylyá
                     mosódnak, a véknyodó kútgém elveszíti magát, s a rövidült szemben ég és föld
                     összefoly. Most felkél a békák méla őz-zenéje, s kuruttyos ábránddal bezengi a
                     pusztát. Távolban megőszült kuvaszok ugatnak, rekedt vakkantással szaggatva a
                     csendet. Fent a hűs magasban magányos szalonkák suhognak keresztül; éh denevér
                     nyihog, vagy felette kereng egy nyöszörgő kuvik; míg túl rajtok jósló
                     darú-szózatot visz magán a légfolyam. Itt-ott róka csahol, vagy borzfiú röfög,
                     mit elnyel a puszták bömbölő bikája. Szerte béke-hangon szólal meg a kolomp, s
                     köztök, mintha sírból jőne, elkondul az ökrész kiáltása: «Térítsd meg azt az
                     ökröt héj!!!» Néha egy-egy halkal megvont kálvinista-harang remegve sír. A
                     pásztor ráfigyel s szomorodva mondja: «Halott van Kardczagon, Isten nyugtassa
                     meg.»</p>
                  <p>Hangjáról ráismer mindenik harangra, s ha onnan szólal meg, hol rokonok vannak:
                     néha egész éjjel botján könyökölve, virraszt s gondolkozik.</p>
                  <p>Ah be szép költészet van a természetben, mig az emberi faj nyomot nem hágy
                     rajta, de ha a műveltség zsákmánynyá rabolta, letörlődnek róla az Isten
                     ujjai.</p>
                  <p>Lajos távoztával, kevés vártatva, megujult az imént hallott zörej, s a bozótból
                     előcsörtetett az ismeretlen. A halász találgató szemmel nézte őt az erőtlen
                     holdvilágban, s végre úgy látszék, nem idegen előtte, mert némi derű mutatkozék
                     örök komolyságán.</p>
                  <p>- Ön egy férfiúval beszélt, kinek önt látnia nem szabad; - mondá a jövevény
                     aggódó részvéttel, a nélkül, hogy üdvözlete által szavát késleltetné.</p>
                  <p>- Igen, uram, egy ifjú beszélt velem, kit én nem ismerek.</p>
                  <p>- De ki önt ismerni minden áron akarni fogja; ki előtt ön csodás, lázasztó,
                     megfoghatlan jelenet, kinek érdekében van önnek titkait kicsalni, elárulni, önt
                     elhurczolni, zárni, vagy épen kivégezni... Nem tiltám-e meg kérelmeim által,
                     hogy mielőtt velem történetét közli, mindent kerüljön, ki urias osztályhoz
                     tartozik? - folytatá az ismeretlen gyorsan, kapkodott léhhel, mintha remegne,
                     hogy a koczka el van vetve.</p>
                  <p>- A hiba nem enyim; - válaszolt az árva halász egykedvűen; - Cziriák kért,
                     segítném ma a halászatban, s nem véltem olykivel találkozni itten, kit ön
                     veszélyesnek tartson.</p>
                  <p>- Mit beszélt az ifjú? - nem késtem-e a jeladó neszszel?</p>
                  <p>- Csodált és elámult, miként ön első látásomon. De lepetése ellenkező vala. Ön
                     örült s fohászkodék; ő megdöbbent és szorongott. Ön elmélyedt, s könnyű keblűvé
                     lőn; ő ingerült, lázas reszketeg.</p>
                  <p>- Nem késtem el a jeladó neszszel? - ismétlé türelmetlenül az ismeretlen.</p>
                  <p>- Nem, uram!... az ifjú első kérdésénél, már csörtetés hallott a bozótból.</p>
                  <p>- És így nem közlött ön vele semmit élete titkából; - kérdé a jövevény szünő
                     aggálylyal.</p>
                  <p>- Nem.</p>
                  <p>- Mit kérdett? mit beszélt? mit tőn az ifjú?</p>
                  <p>- Nevem tudakozá.</p>
                  <p>- S megmondta ön?</p>
                  <p>- Meg.</p>
                  <p>- Az Istenért... közbevág ijedten az ismeretlen, s hogy nevezé magát?</p>
                  <p>- Árva halásznak.</p>
                  <p>A jövevény ismét szabadon lélegzett. - S valódi nevét nem árulá ön el? - kérdé
                     némi szünet után.</p>
                  <p>- Hát tudja ön, miként valódi rejtett nevem is van? - kérdezé a halász némi
                     érdekkel, ki nem foghatá meg, miként beszélhet róla, s sorsáról oly
                     határozottan s biztos öntudattal az ismeretlen, kit ő csak egy párszor látott,
                     s kivel titkait még csak közlendő vala.</p>
                  <p>- Igen, tudom, hogy önnek van neve; tudok többet, sokat; mindent. Azokat tudnom
                     kell hű rajzban, bőven, minden részletekkel. Eddig halasztám türelmem ez iránt,
                     mert intézkedni kelle; időnk is még rövid, azonban nem is félheténk a késedelem
                     miatt. De most veszély környezi önt, titkát, jövőjét, reményemet. Azon ifjútól
                     önt védnem, távolítnom, rejtnem kell. Most már minden percz bűnös halasztás
                     leendne. A vétek, késedelmemben, alkalmat lelne eszközöket nyerni; boszúmat, a
                     törvényt, ön igazait, s a bűn súlyát kijátszani. Többé el nem hagyhatom önt,
                     míg teljesen meg nem győződöm; míg világos, nyilt, hiteles adataim nem lesznek
                     arról, mit annyi igénynyel gyanítok, mit jogosan s ösztönszerűen sejtek,
                     vallok, hiszek. Azért legyen nyilt és őszinte: beszélje el eseményeit, adjon
                     világot, reményt és vigaszt. Győződjék meg, miként a gondviselés keze, azt
                     vezeté sorsához, kit az leginkább érdekel; ki az erkölcs, törvény, s emberi
                     érzelmek határozott barátja, s kit földi viszonyok is az ön érdekéhez
                     szőttek.</p>
                  <p>Az árva halász merev, mélyenható szemmel kisérte szavait. Úgy látszék, arczában
                     engedni kezde ama zárkozó fagy, de nem tudott, nem akart oly gyorsan bizalommá
                     nyílni. Némi szünet után ismét bevonulni látszék a lélek komorult szemében,
                     mintha vissza akarná rejteni a nyíladó titkot, vagy nem örömmel emlékeznék a
                     sérvről, mely életfolyamát örök sebbe ejté. Az ismeretlen látta e tartózkodó
                     zárulást, s kettőzött ösztönnel sürgeté a halászt.</p>
                  <p>- Engedjen ön fontos okaimnak; - mondá a valóság komoly beljegyével. Ne véljen
                     kandi tolakodónak idegen ügyekbe, ki mások dolgán, s éretlen mesékben
                     mulatságot keres. Nekem nagy szerep jutott ön irányában. Nélkülem a nyomor
                     kezében marad ön, vagy épen veszve lesz. Jól tudom, miként önnek szörnyű oka
                     van emberben nem bízni, szónak, eskünek, hitet nem adni; jól tudom, miként
                     emlékeinél irtózat, hábor, s ujra élő kínok kelnek fel, de tegyen kivételt,
                     bízzék bennem; higyjen még egyszer, utólszor az Isten képére alkotott embernek;
                     mondja el híven történetét, hogy boldoggá legyen, tegye azt azért, ki önnek
                     életet adott.</p>
                  <p>Az «életadó» névre remegett a halász. Kit is ne rázna meg a vesztett anyára
                     vezetett gondolat? Az ismeretlen modora különben is annyi bensőség, rábeszélő
                     jóság, őszinte részvét jellemét viselé, s oly körülményesen látszék sorsát,
                     rejtelmeit sejteni, hogy kényszerűlve lőn bizalomra nyílni, engedve e remény
                     édes ösztönének, mely tört keblében keledezőben volt. Az anyaemlítésnél kezét
                     nyujtá a csodás ismeretlennek, s érzékeny szívható hanggal szólítá meg.</p>
                  <p>- Ön sejteni, tudni, vagy legalább érteni állítja élettitkaimat. Egy ó temetőt
                     akar felbontani, elzárult keblemet, melynek tetszhalottja, az emlék, ha
                     bolygattatik, kísért és kínoz. Ön bosszút, örömet, törvényt s boldogságot
                     említett. Mindez vigaszt igér, reményt költ lelkemben. Ne csaljon meg, a jézusi
                     szeretet nevében kérem. Nem bírnám elviselni, ha valaki multam emlékeivel
                     játszanék.</p>
                  <p>A jövevény némán szorítá a halász nyujtott kezét. Nem szólt, de arcza, szeme,
                     az emberséges és átadó tekintet hatalmasan felelt, hogy kérelme tiszta
                     szándékú, hogy czélja szent és sejtése alapos.</p>
                  <p>- Mi tanúsíthatja, hogy ön történeteimbe avatva van? - folytatá a halász, -
                     hogy multamat igénye van sejtni, s nem színezett kandiság ez osztozó érdek, mit
                     ön irántam első találkozásunktól gyakorol s bizonyít, de melyet különcz
                     egyéniségem minden multak nélkül előidézhetett?</p>
                  <p>- Mi tanúsíthatja? - esék szavába az ismeretlen... Ön nem az osztályból
                     származott, melyhez most tartozik. Ön gazdag szülött volt, s erőszak űzte vagy
                     tán szerencse vezérlé a nép közé: ön beteg volt gyermekéveiben, gyógyrend alá
                     adaték, s e korszakban rejlik a borzasztó mese, mit részleteiben nem tudok, de
                     eredményéről iszonyúan kell meggyőződnöm...</p>
                  <p>- Nagy Isten! - kiálta közbe az árva halász s szine tekintete hirtelen
                     átalakult.</p>
                  <p>- Hogyan? ön fölindul? - folytatá a jövevény; - tehát nem csalódtam. Miként is
                     lehetett legkisebb kétségem. Az eszmék, gondolatok, miket öntől hallék, a
                     tiszta művelt nyelv, mit folyékonyan beszél; ezen ismerős családvonások, e
                     csodás hasonlat... igen, igen, kegyed Ödön, kinek sírja a pesti temetőben
                     roskadoz; de ki él, kinek életéről sejtéseim voltak, s kit feltalálnom a sors
                     gazdag ajándéka.</p>
                  <p>Ödön rendkívüli lélekváltozáson ment által. Túl egy évtizeden ez volt az első
                     szó, mely titkos sorsát tudni vagy gyanítani látszék, s e szóra felrajzottak a
                     hajdani emlék bájos vagy borzasztó alakjai, miket koronként feltörő feledés
                     altatott. Keblében egész sereg különnemű érzemény támadt. Üldözőt talál-e sorsa
                     nyomozójában; vagy titkos végzet intése küldött közbenjárót, ki visszaadja az
                     egykori jobb sorsot, melyet kétkedő emléke gyakran hazugnak állíta már?
                     Nyomozva akadt-e rá szándékos üldöző, vagy véletlen talált részvevő barátra? De
                     hisz az ajánlkozó szabadító oly jó és nemesnek látszik, hogy ha ezen arcz csal,
                     az ég derűjének sem lehet többé hinni. És miért féltené és védné, s tiltaná őt
                     azon ifjútól, ki, láttára fellázadt, félt, és zavarba jött? Mennyivel jobb
                     szinű volt ez idegen első lepetése mint amazé? Igen, igen, e jövevény
                     becsületes, mondá keblében egy pártfogó szózat, s hite, bizalma, e lelki
                     rendülés fogékony szakában, kétkedés nélkül az ismeretlen részére hajlott.
                     Keble enyhén, boldogan lőn áthatva, mint midőn támasztó nap süt fagyos virágra.
                     Megnyílt, feltárúlt zárt kelyhe, nem tudva még, véghervadásra-e, vagy második
                     életet kezdeni? Még egyszer tekintett az ismeretlenre, hosszan és mélyen. A
                     megfoghatatlan szem nem lőn már félelmes. Beesett arczáról elmúlt a fájdalom, s
                     rögzött borúiból a lelkes kép kibontakozék.</p>
                  <p>- Beszéli-e még ön a franczia nyelvet? - kérdé az idegen.</p>
                  <p>- Csak törve, darabolva vélem beszélhetni, - felelé Ödön. Ideszakadásom után,
                     négy évig nem volt könyv kezemben. Akkor ismerkedém meg egy harangozóval, ki
                     számomra papjától titkon hordott könyvet, s ujságokat. Frank munkát ritkán
                     kapék, mert a harangozó nem tudott olvasni. Ó predikácziókat, s concionatorok
                     üldöztetéseit kapám frank nyelven, mert a papnak alkalmasint nincs módja új
                     könyveket venni. Elég szép tőle, hogy a fejlődést tárgyazó hazai műveket bírja,
                     vagy lapozni megszerzi, miket én is titkon gyönyörrel olvastam.</p>
                  <p>- Az okból kérdezem, hogy biztosan legyünk. Sötét van; a hang messzebb hat mint
                     szemünk, s kivált a bozótból valaki meghallhat. Az ifjútól, ki önt megrohanná,
                     nincs mit tartanunk. Őt mindenben szenvedély ragadja. Most kétségkívül a
                     csárdában mulat, s a csodás találkozás hazatérteig eszébe sem jutand. Akkor is
                     lesz mire gondolnia; azt hiszem, még addig komoly szégyen éri. De ha itt
                     lappangva rejlenék is, frankúl csak most kezd tanulni, s beszédünk nem érti.
                     További kisérleteitől óvakodni fog ön. Tehát teljes biztonságban vagyunk. Kérem
                     beszéljen, de lepletlenül s részlettel.</p>
                  <p>Az árva halász beszélni kezdett:</p>
                  <p>- Atyámra nem emlékszem. Korábban meghalt, mintsem ismerhetém. Anyám magas,
                     királyi termetű hölgy, s úgy hiszem, szép vala, mert dajkám mindig szép mamának
                     hivatá velem. Azon évben, hol emlékem kezdődik, igen boldog valék. Beteges
                     ugyan s rendkívül álmatlan, de körülrakva csemegék, tarka ruhák, falovak, s
                     számtalan, ragyogó játékszerekkel, melyek közt némán, merűlve, társtalanúl
                     órákig üldögéltem néha. Anyám rendkívül szeretett, ékes ágyban háltam, s mindig
                     nőcselédtől virrasztva. Nappal kocsizni vitt anyám vagy a dajka. Később láttam
                     át, miszerint ily nevelésmódhoz kitünő vagyon kell. Akkor csak azért becsülém,
                     mert izgatott kóros nyugtalanságom, mely miatt egész lelkemben szenvedék,
                     elszóratott. Később e növekedő kór miatt gyógyrend alá jöttem: bajom okát,
                     természetét nem értém, nem tudám meghatározni, mim vagy miért fáj? De érzém,
                     hogy koronkint növekszik bennem egy érthetlen elem, mely szerencsétlenné
                     teend.</p>
                  <p>- Holdkori hajlamban sínlett ön, - közbeszólt az idegen. Innen származék a
                     virrasztó nyugtalanság, magányvágy, álomszűke s az éji őrködés szüksége ágya
                     körül.</p>
                  <p>- Egy orvoshoz költözém, szállásba; - folytatá Ödön - ki a Király-utczában
                     lakott egy magas ház felső emeletén. Neve, ... Márk.</p>
                  <p>- Igen, igen... Márk, az elvetemült szörnyeteg! - mondá ingerülve az
                     ismeretlen.</p>
                  <p>- Sorsom nem változék, csak lakhelyem. Dajkám velem maradt, anyám naponta jött;
                     ágyam, ruhatáram, játékim, minden örömem birtokomban voltak. Csak hogy többet
                     kellett mozognom; délben könnyű, kevés étket, s vacsorát épen mitsem evém;
                     szabad légben hosszasabban időztem, éjre gyógyszert vevék, s nő helyett orvosom
                     virrasztott. Nem voltam úgy telve mehetnémmel; izgató ösztönöm csillapúlt,
                     falovamon erősebben ültem, s néha féléjet is át tudtam aludni. Anyám rendkívül
                     boldog lőn. Koronként meglepett gazdag ajándékokkal, mi leginkább testgyakorló
                     játékszerből állott. Későbben dajkám kimaradt. Egy alacsony paripát s vidám
                     inast kaptam. Egy pár év múlva, midőn kórom elenyészett, vagy legalább
                     elerőtlenült: tanulni kezdtem, de orvosomnál maradék kosztban, szálláson,
                     ügyelete alatt. Tanítóim jártak külön szakokra. Magyar és frank olvasást még
                     anyámtól játék közt tanultam. Most több tanok közt osztaték fel lelkem, s
                     mintha a természet után akarná pótlani beteg mulasztását, rendkívüli
                     könnyűséget fejtett ki fogalmaimban, mely eszméimet gyorsan, és szokatlan
                     sikerrel terjeszté. Mestereim dicsértek, csodáltak. Sokszor hallám, ha
                     távoztukban az orvosnak súgták: «Ödön valóságos lángész». De a tanszenv
                     túlnőtt. Többé nem kellett játékszer, meguntam inast, paripát, szabadba sem
                     akartam sétálni; csak könyv és könyv után vágytam. Jut eszembe, egykor a
                     világot képekben megkapám. Néhány kötet! ah ez dicső! még így nem örültem.
                     Beleültem kisded pamlagomba, s vágytan, áhítva, tarthatlan ösztönnel merűltem a
                     könyv szemléletébe. Mintha látnám apró temérdek képeit. Élőfák, virágok, ércz-
                     és állatfajok ragyogó özönnel. Ezernyi tárgyak, különös növények, csodás
                     állatok, ismeretlen képzetköltő, izgató alakokban. Igen, de azok ismét
                     ingerültté tevék nyugvó idegrendszeremet. Lapot, lap után mélyedve szemléltem.
                     Anyám jött, reá sem figyeltem, kértem, hagyjon el; engedjenek magányt, s ha
                     nem, szökve szereztem azt, ha alkalmát lelém. Visszaküldém ozsonnáról kedves
                     gyümölcsömet, s semmi áron nem mentem kocsizni, hogy könyveim közt s képeimmel
                     legyek. Késő estig ültem azok közt. Az orvos parancsolt, nem fogadám szavát, s
                     én cselesen mosolygék, mert ismertem, erőszakhoz nem szokott nyúlni. Végre
                     bágyadtan, fölébredt mehetném ösztönnel, izgatva, de erőtlenül álomba dőltem.
                     Kevés órák után fölébredék. Orvosom virrasztott, igen beteg valék; épen úgy,
                     mint üdvös javulásom előtt.</p>
                  <p>- Az elmefeszítés visszaidézé a lelki kórelemet, - mondá az ismeretlen.</p>
                  <p>- Könyveim elvétettek, folytatá Ödön; de jobban nem levék. Oh igen sokat
                     szenvedtem; többet mint valaha. Egy titkos, éles, megfoghatatlan ösztön élt és
                     nőtt bennem, menni, futni, bujdosni, a nélkül, hogy érteném: hová, vagy miért?
                     Bármit tevék, bárhol valék, nyugalmam nem lőn. Úgy tetszék, mintha lelkem nem
                     lenne otthon. Vágytam, készültem, maradhatlan levék. Anyámnál laktomban
                     selyembogaraim voltak. Azoknak átváltozás előtti kínjához hasonlítám magamét.
                     Vágyam többé nem könyvekért égett. Homályos, tárgytalan, egyetemes vágy lőn az,
                     melynek nincs czélja, irányköre s nyugalma; mely ok és eredmény nélkül
                     érthetetlenül üldöz, mely idegrendszeremet látszék elfoglalni, hogy agyvelőm
                     helyett rajtam uralkodjék. Ábrándos, szótlan, szomorú, feledékeny s szórakozott
                     lettem. E miatt testművezetem szenvedni kezde. Lélegzetem szorongó,
                     vérkeringésem rendetlen, verőerem akadozó lőn. Étvágyam elveszett, emésztő erőm
                     megromlék: szerencsétlen voltam; s egy éjjel, midőn virrasztó inasom
                     elszunnyadt: könyvkeresésben ébredtem fel munkaasztalomnál, hová álmomba
                     mentem.</p>
                  <p>- Tökéletes kórjelei a természetileg kifejlett álomjárásnak - megjegyzé az
                     idegen, kit a beszély fájón érdekelt, de meglepni nem látszott; mintha még ezt
                     mind régen tudná.</p>
                  <p>- Ez eset után könyveim visszaadattak; talán azért, hogy betelvén azzal,
                     képzetem megnyugodjék. Mohón kapám őket, de képei többé nem elégítének ki. Oh
                     ábrándimban dúsabb, nagyszerűbb képletekkel ismerkedém meg. Márk dr. tanácsot
                     gyűjte híres orvosokból, hogy rajtam segítsenek. Mintha látnám őket. Egynek
                     roppant függő húsból állott félelmes arcza, tömött fehér haja szinte tövig
                     nyírve, s mindig hunyorgott. Tobákolás közben oly csodásan húzá félre száját, s
                     rántá ránczba orrát és szemeit, hogy borzadtam. A tanácsban meg kelle jelennem,
                     vizsgáltak s üterem tapinták. A húskép kiülő üveges szemeit pillantás nélkül
                     szegezte reám. Tekintete, bár szelid akart lenni, mérges és villanyos vala,
                     mint a hörcsögé. Távoztában elhúzá arczomon nyirkos hideg kezét, s vigyorogva
                     mondá: «Ne félj kis holdkóros: meggyógyulandsz». Nem tudom, betegségem
                     eredménye volt-e, vagy a kisértő tekintet okozá, de e szavak rendkívüli
                     benyomást tőnek. «Ne félj kis holdkóros: meggyógyulandsz» ismétlém újra és újra
                     magamnak. E szó jelentését: «holdkóros», nem értém; mégis oly nehéz, kisértő,
                     rejtelmes lőn nekem. Eszembe juta, mint szeretém a holdat, mint néztem gyakran
                     este ablakomból, ha magam lehettem, míg a képes könyv beteggé nem tőn. Most a
                     hörcsögorvos szörnyű vigasza eszembe hozá égi barátomat, ki azóta látnom nem
                     engedteték. Arczával kezde foglalkozni képzetem s minden vonásival előmbe
                     teremté. Látám a beteg csillagot, sárga hideglelős színben, síró arcznyomattal.
                     Rostos szélein rohadást képzeltem s szánni kezdém őt; de a fájdalommal irtózat
                     párosult. Tehát a hold beteg: meggyőzém magamat, s «holdkóros» annyit tesz:
                     «beteg, mint a hold». Nem irhatom le, mily szörnyű lélekállapotba hozott ezen
                     eszme. Szörnyűbbe, mint a képes könyv. Tükrömben órákig borzongva néztem
                     halvány színemet, míg tőlem ki nem vitték. Összehasonlítgatám a holdéval s
                     hasonlítgatásomban nőtt a hasonlat. Emlékezém, miként fogy el a hold; czérnányi
                     különbségeiben kisértem azt. Most tapintám testemet. Érzém az apályt, mely
                     tagjaimon nő. Titkon mértem naponta karom- és czombomat, minő gyorsan fogyok, s
                     remegve vártam a közeledő halált, mely a holddal együtt léggé oszlat fel. Igen,
                     sárgulok - mondám magamnak - s elmulok mint a hold. Ezen hit a szomort kétségig
                     növeszté lelkemben. Ily borzasztó eredménye lőn az orvos szavának.</p>
                  <p>- Rettentő példa; mégis hány oktalan orvos vétkezik ebben; - megjegyzé
                     illetődve az ismeretlen. - Hát anyja, Márk, s játszó baráti nem vigasztalák
                     önt?</p>
                  <p>- Oh, őrzém, titkolám e félelmes eszmét. Soha szót sem ejték róla. Különben is
                     hittem: gyógyszerem nincs; hiszen a hold is okvetlenül elfogy, s ha gyógyítnak:
                     nem szépen halok meg.</p>
                  <p>- S e beteg rögeszme nem idézé elő azon vigaszt, hogy újra élni fog, mint a
                     hold hónaponkint megnő?</p>
                  <p>- Nem. Czili meghalt, egyetlen hugocskám, még kis koromban. Ha sírtam értte,
                     anyám mindig mondá: ne sírjak, visszajő. Később meggyőződém, hogy vigasza üres
                     szó s Czili végkép elment. Miként vártam volna magam új életet, ha övét nem
                     hittem, kit magamnál jobban szereték?</p>
                  <p>- Tizedik évében volt ön, ha nem csalódom akkor?</p>
                  <p>- Igen... felelt bámulattal Ödön, s nyilt arcza elborult; mintha kérdezné: ki
                     avatott e félelmetes titokba; tán mégis üldözőmül jövél?</p>
                  <p>- Ne kétkedjék ön; - nyugtatá az idegen, megértve az árva halász arczát. A
                     gondviselés vezérelt titkához, egy jobb sors követéül.</p>
                  <p>- Lelkem gyógyuljon meg az ön vallomásán.</p>
                  <p>- Mi lőn eredménye az orvosi tanácsnak?</p>
                  <p>- Szorosabb gyógyszabály. Zongorámat elvevék, s helyébe esztergát tőnek
                     szobámba, melyen esős időben hat, máskor két órát kelle dolgoznom; ha az
                     elmaradt, négyet szabadban ugrándozhatám el. Reggel hideg zuhanyt kaptam s
                     jégbe ázott ruhát viseltem gyomromon. Márk mondá: hogy ott van kórságom fészke.
                     Főtörekvés volt, hogy erős mozgásokat tegyek s folyvást elszórva, könnyű,
                     vidám, eszmétlen kedélyben maradjak. Ebéd előtt lovaztam esős időben is;
                     asztalhoz egy vargainas járt fel, ki mindig röhögve mesélt utczai csínyeket.
                     Délután játszani vittek sok gyerekek közé, uzsonnára zuhanyt, s este ülőfürdőt
                     kaptam, melyből kemény szarvasbőr ágy fogadott, jeges borítékkal gyomromon.
                     Egész nap nem ültem egy órát s oly fáradtan tértem feküdni, hogy jég és kemény
                     bőr daczára, gyakran mindjárt elaludtam. Nem tanulék semmit, sőt játszótársaim
                     sem szólottak soha affélékről. Anyámnak ritkán volt szabad engem meglátogatnia,
                     s nem mondaték előre, mikor látom ismét, hogy képzetem ne foglalkozzék a
                     várakozással. Azelőtt mindig meglepett jöttében némi ajándokkal; most mitsem
                     hozott soha, hogy az öröm ne izgasson fel. E rendszer mód nélkül nehezen esett.
                     Képzelheti ön a csodás ellentétet a fentbeszélt lélekállapot, s napirendem
                     között. Ön tán únja hallgatni e hű részletezést; de tudnia kell, hogy
                     összehasonlítsa a későbbi szörnyű modorral, melynek okát nem értém,
                     magyarázatát ön adhatja.</p>
                  <p>- Tovább, tovább, ön sorsa nekem érdekesb, mintsem egy szava is felesleges
                     volna.</p>
                  <p>- Öt hónapig tartott a mondott lélekkín. Azalatt legnagyobb szenvedés volt
                     sorsom. Ábrándom, félelmem, haláleszmém, kétségem, magányt, merültséget, álmot
                     keresett. A napi zaklatás mindezt távoltartá; különösen a zuhany és fürdő
                     irtózatos vala. Öt hónap multával kezdtem étvágyat érezni, s néha mind a két
                     étkemből ettem. Minő különös! E rejtelmes lélekkór, a testben kezde
                     gyógyuláshoz térni... Nem untatom önt, a természet erejéhez jutott, s
                     hatalmasan kezde működni.</p>
                  <p>- Az akkori hírlapok magasztaló czikkekkel hirdeték a gyógymód sikerét. Márk
                     rendkivüli hitelre kapott ön javulása által, s előkelő házak bizalmát nyeré
                     meg.</p>
                  <p>- Naponkint egy órát olvasni kezdtem; később egy tanár adá a másikat. Művelt,
                     eszes, éles itéletű. Sokra és okosan taníta, különösen a diáknyelvben nagyon
                     előre vitt. Ismeretim gyorsan s alappal terjedtek. Kórom szemlátomást javult, s
                     ritkán leptek meg nehéz jelenségi, kevesebb maradhatlansággal s leginkább
                     holdtöltén; de kínozó eszmém a holddali halálról alig jött agyamba, s akkor is,
                     azon vigasztaló valóságtól győzve, hogy izmaim jóval túlhízták már a régi
                     mértéket. Értelmem törekedni látszék a mulasztásokat pótlani, mint testem a
                     magáét. Anyám kimondhatlanul örült. Óh, ha ő még élne, vagy sírját tudnám
                     legalább, hogy meglátogassam.</p>
                  <p>- Mi okból hiszi ön, hogy édes anyja meghalt? - kérdé az ismeretlen.</p>
                  <p>- Alább hallandja ön - folytatá a halász. - Egy délután, tíz és fél éves voltam
                     akkor, egy urat jelentének be Márknál, ki éppen akkor szobámban vala. Orvosom
                     kiment tőlem, miként rendesen tőn, ha velemléte alatt beteg, vagy vendég
                     érkezék hozzá. Én esztergámmal foglalkozám. Pipaszárat fúrtam, s a sodrony
                     középen jött ki. Nevettem a balul sikerült iparnak. Látja ön, minő boldog
                     valék, ily semmiségen fel tudtam kaczagni. Nevetés közben felvetém az
                     esztergáról szememet. Márk szobáját egy ajtó választá el az enyémtől; rajta
                     kisded négyszeg ablak volt vágva, melyen hozzám betegebb koromban, vendégi
                     közül is betekinthetett. E kisded ablakot Márk felől rendesen zöld selyem
                     borítá. Most, midőn kaczaj közben feltekinték, mozogni véltem függönyét, mintha
                     hirtelen bocsátották volna le, hogy a reám néző alakot ne lássam. Az esemény
                     mitsem jelente előttem. Ki fogna engem, s mi okból titkon kémlelni? Dolgozám
                     tovább. Pipaszárat furék s mint szokásommá lőn, több apró művet esztergáltam
                     egymásra, a nélkül, hogy szétnéznék. Körülbelül három negyed óra multán a
                     falórára néztem, eltelt-e e műleczkém, mert igen fáradt valék. Az óra Márk
                     ajtaja felett függött. Most idegen arczot pillanték meg a kisded ablakon, mely
                     engem munkámban titkosan szemlélt.</p>
                  <p>- Tovább, tovább - közbeszólt feszült figyelemmel az ismeretlen; - itt vélem
                     eredni sorsa rejtelmeit.</p>
                  <p>- Az arcz, mozdulatomra visszakapá magát; de, bár az ablak selyme árnyban tartá
                     a vonások különösségeit, a futó percz alatt is híven megjegyzém...</p>
                  <p>- Nos, nos? - sürgeté fagylaló sejtéssel az ismeretlen - hogy nézett ki az ön
                     titkos kémje?</p>
                  <p>- Hosszú, sovány, himlőhelyes arcz, nyírett bajuszszal. Szája körül ördögi
                     hideg gúny, s kancsal szemeiben gőg és megvetés...</p>
                  <p>- Szörnyű, szörnyű! tehát gyanúm csakúgyan valósul! - kiáltá a jövevény,
                     elárulva, miként a leirt alak előtte ismerős.</p>
                  <p>- Egyszer s pillanatra láttam, - folytatá Ödön - de soha nem feledem a különös
                     arczot. Húsz, harmincz év mulva, beteg ágyán, vagy kopasz aggkorában
                     megismerném őt; pedig akkor nem véltem, hogy emléke reám oly rettenetes leend.
                     De most szerencsétlen hitem él, miszerint sorsom ördöge ő...</p>
                  <p>- Igaza van önnek; jós érzete nem csal; ő az ön gyilkosa.</p>
                  <p>- Akkor csak mulólag tünék fel előttem. Kandiságból szemlélt, gondolám s
                     dolgoztam tovább. Az idegen soká volt Márk urnál, s szokás ellen a végső
                     teremben, mert beszédükből a legkisebb hangot sem hallék át ajtómon. Midőn Márk
                     szobáján keresztül távozóban volt, halk szóval mondá az idegen frankul: «Márk
                     úr, önnek perei vannak, nekem befolyásom, szivesen veszem, ha alkalmat nyujt
                     dolgain segítni.»</p>
                  <p>- Hah! a diplomatikus szörny - közbeszólt nemes gyűlölettel az ismeretlen -
                     mily közvetett csábbal ösztönzé vétekre az orgazembert, kit árulástóli
                     félelmében, nyiltan, határozott zsolddal felhívni nem mert.</p>
                  <p>- Márk úr - folytatá Ödön - ép oly halkan felelé: Kegyelmes uram, pereimen
                     kivül egy húszezer pengő forint értékű adóslevelem nyom.</p>
                  <p>- Nos, nos; mit felelt az idegen?</p>
                  <p>- Ön ügyes orvos Márk úr, tud a családok betegein segítni; én biztosan hiszem,
                     hogy e húszezer pengőt rövid időn ki fogja érdemelni.</p>
                  <p>- Mi kigyói, óvakodó kétértelműség; mily sátáni alkú!</p>
                  <p>- Én az érdektelen dolgot feledém, míg későbbi szörnyű események vissza nem
                     idézék. Anyám tizennégy nap mulva egészsége végett tengeri fürdőkre
                     utazott.</p>
                  <p>- Az ön tetemes javulása mellett nyugodtan távozhaték. Az orvosi tanács ön
                     egészségéről biztos reményt nyujta, s édes anyja okadatos bizalommal viselteték
                     Márkhoz. Saját védelme, apja, virrasztási alatt nem tartá önt oly kedvező
                     helyzetben, mint az érdeküző farizeusnál.</p>
                  <p>- Szegény anyám mennyire csalódék! Harmadnapra elmenete után, testem és lelkem,
                     sorsommal átváltozék.</p>
                  <p>- Akkor Pesten valék. Édes anyjának ügyeit intézém, s kivántam megismerni önt.
                     Márknál valék, de nem engedé találkoznom önnel. Minden ingerültséget kerülnünk
                     kell - úgymond - s én köszöntem a semmirevalónak atyai gondjait.</p>
                  <p>- Harmadnap este behívtak Márkhoz, ki vacsoránál ült. Foglalja el helyét Ödön,
                     felszólíta, egy székre mutatva, mely szomszédjában, evőeszközhez volt
                     illesztve. A czimzeten nagyon megütközém, mert azelőtt te-nek szólított. Hiszen
                     csak egy pohár vizet szabad vacsorálnom - hivatkozám napi rendemre. - Ön már
                     egészséges; egy angol tanárral tanácskozám, ma más rendszert kezdünk s holnap
                     szobát cserél; mondá mosolygva, de arczán amaz ismert izomvonaglást láttam
                     elsuhanni, mely tekintetét mindig ördögivé tette, s gyanúmat végkép kialudni
                     soha nem hagyá, s jelenleg annyival kevésbbé, minthogy szokott bizalmas modor
                     helyett feszes «ön» czímet használa. Azonban örültem új igéretének. Azt hivém,
                     szabadabb leszek, s ura némely óráimnak. Nyereségül tartám vacsorához ülni,
                     mert esténkint is rég étvágyat érezék. Ludmájat hoztak fel bő zsírban, miből
                     sokat ettem. Aztán vajat retekkel. «A nyers zöldség nem jó - mondá Márk - de
                     vajat ehetik...» Nem akarék többet, már ezt is érezém. «De egyék - únszola - a
                     testet táplálni kell», s egy szelet lágy kenyeret, mely a kemencze hevétől még
                     forrón gőzölgött, vajjal vastagon bekent számomra. Gyomrom nehéz lőn, jeges
                     borítékot nem kaptam, s következő éjjel a túlterheltség, s Márk feszes modoráni
                     aggalmam miatt rossz álmaim lőnek. Felébredésemkor kilenczet üte. Minő
                     mulasztás! feddém magamat s ösztönszerüleg ugrám zuhanyolni, de fejem nehéznek,
                     s gyomrom táján nyomást éreztem. Kádam nem volt az előszobában, sem víz a
                     zuhanyvederben, sőt inasom végkép kiköltözék. Talán új szobámnál lakik már,
                     vigasztalám magam s rendezéssel vannak elfoglalva, hogy felém sem jő senki.
                     Öltözni akartam, de nyári ruháim helyett tömött meleg kelmék cseréltettek be,
                     oly szűkön szabvák, hogy májam s lépem táját örökösen nyomák. Csengettem: senki
                     nem jöve; külajtónkat, mely előszobámból a szabad folyosóra nyilt, zárva
                     találtam. Dolgozni akarék, de az esztergakerék forgató húrja el vala
                     metszve.</p>
                  <p>- Mi lesz e gyanús előkészületből?</p>
                  <p>- Tizenkét órakor Márk bejött. Uj laka készen van, ha akar átsétálni, mondá
                     udvariasan, s elől bocsátott. Miért e feszes mód? kérdezém átmenetünkben. Ön
                     már oly korban van, mely rangjához illő bánást követel; felelt ünnepélyesen, s
                     ez órától hideg, komoly, eltaszító alázattal társalkodék velem. A számomra
                     rendelt szobába jövénk, mely gazdagon vala diszítve, de oly hatályosan, sötéten
                     s templomi modorban, hogy félelem fogott el. A kandalló cserépből égetett törpe
                     medvét képezett, mely kétlábra állva, arczczal a szobának fordult. Formátlan
                     feje hátratöpörödött, s vicsorított rohadtszín ínyekkel nyihogni látszék, mint
                     a holdra vonító eb. Undok lábait testhez sugorítá s felfordult talpain hosszú
                     körmök ültek. Hasát foglalta el a szűk haltorok forma tűzhely, mely ajtótlanul
                     feketén tátogott, s zúgó morgalommal ereszté át a légvonalt, ha odakünn szél
                     fujt. Meredt tekintete, festett orra, szeme s a durva gyapjas test, oly
                     nyomasztó alakot adának, melynek hideglelős hatását nem tudom leirni.
                     Beiktatásomkor egy barátsüveg füstölt egyik
                     tenyerén, melynek kék kigyói templomillattal tekeregtek a sötét szobában. E
                     fűszer rendes reggeli illetményem lőn, felgyújtva egy kancsi szolgálótól, hogy
                     fejem a rekedt s szagos légben egész napra elnehezűljön. Szemben ágyammal -
                     mely puffadt pehelytöltelék vala - két sötét kép függött, mikre most sem tudok
                     láz nélkül emlékezni. Egyik tűzképű lovag, holló paripán, sötét érczpánczélban.
                     Felvont sisakjából tűzarcza omlott ki, fehér vakító világgal, mint a déli nap.
                     Igéző fényén, egy csontfő körrajza, mint erőtlen árny, töredezék által. Vágtató
                     lováról rabolt sírhölgy függe szélbenúszó halottöltözettel, s a kép fenék
                     szinén rémek vonultak át, lomha éjfelhőkön, erdős bérczek között. Az égő
                     halálfőn oly bűbájos erő terjedt el, folyótűz üstöke oly kisértőn lengett, s
                     üres szemeiből oly lekötő erővel lövődtek a meleg sugarak, hogy gyakran nem
                     tudtam tőle szabadulni, remegve, némán, hideg verítékben igézve
                     lángtekintetéhez. A másik kép egyszerű, de reám rettentőbb vala. Tiszta
                     csillagos kék égbe festve a tele hold, s egy házfedél széllyukán, félig
                     kidugva, alvó leányfő nézett rá. A mély ég végtelenig látszék gömbölyödni, s
                     ürében sápadva rezgett a felidéző vándor. A holdkóros arczot szorosan övezé a
                     fedéllyuk párkánya, mi a kép hatását rendkivül növeszté. Haja szétbomolva
                     lengett a fedélre; félig nyilt szemein kékes árnyék lebegteté magát; halvány
                     tekintete magasztosan látszék emelkedni; vonásin kinyomva ama rejtelmes vágy, a
                     maradhatlanság titkos ösztöne, mit még négy hó előtt magamban érezék. Később,
                     kórba visszaestemkor, e kidugott kisérteti fő, ellenállhatlan kapcsolatba jött
                     agyamban azon leskődő arcz gyanús emlékével, kit Márk ajtóablakán megleptem; s
                     az eszmetársulat ideges hatása növeszté rettegéseimet. E két különös festmény,
                     felét elnyelve a falnak, sötét bronzrámákban függött, melyeknek szögletén
                     egy-egy csomó torzszörnyecskék ültek ékességül, eszményi állatfark, vagy
                     misztikus czirádákban végződők. A tanulóasztalt hintve találtam felmetszett
                     kötetekkel, miknek lapjai közül itt-ott papirszeletkék nyúltak ki, mint egy
                     figyelmet idézve a jelesb helyekre. Megismerém köztük a képes könyveket, mik
                     oly gyászos emléket költének multamból. Asztalom mellett rakpad volt könyvvel
                     terhelve; s felette a falon komor óra függött szirtes zuhataggal. Felűl egy
                     villi állt léleklepelben, szemei forogtak óra-inquiesül, s száraz csontkezében
                     harangkötélt tarta, mely óraütéskor rémesen megkondult. Rostélyos ablakim sötét
                     függönyzettel valának ruházva, s az üvegtáblákról rézcsigán felvonva láttam
                     éjitekercseket (rollat). Öltözőszereim ezüstből készülvék, de a rámák
                     szörnyeihez rokon alakzattal, hogy soha nem illethetém őket borzadály nélkül.
                     Ez vala új lakásom, hová Márk beiktatott, egy tömött, nehéz étkekkel terhelt, s
                     mozgalom és társtalan elzárt életre.</p>
                  <p>- Rettenetes terv! - felkiált az idegen. - Lélek és test desorganizáló minden
                     eszközökkel támadni meg tizenegy éves gyermeket, kiben a legszerencsétlenebb
                     kórhajlam születék, s ki annak fejlett fokaiban már kétszer szenvedett.</p>
                  <p>Ödön folytatá: - «Nem kapok esztergát?» - kérdezém az orvost, - látva, hogy
                     szobámban semmi üres hely nincs. - «Ön többé nem fog dolgozni», - felelé fagyos
                     alázattal; - «eszterga helyett ott lesznek könyvei!» - «Hát inasom hol van?» -
                     folytatám a kérdést. - «Eztán szolgálóm fog parancsára lenni, - mondá ő; ezt
                     kivánja a határozott gyógyrend!» - s rám húzá egyetlen ajtómat, mely szobáira
                     nyilt. Képzelheti ön, minő érzésben maradtam. E hirtelen s csodás fordulata
                     sorsomnak, a titokszín, mely azt jellemzeni kezdé, a mesterkélt ijesztő s
                     illatfüstös szoba, anyám távolléte s éji rossz alvásban elnehezült testem,
                     leirhatlan hatással lőnek első magányomban.</p>
                  <p>E szóknál megszűnt az árva halász, mintha lelkének csendre volna szüksége a
                     fárasztó emlékek közepett. Az ismeretlen szinte elmerült s a mogorva tipusz
                     ismét elfoglalá arczát, mely a Poltrás mellett s ama titkos örökségről tett
                     észrevételnél képén látható volt. Talán ismét az emberi sülyedség bántá nemes
                     szivét.</p>
                  
               </div>
            <div type="chapter">
               <head>XV.</head>
               <head>(Folytatás.)</head>
                  <p>- Nos, nos? sürgeté éberült eszméletével az ismeretlen Ödönt.</p>
                  <p>- Estve ismét sokat vacsoráltam; - folytatá a halász; - s a mint csökkent
                     emésztési erőm, azon fokozattal növekedék nálam egy elégültlen álétvágy, mintha
                     visszatérő kórom ez úton törekednék erőre kapni. Orvosom komolyan szólt velem,
                     dolgokról, miket nem ismerék, mik homályos, lázköltő térekre ragadák képzetem,
                     zaklatólag hatva beteg kedélyemre. Ő sybillák s oráculumok jóslatait beszélte;
                     a Golgota és Gecsemáné kert szörnyű eseményeit s keresztény vértanúk kinjait, s
                     mindezt oly rejtélyes baljóslatú arczczal, oly inger- és borzalomköltő
                     észrevételek közt s oly magasztos ünnepi nyelven, hogy betegségem alvó
                     költészete kezdett felébredni, s midőn két üres szobán át, a kancsi szolgáló
                     magaméba kisért, remegtem árnyamtól, mely gyertyavilágban a falon repkedett.
                     Kisérőm bent vetkezni segíte. Nem tudom, a titkos irtózat szülte-e, mely mától
                     fogva egyetemes körülményim iránt lelkemben feltámadt? de kezei közt oly
                     érzésben valék, mint kit vesztőhelyen bontnak ruháiból. Kancsal szemein nem
                     ismerém meg, mikor tekint reám. Ha arcza felém fordult, úgy tetszék, mintha a
                     holdas leányt nézné, mely világító arczczal látszék a fedéllyukon végkép
                     fennakadni. Vetkeztetés közben kérges tenyerével arczom veregeté. «Mint egy
                     kövér berbécs», mondá röhentő szájvonással, mi nála az örömöt jelenti. Gombás
                     ajka ilyenkor kinyuladt ránczaiból, mint a széthuzott piócza; reves foga közül
                     forró léhl párázott, s fülig tertyedt arczán Márkéval rokon vonaglást véltem
                     átfutamni... Irtóztam; tagjaim borsóztak... Midőn ágyba mentem, lábaimhoz ült
                     kisded zsámolykára. Könyökeit térdeire állítá s tenyerébe tette nehéz lompos
                     fejét. Arczhusa feltolult műtételében s félig eltemeté forgó szemgolyóit, mik a
                     szűk pillanyilatból ördögies tűzben villogtak ki a gyertyasugárba. Aztán ajánlá
                     gyönyörű meséit, miket mástól meg nem tanulhatok, s a nélkül, hogy kérném,
                     elkezdé azokat. Csodákat számlált el egyszerű, de velőig ható modorban, mik
                     itt-ott a nép közt történtek. Boszorkánynyomások, fonóka és temetői esetek,
                     rontás, kisérlet, gyógyíthatlan sebek s mindazon tárgyak, melyek - mint köztük
                     létem óta meggyőződém - a nép misticismusához tartoznak, előfordultak rémes
                     meséiben, miket esetről-esetre akaratom, kérelmem, rettegésim ellenére
                     folytatólag vitt. Képzetem vágyva, csapongva, mohó érdekkel falta fel rémes
                     mondáit; megtestesíté a képeket; növeszté a titkos érthetlen rejtélyt, s midőn
                     a kancsi gyertyáimat lámpával elcserélve, sohajos ásítás közt a szomszéd
                     szobába távozék aludni: ijedezve, törötten s lángoló erekkel maradtam átfült
                     pehelyágyamban. Hozzájárult a túlterhelt gyomor, melynek nyomását történetem
                     után oly öröködőleg éreztem. A vér és félelem lázongó kitöréseivel hánykódtam;
                     lehetetlen lőn álomhoz jutnom. Végre könyvvel akartam üldöző képeimet elűzni.
                     Asztalomhoz menék. Közeledésemkor a képes könyvre esének szemeim; gerinczemen
                     borzadály szaladt fel s hátat fordíték az asztal felének, melyen az feküdt.
                     Félighúnyt szemmel, mert reszkettem, hogy pillanatom a képekre esik, mentem a
                     könyvekhez. Egynek czímét néztem, mely kezembe akadt: «Mesmer, de influxu
                     planetarum in corpus humanum». Irtózva tevém le rögtön; de késő vala. Izgatott
                     képzetem, eszmetársulaton ismét visszaszökött a szörnyképű orvos szavára. A
                     hold is plánéta, én őt szeretém, betegje vagyok; hiszen ő mondá: «ne félj kis
                     holdkóros, meggyógyulandsz.» E zsarnok mondat rögtön elfoglalá régi hatalmát.
                     Ismét a hold szinét látám arczomon, fogyását éreztem magamban s naponta
                     rettegve mértem czérnával, mikor érendek az enyészetig. Másik könyvet ragadék:
                     «Somnambulismus» olvasám czímén. Megfoghatlan! képzetem oly éber eleven fokon
                     tartá magát, hogy e czím rögtön eszembe juttatá, miként álmomban egyszer
                     asztalomhoz mentem. Ez ismét szörnyű hatással lőn. Tapogatám magamat s
                     kérdezém, ha nem ismét álmot járok-e? Növő kétségemben, alig tudva mit teszek,
                     sorra nyitogatám a könyveket. «Ritter: Beweis, dass das Leben stets von
                     Galvanismus begleitet wird.» «Exposé des cures de Strassbourg Tom, II. III.»
                     «Arzt: Unser’s Wochenschrift, Hamburg und Leipzig.» «Nordhof’s Archiv»; mind
                     telvék álomjáró s mágnesi tüneményekkel. Továbbá troubadourok, trouvérek,
                     minnesängerek kalandjai; mondák, mesék, kisértő esetek, apáczák, halottak,
                     feljáró lelkek történeti s a középkori irodalom kitünőbb félelmei, képes
                     kiadásokban. Végre találtam egyet, melynek czíme nem volt. Mily különös ismét;
                     a felcsigázott képzet itt nem suga gyanút. Mi könnyen jöhettem volna a
                     gondolatra: ez még félelmesb; Márk tépte ki czímét, hogy megcsaljon! Nem,
                     gyanúm nem ébredt, a könyv nem idézett elő indokot, mely eszmelánczolaton
                     gyanúig fejlődjék. E könyvet vittem ágyamba, mert emlékezém tanárom korából,
                     mint feledék mindent, ha olvastam. A könyvet felnyitám, hol jelpapir nyúlt ki.
                     Egy czikk kezdetén e felirást láttam: «IX. A tűzképű lovag.» Képzelheti ön, mit
                     éreztem s mégis egy erőszakos, beteg, ellenállhatlan ösztön, olvastatá velem;
                     tán azon bűvhatás, melyet a falomon függő kép egész nap támasztott. A történet,
                     mit olvasni kezdék, magában lázasztó s helyzetemben erőtlenebbül írva is
                     rettentő. Egy halott lovag, harczain viselt pánczélban megy hűtlen jegyeseért
                     az éjfél órájában. Midőn ezt olvasám, órámon megkondult a villi harangja;
                     szememet egy titkos hatalom a képre ragadta, mely szemben velem függött. A
                     lovag egészen könyvemből volt festve, s képzetem rakva az olvasottakkal. Most,
                     világoló arczán repkedett olvasó lámpám világa s úgy látszék, az ábrázat lobog.
                     Hajam felmeredt, arczom hideg gyöngyök lepék, sikoltva vetém el a könyvet s
                     felugrottam. Sikoltásomra neszt hallék egyik ablakomban s őrült kapkodással
                     odarohantam. Tekercse, mit reggel észrevettem, le volt bocsátva. Fehér perkál
                     sajtolt ábrákkal. Apróbb képeit nem engedé látnom a függönyzet árnyéka; de
                     közepén egy vénasszony ült, szálas, fekete vonásokban nyomva, mint a durva
                     fametszvények, de irtózatos ábra. Guggolva, meredt, nyöszörgő arczkifejezéssel
                     nézett rám. A kancsi meséiben hallék egy óra előtt ilyenekről: még lelkemen
                     ültek a nehéz képek s most előttem egy, kisértőbb mindazoknál. E látás és
                     hatály másodpercz alatti lázrohamban történt s nem gátolá azt, csak kétségem
                     szökkenté főbb fokra. Leragadtam vad dühben a tekercset. Mint egy darab papir
                     repedt szét körmeimben az új perkál, s az ablak és redőny közt egy élő szőrös
                     testre esének szemeim, mely az ablakürely árnyában zöld karikával pillogott.
                     Kopasz kékeres szemhéjjai ránczosan hunyorodtak össze, vagy terjengtek, ha
                     pillantott, mint a kancsi lidérczei. Nem hinné ön, mily hézag van a lélekben az
                     őrülési fokig. E pillanatban sarkamtól velőmig rohant fel a vér, gyorsan, mint
                     mikor forráspontig szökik a hévmérő higanya. Ugy tetszék, minden pórusomon ki
                     akar vérem buggyanni, s midőn hajamig ért, felmereszté azt, mint egy vadállat
                     tüskéit. Rohanni akarék szobám kisérteti közül s ajtóm kis ablakán, mert itt is
                     vala, Márk leskelődő arczát pillantám meg, melyen képzeletem látni vélte az
                     ismert vonaglást. Tovább nem győzte idegzetem. Még egyszer ismételé magát a
                     mondott vérroham. Görcsöket kaptam, ajkamra tajték forrt, lerogytam.</p>
                  <p>- S mi volt az ablakközti rém?</p>
                  <p>- Egy csonkatollas bagoly, rongyos pelyhü testtel, melyet akkor vert ki az
                     anyányi toll.</p>
                  <p>- Mi lőn a borzasztó éj eredménye?</p>
                  <p>- Teljes recidiva. Midőn felébredék, ágyamban találtam magamat. Fejem fáradt-,
                     testem zsibbadtnak érezém, mintha vérem megakadt volna. Izgatott, ingerült,
                     nyugtalan valék. De a szorongás, félelem s bizonytalanság nem kiválólag szobai
                     körömet tárgyazá. Egyetemes lőn az, mint vala előbbi kórállapotomban. Ismét élt
                     bennem egy titkos, éles, megfoghatatlan ösztön: szökni, futni, bujdosni, a
                     nélkül, hogy érteném hová, vagy miért? Vágytam, készültem, mintha lelkem nem
                     lenne otthon. Ábrándos, szótlan, szomorú, feledékeny s szórakozott lettem.
                     Lélegzetem szorongó, vérkeringésem rendetlen, verőerem akadozó lőn. Étvágyam
                     elveszett, emésztő erőm megromlott, szerencsétlen voltam. Reggelenkint a kancsi
                     bejött s meggyújtá füstölőjét a medve tenyerében. Reggelim tejszin volt; oly
                     kövér és vastag, hogy undorodtam tőle. Aztán magányosan valék ebédig, olvasva
                     szörnyű könyveimet. Ebédnél vagy mély hallgatásban ültünk, vagy folyt a
                     sybillák és a századok misztikus ismertetése. Márktól reszkettem, mit ő rossz
                     néven vett, s midőn vallatásaira megmondám, hogy azt esti leskelődésétől
                     érezem, megfeddett. Miként kétkedem benne? kérdezé, kit egész világ tisztel s
                     anyám feltétlen bizalmával dicsér. Délután egy bájcső (caleidoscop) csodás
                     virágit forgatám; vagy vastag foliantban nézlelék egyiptomi hyeroglipheket s
                     csillagjósok titkos ábráit. Járni, játszani, lovagolni nem bocsáttatám. Négy-öt
                     napban egyszer kézen vitt sétálni; akkor is mindig templomba menénk, melynek
                     hideg légje, képei s egész költészete még jobban izgatott. Este a kancsi
                     levetkeztetett, kérges tenyerével arczon veregete, mondván: «mint egy soványodó
                     berbécs». A soványság eszméje mindig felkölté holdas fogyásom félelmét s azzal
                     léptem ágyba. Aztán lábamhoz ült s folytatá a fonókák és boszorkánynyomások
                     mondáit, mint az ezeregyéjt átmesélő leány. Ez volt napirendem.</p>
                  <p>- S mit vél ön czéljául e vétkes merénynek?</p>
                  <p>- Tán őrültté akarának tenni, mert ehhez gyakran közel hivém magamat.</p>
                  <p>- Igen, igen, őrültté, pazarlás, birvágy, alacsony önzés érdekéből. Ön atyja
                     szív- és becsületből nőszült a gőgös család daczára s képzelt szerelmével. Ő
                     korán sírba vitte beteges életét s ön, az egyetlen kór fimagzat, ki atyjának
                     senyvedő testalkatát öröklé, akadályozta a rangos diplomata melléköröklését, ki
                     fényszomj, éretlen pazarlás miatt roskadó értékkel bukáshoz sietett, s ki növő
                     vágyainak az önre szállandott uradalmakban remélt, áhított eszközt, új alapot
                     nyerni. Törvényeink között van egy, mely így szól: si filii amentes, furiosi,
                     lunatici vel mentecapti fuerint, etiam post tempora legitimae eorum aetatis,
                     tutelae fratrum sive agnatorum suorum subjiciuntur, et illorum provisione,
                     simul cum bonis et juribus eorum possessionariis gubernantur. Trip. I. 124. Tit
                     4. §. S azért kívánta önt őrültté tetetni, hogy birtokjogi képtelenségében,
                     uradalmait kezére kerítse.</p>
                  <p>- Ön szörnyű bonyolódás vezérfonalát adja kezembe. Szóljon kérem! ismertesse
                     meg születésem titkát; esenge az árva halász s holt arczán vágy és érdek
                     kifejezése jelent meg, melyet szívéből végkép kiveszni hitt.</p>
                  <p>- Arra még lesz idő; mindent megtudand ön; - nyugtatá a jövevény, - most
                     folytassa a vétkes terv eseményeit.</p>
                  <p>- Gyakran homályos sejtésem támadt, - folytatá Ödön, - hogy az bűn s anyám
                     tudta ellen van, mi velem történik. Egyszer ingerültségemben kérdezni mertem
                     orvosomtól: mit akar velem? Haragosan felelt s büszke önérzettel: én rangosabb
                     betegeket gyógyítok, mint az urfi s még sem szól senki kezem alá. Nem hivok-e
                     össze hetenkint orvosi tanácsot, elébe terjesztve gyógymódomat? A mit szenved
                     ön, azon által kell mennie; az szorosan kórszakai közé tartozik. Várjon, míg
                     gyógyszerem kifejtendi eredményeit: a természet egy nemes úrficskáért nem tesz
                     ugrásokat.</p>
                  <p>- Az alatt hetenként tudósítás közölteték a hirlapokban önről - közbeszólt az
                     idegen. «A szerencsétlen holdkóros - írák a lapok - kiről néhány hó előtt
                     kedvezőt említénk, visszaesett s gyászos betegsége fejlettebb fokon áll, mint
                     valaha. Orvos dr. Márk ur, a párisi és több németországi természetvizsgáló
                     társulatok tagja, szülészmester és ritka gyógysikerről hirhedt férfiú, minden
                     tudományát és szorgalmát a boldogtalanra fordítja, de remény alig lehet, mert a
                     növendék gyönge alkotású s a kór azon években látszik legveszélyesebben
                     kihatni, midőn az elme- és itélőerőnek kellene a fejlődő testben erősödnie.» Az
                     orvosi tanács javaló bizonyítványai mellé nyomattak tekintélyes aláiratokkal, s
                     a hirdetmény szánalmat gerjeszte ön s becsülést dr. Márk iránt.</p>
                  <p>- Pedig az orvosi tanács megcsalatott. Körében megjelentem ugyan, de szólanom
                     Márk előre megtiltá. Üterem tapinták, arczom, szemeimet vizsgálák, s aztán
                     kimehettem. Gyógyszereket láték az asztalon, hasonszínüeket azokhoz, melyeket
                     bevettem, de úgy hiszem, orvosom nem azon szereket mutatá be a tanács előtt,
                     miket velem rendesen vétetett. Márk jegyzetei szintén ott feküdtek az asztalon,
                     pedig ha a valót naplózta volna, nem tehet vala a tanács oly tanubizonyságot,
                     miről a hirlapok szóltak.</p>
                  <p>- Soha nem tőnek kérdéseket betegsége iránt? tudakolá az ismeretlen.</p>
                  <p>- Egyetlenszer kérdé a hörcsög arczú: mit érzek magamban? de a rögtönzött
                     irtózat ezen embertől, ábrándos szórakozottságom, a halálszékül tekintett
                     ünnepies tanács s Márk szoros tilalma, ki felettem bűvösen uralkodék, oly
                     zavarban tartottak, hogy felelni nem tudtam. Orvosomon függtek igézett szemeim,
                     ő titkon haragosan intett: s távozám. Különben új gyógy-, vagy inkább
                     kínfolyamom alatt egy lelket sem láték. Márk és a kancsi volt a két élő lény,
                     kik körömben forogtak s egy utálatos macska, az orvos kegyencze, mely gyakran
                     az asztalnál vérem fagyasztva hunyorgott rám s melyet a kancsi hasonlónak
                     talált, a meséjében macskává átkozott herczegasszonyhoz.</p>
                  <p>- Miért nem tudósítá édes anyját levélben? kérdezé szorongva az idegen.</p>
                  <p>- Írtam több izben, de azt hiszem, nem küldeték el, mert választ nem
                     kaptam.</p>
                  <p>- Elsikkaszták a hideg gyilkosok, anyja egy sort sem vett öntől.</p>
                  <p>- Titkos természetű nyugtalanságom folyvást nőtt. Rettegtem, riadoztam a
                     magányban, borzadtam, ha két társam valamelyikével valék. Szökni, szabadulni
                     törekvém, de nem volt alkalom. Egy este kérdé Márk: olvastam-e a könyveket, mik
                     számomra betevék? Igen, felelék remegve. Úgy hát meggyőződék ön, mondá ő, hogy
                     kórjához leghathatósabb gyógyszer az állatmagnetismus... Hallgattam, borzadék.
                     Itt hosszú rábeszélő értekezést kezde és folytatott e gyógymód rendkivüli
                     hatályáról. Bizonyossá tőn, mikép ez uton okvetetlenül egészséghez jövök, de ez
                     csak úgy lehet, ha őszintén, teljes örömből és bizalommal akarom. Könyveiből
                     ismertem e gyógyrend egész természetét.</p>
                  <p>Talán hát mégis jó czélja van, gondolám. Azért hoza oly rendkivüli módon
                     érzfogékonyságba (Empfindlichkeit), hogy a gyógymágnest annál bővebb mértékben
                     testemhez ereszszem s annál nagyobb sikert fejtsen ki kóridegzetemben. De oh
                     nem, oh nem! visszaejtett álomjárásomba, hogy magnetizálhasson s magnetizál,
                     hogy őrültségre képesebbé tegyen.</p>
                  <p>- Története folyvást rémítőbb, kérem, folytassa ön.</p>
                  <p>- Javaslatát, kérelmét, felszólitásait oly szeliden, oly bő bensőséggel tevé,
                     hogy reám hatni kezdett. Beszéd alatt térdei közt álltam. Kezeim kezébe, szemem
                     szemébe s térdeitől átfolyt erembe a meleg. Arcza oly nyugodt, szives, jóakaró,
                     szemei nyájasak, áthatók minden vadság nélkül: nem tagadhatám, hogy vonzódom
                     hozzá. Egy homályos sugallat mondá: delejes rokonságban áll testem testével.
                     Emlékezém könyveimben olvasott esetekre, hol az ellenszenv, s lelkiirtózat
                     daczára deleji egybeköttetés fejlett ki két emberi test között. Javaslatához
                     nem igérkezém, de kezdett bennem rokonszenv fejleni azon gyógymódhoz, annyival
                     inkább, mert szörnyű helyzetemtől minden áron menekülni vágytam. Nem tudom, a
                     közelléti meleg átfolyása okozá, vagy a gyógyulási remény: de azon este nem
                     rettegtem s csendesen alvám, először újabb kínszakomban. Tanácsló
                     felszólításait naponta ismétlé s a közbeni testi érintkezés, vagy tán kétségem,
                     megérlelé teljes akaratomat, sőt oly csodás viszony fejlett ki köztem és
                     közötte, hogy ha haragosan nézett s arczát vonaglani láttam, ölébe futék,
                     hasonlítva az ebhez, mely üldözőjének lábaihoz simul. Eljött az est, melyre a
                     műtétel kitüzeték. Feszült képzeménynyel vártam azt. Ingerült beteg ábrándom
                     ezer szép és félelmes rajzokban állítá azt elő. De midőn az óra jött, rettegni
                     kezdék. Talán delejes ellenszenv okozá, mint az eredmény után gyanítom.
                     Ágyamban feküdtem, melynél lámpa égett halvány világgal. Szemem fénye
                     reszketett a szoba tárgyain, mindent mozogni láttam. Aztán merően az ajtóra
                     néztem, várva, mikor jő orvosom. Kevés idő után megnyilt s a hörcsögarczú orvos
                     jött halkan meresztett szemekkel. Inge könyökig feltűrve s szőrös karjain
                     felmeredt a haj. Husos tenyerét, melynek hidegnyirokját még most is érzem
                     simított arczomon, kiterjesztve hozá. Kurta ujjai hátrahorgadtak s ízein
                     halottkéken vonultak el a felosztó erek. Szederjes tenyerén távol megszámláltam
                     a fővonalakat, miknek titkos jelentését egyik könyvemből olvasám. Függő
                     hús-arcza épen úgy vigyorgott, mint midőn mondá: «ne félj kis holdkóros,
                     meggyógyulandsz». Üveges szemei kiültek s pillantás nélkül szegeződtek rám,
                     vonásai felvevék a hörcsögi tekintetet s lomhán, kisértetiesen huzódott
                     felém.</p>
                  <p>- Szemmel akarta a deleji hatást előidézni, megjegyzé az ismeretlen.</p>
                  <p>- Összerettentem, - folytatá Ödön, - véremen fagyos sajdulat nyargalt át s
                     görcsök jelentkeztek.</p>
                  <p>- A delejes ellenszenv eredeti jele.</p>
                  <p>- Sikolték, menjen, hagyjon el, de ő közeledék.</p>
                  <p>- Tehát bűntársa volt Márknak, vélekedék a jövevény.</p>
                  <p>- Nem hiszem, - felelé Ödön. - Márk úr képzettebb gyilkos, mintsem merényeibe
                     áruló társat avasson. Talán felszólítá a műtételre, melyet orvosi tanácsban
                     határoztak el. Meglehet, ügyesebbnek hivé magánál, vagy előre nézett, hogyha
                     irtózatos terve végsikerig fejlik, ne egyedül álljon a tévesztett gyakorlat
                     megrovása alatt.</p>
                  <p>- Megfontolt gazember!</p>
                  <p>- Még egyszer sikolték, s Márk belépett. Tisztelt tanár úr, tessék
                     félbenhagyni; a test nedveiben nincs önhöz vonzó elem; mondá illedelemmel, s
                     karjait gyöngén megfogá, hogy kivezesse. A hörcsögarczú kiment,
                     megszabadultam.</p>
                  <p>- Tehát a gyógypróba végkép kimaradt?</p>
                  <p>- Csak elhalasztatott. Márk kimenté magát előttem, miszerint nem tőn
                     személyesen próbát, mert bizatlanságom hivé maga iránt, de miután igéretem
                     birja, kért, ne vetném meg az egyetlen utat, melyhez bizonyos remény van. Ismét
                     szokott módon folytak az esti rábeszélések; de a szörnyarczú próbája nem is
                     irtá ki bennem a Márk iránt ébredt ál- vagy delejes türelmet. Szavai naponta
                     mélyebben hatottak. Átlátám, hogy így maradnom lehetetlen. Roncsolt fogyó
                     testem, emésztő szökvágyam, ingerültségem magam magammal meguntatott.
                     Visszagondolék Márk úr szelid gondjaira, új kínszakom előtt. Elismerém, miként
                     gyógyrendje alatt egyszer már javultam; s hogy anyámnak, kit Czili halálától
                     egyedül szerettem, feltétlen bizodalmát birja. Ez okok teljes szenvet s
                     akaratot készítének bennem, elfogadni Márk műtételét. Egy teltholdas estén
                     ablakom megnyiták. Ágyam úgy fordíttaték, hogy fejem északnak essék.
                     Lefeküdtem. Pehelyvánkosom helyett szarvasbőrt kaptam, hogy a selyemszalagok ne
                     hátrálják az állati delej befolyását. Selyempaplanom szinte gyapjutakaróval
                     cserélteték ki. Egy pohár delejes vizet kaptam inni, s hanyatt helyzém magam.
                     Az ajtó betéve; mi ketten egyedül. A hold egész titkos erejével világolt,
                     mintha egy anya teljes lelkéből kivánná átadni életét beteg gyermekének. A
                     regényes fényt szinte hullámzva érzém rám ömleni. A kék ür vonzó csillagi
                     letekintgetének; mindenikből Czili szemeit véltem reám nézni; jósló kegyelettel
                     nyugodt rajtam égi barátom legédesebb arcza, s lábaimnál földi orvosom, ki
                     ájtatos csendben buzgalmas részvéttel függeszté rám átadott szemeit. Soha nem
                     hittem, hogy azon szobában oly boldog lehessek. Könyveim félelmes tartalma úgy
                     tetszék, mint egy boldog multból megigért ifjuálmak; a házfedél holdas
                     kisértete angyalfő lőn nekem, ki hozzám testvérileg int; s a tüzképű lovag egy
                     szerelmes költő a könnyű országból, melyhez tartozám. A villi harangja
                     megszólalt órámon; nem rémidézet többé, hanem hívó dal, mely a vesztett
                     paradicsom küszöbén vár reám. A csend és magány oly enyhe szendert hinte
                     idegeimre, hogy nyugalomba jöttek. A titkos szökés ösztönét nem érezém többé.
                     Rettegés, irtózat, riadás, undor megszünék; egy boldogabb élet érzetét
                     élveztem. E kellemes helyzet néhány perczig tarta. Aztán elkezdé orvosom
                     gyógyító ujjait, fejemtől idegemen elhúzni. Először csak a lágy meleg test
                     utját érzém; később úgy tetszék, mintha étheri folyó lény bársony ujja
                     érintkeznék velem, mely élettejet önt üres izmaimba. Kellemes széllengést
                     éreztem fejemtől a végtagok felé; vérmelegem felmagasztalódék, pórusaim
                     megnyiltak, testem szabad lőn, egész lényemet gyönyör lengé át muló
                     ébrengésben.</p>
                  <p>- A delejes hatás első fokozatja.</p>
                  <p>- E boldogságot nőni érezém. A kedves hév főbb fokra hágott; gyomrom lőn a
                     tűzpont, honnan a meleg élet testemre terjedt; ereim teljes hatalommal vertek,
                     mintha szabadabb lelket hordanának magukban; léhlem könnyű s bővebb keblű lőn:
                     szemeimet édes erő nyomta, héjjai alánehezültek; s bár még tisztán hallék és
                     éreztem: az álom ellenállhatatlan lőn; szemem lecsukódott, a nélkül, hogy elmém
                     megszűnt volna a külvilággal érintésben lenni.</p>
                  <p>- Ez a második fok; mondá az idegen növő érdekkel.</p>
                  <p>- A boldog rendszer jobban mélyedett, érzékim fel-felmerültek még; de e küzdés
                     erőtlen vala; mint a fogyó sóhaj egyig elhalának. Érzésem hasonlita a csendes
                     haláléhoz, mely szállítja el a feloszlott létel elemeit, hogy nemesebb formákba
                     öntse egy új élet. Elmém elszakadt a világtól, öntudatom megszűnt, mély álom
                     jött reám, s többre nem emlékszem...</p>
                  <p>... A boldog éj elvirradt, de én szerencsétlenebb levék. Érzém lényemben a
                     szokatlan idegen erőt, mely képes lett volna kórságom anyagát elnyomni,
                     kiirtani; de minden ellenszenvileg történt s folyt körültem, mint a delejjel
                     tölt életművezet kivánja. Mondhatlanul érzékeny valék; beteg, ingerült s
                     túlfeszült fogékonyságban. Érzékim, hogy úgy szóljak, felfalának minden kisded
                     hatást; s növő, terjedő, élesedő erőben vezeték idegzetemre. Agyvelőmet szédült
                     állapotban érezém; legalább működése hasonlíta az éjjeli élethez. Eszem
                     ösztönnek, értelmem ábrándnak, öntudatom érzésnek adott cserében helyt; szóval
                     bennem az idegrend gondolkozék, abba költözött életem. Legkisebb hatály
                     szerencsétlenné tőn. Erős hangú beszéd, állati párázat, ajtó nyiszorja, vagy
                     csupa légvonal, mindannyi kínzószerem lőn. Kissé erősb érintés bőrömön
                     fájdalmakat szűlt. A Márk macskájától lerogytam, s ha késem a tányéron
                     megnyikkant, hideglelést kaptam. Képzelheti ön, ily lélekállapotban, mint
                     közeledém naponta a végőrültséghez azon nyomasztó, magányos életrend folytatása
                     mellett, mely mostani szobámban a baglyos éj nyavalyatörésén kezdődék. A képek,
                     könyveim, meleg ágyam, a nehéz emészthetlen étkek, a fonókák s temetők
                     kisértetei, folyvást üldözének, segédül véve a multak iszonyú emlékét.
                     Többnyire húnyt szemmel levék magányomban, mert a kisértő tárgyak látása rázó
                     borzadályt, vagy többnyire görcsöket idézett. Így valék a kancsi meséivel is.
                     Fülem bedugtam, s puha vánkosimba fúrám, temetém fejemet, hogy ne halljam.
                     Közönként érzék már ijedelmek- vagy éles ingerültségeknél egy nyilalásforma
                     kínt kígyózni velőmre, mely erőtlen feloszláson végződék, mint midőn a szél
                     pusztára ér. Úgy hiszem, ezen pusztaság, mit érezni igen, de megértetni nehezen
                     lehet, már az őrültség hazája. Soha ily fokon nem érzém a szökési ösztönt, mely
                     már ablakrostélyim megkisértéseig nőtt. Mit álltam ki e kórfejlődésben: csak
                     orvos itéli meg, vagy ki így szenvedett. Delejes ingerültségemnek volt egy
                     csodás költészete, a tiszta, világos, ellenállhatatlan sejtés. Márkot megérzém,
                     midőn a lépcsőkön hazajött. Fokonkint számítám lépteit, s meg tudám mondani,
                     mikor fogja meg a csengetyű vas rángatóját, mi nekem fájt. Így megérzém a
                     kancsi bejövetelét is betett ajtónál mellékszobámba. Ha régibb tanulmányaimra
                     visszagondolék: világos, határozott fogalmam volt minden homály felett, mely
                     értelmemet akkor nem engedé tiszta értelemhez jutni. Azt hiszem, év és
                     tapasztalás utján tökélyesen kiképzett elme, nem itél helyesebben, mint én
                     akkor. De volt egy borzasztó természete ezen éles, biztos tapintatnak. Sejtésem
                     mint bizonyost láttatá, hogy újabb sorsom oka azon idegen lőn, kinek leső
                     arczát az esztergától meglepém. E fogalom nem határozá meg, nyilvános
                     parancsot, vagy legalább akaratkijelentést tőn-e az idegen? de hogy növő
                     szerencsétlenségem, jövendő tébolyom, vagy tán halálom az ő vágyát, kivánatát
                     töltendi be, s e borzasztó közeledés a végkifejléshez kedvére van: azt teljesen
                     elhiteté velem.</p>
                  <p>- Kétségkül ama diplomatikus szörnyeteg, kinek érdekében volt önt birtokjogi
                     állapotából kivetkőztetni, nem tőn világos kijelentést akaratáról. Erre nem
                     volt szükség. Márk régebben az ő házi orvosa volt; ismeré a családviszonyokat,
                     s jól tudá, mennyire érdekében állna öntől szabadulnia.</p>
                  <p>- E meggyőződés óta, csodás fordulata zavart képzeteimnek, átruházá üldözőm
                     formáját a holdkóros képre. Úgy tetszék, mintha a meglepett idegen leskődnék
                     reám a házfödélből, orozva, bőszen, távolíthatatlanúl. Hinni kezdém, miként
                     kisértő arcza, s félig nyilt szemei azért merednek reám oly üldözőleg, hogy
                     őrültségem mielőbb kifejljék. Ez ismét új rettegtető sejtést csatola magához,
                     miszerint gyógyszerem titkos keverék, tébolyodást hozó elemekből, mikkel Márk
                     úr kicseréli az orvostanácstól kijelelt szereket. E folytonos ideg- és agyláz,
                     e természetküli feszítő ingerültség, s kiforgatott elme és érzéki rendszer,
                     minek fejlődési fokát, jellemét s jeleneteit csak erőtlen, s hiányos töredékben
                     közölheti nyelvem: elnyűtték létemet. Menthetlenül látám közeledni az őrültségi
                     örvényt; lemondó kétséggel várva vesztemet, mint kit a zuhatag sodró árja
                     elkap. Anyámtól tanulám: hol közel a veszély, jelen van az Isten. Valóban
                     hinnem kelle azt; mert észirtó sejtelmeim közt volt egy, mely mint megtartó
                     sugár világolt a többinek mélységei felett. Magyarázhatlan ösztön kényszerített
                     hinni, miként anyám 28-ik augusztusban megjőend, két héttel előbb, mint
                     távoztakor igérte.</p>
                  <p>- Különös, különös! - megszakítá az ismeretlen. Ön anyja valóban azon napra
                     határzá visszajövetelét, mint történék is, de önre nézve későn. Megirám neki,
                     mit ön állapotáról a lapokban olvasék. Márk, a gazember, nem tudósítá őt.
                     Visszajöttekor, a szörnyű esemény után, szemére lobbantá hanyagságát. Ő állítá,
                     miként két izben irt; s térti vevényekkel igazolá magát; de azt hiszem, vagy a
                     postakiadót vesztegeté meg, vagy hamis jegyek valának azok. Édes anyjának
                     fájdalmai közt nem juta eszébe, a térti vevényeket nyomozni.</p>
                  <p>- Ezen hit oly erős lőn bennem, hogy egyetlen vigaszommá vált. Biztató
                     evangeliom a siralom völgyében, mely titkos igérettel hirdeté: miként
                     elközelítend földi mennyországom. Napot, órát, perczet számíték e szabadító
                     véghez, de némi homályos érzet erőködék reményemben közfalat vonni, mintha nem
                     lenne mód a tébolyt 28-ik augusztusig visszatartani... Egy este a kancsi
                     rosszul lőn s vacsorámtól kiséret nélkül mentem aludni. A közbeneső szobát
                     félig világítá meg kezemben vitt gyertyám. A butorok árnya, mint rémtábor
                     uszott a falakon félkörben, a mint haladtam; látni hagyva közein a pamlagon
                     fekvő macskát, mely félig emelt fejében zöldtüzű szemekkel, mint a kancsi
                     elátkozott herczegasszonya, kisérte lépteimet. Izgatott ereimen fagyosan
                     tolongott a vér; mintha körönként fel akarná törni azokat, míg másutt üres
                     hézagokat hagyott. Alig tudtam lerogyás nélkül szobámba rohanni. Gyertyám
                     elaludt, s én sikoltva kulcsolám magamra az ajtót. Sötét lőn; a nyitott salukon
                     beönté fényét a fogyó hold, átvilágítva ablaktekercsemen a szálas fekete
                     vonásokban nyomott, guggolva meredt, nyöszörgő alakkal néző boszorkányt, mely
                     az eltépett helyébe cserélteték. A tekercsen áttört fény félig szobámba hatott,
                     s barnakék világban veté föl a fekete tárgyakat, mik körül a lovag tekintete, s
                     félig nyilt szemével a holdas arcz, fejéren nőttek ki, lebegve a ködszín
                     holdvilágban. Ágyamba akartam rohanni, hogy fejemet, magamat, kétségemet
                     párnáim közé fúrjam, rejtsem, temessem. Mielőtt tehetném, egy rejtelmes fekete
                     csomó tűnt fel asztalomon. A takaró-szövet gömbölyű alakra látszék tapadni,
                     minő az emberfej. Riadásom e felett kétségbeejtő lőn. A képzelődés mindig
                     jobban retteg rejtett, ismeretlen tárgytól. Mint zsákmányt rohanám meg a
                     magyarázhatlan titkot, s ragadtam le lepleit. Egy szörnyeteg rejlék alatta
                     színezett gypszből csodásan kiöntve. Szemeim akaratlanul reá meredtek. A
                     hörcsögarczú orvosra ismerék azon irtózatos alakban, midőn magnetizálni akart.
                     Összehúzott nyakán, függő hús arczát előretolta, s vigyorgott. Üveges szemei
                     kiültek, s pillantás nélkül szegeződtek reám. Hideg nyirkos tenyerét kiterjedve
                     tartá, s halottkék inai megfeszültek ízein. Remegő szememben halkan,
                     kisértetiesen látszék elhúzódni, mintha mondaná: «Ne félj kis holdkóros,
                     meggyógyulandsz.» Sarkamból felfelé érzém rohanni a vért, mint ama
                     szerencsétlen estvén. Felsikolték, s tántorgó léptekkel törtem ajtómra
                     kiszabadulni. Azt hivém, orvosom zárta rám; a rettegő zavarban feledém, hogy
                     magam tevém azt. Sikoltozám segély s nyitás után. Nem felelt senki; nem hallá-e
                     Márk távol szobájában, vagy készakarva gyötrött, erőtetve a mai megőrülést? nem
                     tudom. Órámon a villi harangozott. Kétségemben kiütém ajtóm szűk ablakát, s
                     vagdaló üvegdarabok közt kidugám karomat, mintha ott menekülni lehetne. Aztán
                     az agyagkisértetnek akartam rohanni, hogy összetörjem azt. Késő volt. Sarkamtól
                     velőmig rohant habzó vérem; gyorsan, mint midőn forráspontig szökik a hévmérő
                     higanyja. Úgy tetszék, minden porusomon ki akar buggyanni, s midőn hajamig ért,
                     felmereszté azt, mint egy vadállat tüskéit. Az egész történet gyorsabban a
                     szónál ment véghez. Görcsöket kaptam, ajkamra tajték forrt, lerogytam... Önt
                     talán úntatja részletes beszélyem; de miután sorsomhoz részvét köti, akarom,
                     hogy tudja, mire vetemülhet ember ember ellen érdekért, Pesten épen úgy, mint
                     Párisban.</p>
                  <p>- Sőt köszönöm fájdalmát, melyet nem kimélve folytatja beszélyét. Oh én ismerem
                     az emberi szívet; ismerem hazai törvényhatóságaink fenyítőszéki jegyzőkönyveit.
                     A szív, vér, s szenvedély: nem ángol, nem frank, nem magyar, hanem emberi. Az
                     ember, s mit magának teremt a sors, azaz érdek, mindenütt ugyanaz; s ki rabjává
                     alacsonyul, mindenütt alacsony.</p>
                  <p>- Szörnyű sorsom folytatása alatt Márk úr oly szíves, előző, nyájas modort
                     viselt, mintha mindez nem készakarva történnék, mintha gyógyulásom fő vágya
                     lenne, s kötelességeit lélekismerettel végezné. És valóban, ha panaszra
                     kerülend: nem tudtam volna tényeit szorosan meghatározni, melyeket vádamhoz
                     bűnjelül sorozzak.</p>
                  <p>- Mivel menté az agyagszörny gyilkos használatát?</p>
                  <p>- El kell szoktatnia, úgymond, a rettegéstől, mely természetemmé kezd válni...
                     Egyébiránt a szörnyű éj után, egy napot tölték még. Aztán leveté álarczát, s új
                     kétségbe ejtett, hol őrültségnél többet, halált várhassak.</p>
                  <p>- Miként végződék a rettenet éje?</p>
                  <p>- Reggel napvilágon ébredék fel a szobapadlaton, hideglelésben, mely gondolom
                     egész éjen rázott, mert igen bágyadt valék, s minden tagom bizsergett. Nem
                     hallék semmi neszt. Órám kilenczre járt. Orvosom ilyenkor betegeit járta. A
                     szökés próbája jutott eszembe. Felkeltem némán, zörejtelenül. Ajtóm felnyitám,
                     s lábujjhegyen menék a macskás szobán át. A következő teremajtó behúzva, de nem
                     volt kilincsébe téve. Halk susogás üté fülemet. Csendben, mit száraz, súlytalan
                     testem könnyen tehete, oda lopódzám. Márk és a kancsi beszélgettek. Ha mai
                     álmából ép észszel ébred fel, nincs reményem; mondá Márk. Miért nem adsz be
                     neki, hogy bizonyosan czélhoz juthass vele? kérdezé a kancsi. Oly feltünő
                     merény veszélylyel jár, s könnyen gyanut gerjeszt. Egy mérgezett holttest
                     czáfolhatlan bűnjel, ha nyomra akadnak. Őrültségén mindenki megnyugszik, mert
                     hajlamát születésben hozta. Gyanu nincs, nem lehet. Az orvostanács megcsalva, s
                     a gyógytárból hordatott szerek mindenkit meggyőznek, hogy helyes uton járok.
                     Egyedül te tudod, miként azon keverékeket itthon cserélem ki; felelt suttogva a
                     rémítő szörnyeteg. De ha meg nem őrül, lemondasz a húszezer pengőről? kérdezé a
                     kancsi. Azzal vigyáznom kell, - felelt Márk. Oly urak módját s odavetett
                     szavait ismerni kell, mint azon főúr. Hol kötelezvény nincs, s kivált az ügy
                     kényes, vagy róla épen szólni sem tanácsos: szeszélytől függ minden. S ily
                     vállalatoknál, siker után, többnyire nem akarják ismerni az embert... Így
                     minden elveszett; - kétkedék a kancsi... Sőt nem, - biztatá dr. Márk. A vörös
                     dajka nálam volt. Kisdedőrje, tudod, ki termetben annyira hasonlít Ödönhöz,
                     agyonzúzta magát, leesett a padlásról, s a halálban arczát összetörte, hogy
                     lehetetlen reá ismerni... Nos, tán őt akarod húszezer pengőn egy boncztanárnak
                     eladni? kérdé gúnyos nevetéssel a kancsi... Pszt, pszt! inté Márk a hangoska
                     zajért, s én remegve kémlésemeni kapattatástól, visszasuhantam szobámba,
                     ajtómra tolám a lövő zárt, s lefekvém, mint voltam előbbi helyemre. Átgondolám
                     a bűnszövetséget Márk és a kancsi közt. A kölcsönös te czím, gyanússá tevé
                     arczhasonlatukat; s magyarázhatlan delejes sejtelmem megsugá, hogy ők
                     testvérek... Boldog isten; én elhagyva, anyátlanul, segélyeszközök, részvét, s
                     emberi közelítés nélkül, rejtve, titokban zsarnokolva egy szörnyeteg körmei
                     között, ki vétkét ördögi ügyességgel képes rejteni, s kinek egyetlen bűntársa
                     az érdek- és bűnhődés félelmével hozzácsatolt húg, kit magánál szolgálóul tart.
                     Látám, mily mentlenül vagyok körülhálózva, reszkettem az eredménytől, minek oly
                     gyorsan kelle kifejleni, mert hisz anyám jöttének 28-ára kellett hitem szerint
                     történni; de addig okvetlen meg kell őrülnöm, hogy Márk úr czélt érjen. E
                     borzasztó bizonyosság foglalá el egész lényemet. Azonban alig levék készen
                     padlatra fektemmel, Márk betekinte ajtóm ablakán, s hangos szólításokkal
                     ébreszte fel. Aztán, mint rendesen tevé, kinyitva szekrényét, gyógyszert tölte
                     számomra egy ezüst kanálba, titkos szemlével vizsgálva a közben arczomon s
                     szememben az őrültség jelét. Én eltaszítám a kanalat. Áruló szavai rémítve
                     győztek meg, hogy nem gyógyszert iszom zárt szekrényéből. Nem erőteté a
                     bevételt. Izgatottságomtól hitte eredni a vonakvást. Kiment betegeihez, s
                     magányban maradék, mint napirendem hozá, azon különbséggel, hogy a kancsi nem
                     jött füstöt gyújtani, s szellőtlen szobámat tiltul leporozni. Ismét a szökést
                     próbáltam, de lehetetlen vala. Márk ajtai zárvák, lakásom másodemeleten. Egy
                     perczre gondolám, talán egymáshoz kötött lepedőimen leereszkedhetném; de nem
                     volt bátorságom. Kimerült, erőtlen karjaim nem birnának meg, míg földig érek;
                     hanyatt homlok zúznám magamat, vagy a kancsi rajta kapna a szökési merényen, s
                     akkor halálom bizonyos. Rettegő kétségem fokonkint nőve; szinte öntudatlan
                     zavarban valék már. Kiáltozni kezdtem ablakomon által segítség után, mely
                     természetesen le nem hallatszott az utczára. A kancsi meghallá kiáltásimat,
                     berohant, földig pirongatott, s bezárt egy kamrába, honnan hang ki nem hat;
                     fenyegetve, miként ha lármát ütök, megöl. Gyanum, félelmem, kétségeim nőttével
                     nem untatom önt. Saját fogalma kiegészítheti a sötétedő rajzot, melybe ennyi s
                     ily események után, bomlott lelkem merűlt. Ebédre megérkezett Márk, s egy
                     postahely és adati bélyeggel ellátott levelet olvasa fel nekem, mely részletes
                     tudósítást foglalt anyám haláláról. E hír, e csapás úgy levert, annyira
                     elfoglalá tört eszméletemet, hogy minden más fogékonyságra eltompult. Nem tudék
                     többé gondolni semmi veszélyre. Az irtózatos jövő, mit Márk meglesett szava
                     után várék, sőt a halál maga, csekély hatással lőn, ez elfoglaló
                     szerencsétlenséghez. Hogy is ne? anyám képe, szerelme, megjötte volt az
                     egyetlen remény, mely angyalszárnyakon emelé magát sötét kínom felé. Most
                     eltünék a jósfény, mely szenvedésimnek határokat igért; s ha oly rend- és
                     irányvesztett lélek, mint enyim, akkor egy mit határozottan érezhete, úgy
                     véglemondás volt az. Szívből óhajtám, bár megőrülnék, szabadulni öntudatomtól,
                     melynek oly szörnyű elemei kerengtek bomladó velőmben. Istenem! mennyit kiáll
                     az emberi szerkezet... Azt hinné ön, hogy nem volt többé mit vesztenem; miután
                     az életreményt, s anyámat elvesztém. Márk úr tudott találni, mi még veszthető:
                     az anya boldogító emlékét. Kit anyádnak hittél, nem is volt szülő édes anyád; -
                     mondá gorombán - csak jószivű kegynő, ki költői kórhajlamod által irgalmas
                     részvéttel hagyá érdekelni magát, hogy neve a különös esettel kapcsolatba
                     jőjjön. E szó lőn végső éles fájdalma lelkemnek, melyet a delejes érzteltség
                     folyvást túlhangolt ingerlékenységgel szaggatott. E lélekdöfésnél nem is juta
                     időm haragudni, miként Márk hideg alázatát, szemtelenül te czímmel cserélte
                     fel. Névtelen eredménynyel hatott rám, e hiú irgalom eszméje, e gyilkos
                     gyanusítás, mely mindent eltörle, mi előttem a földön szent vala. Nemcsak árva
                     lettem egy percz alatt, nemcsak a vigasztalás emlékhitét vesztém, hogy birtam
                     jó anyát: de gyámnőmet is oly hitvány hiú léleknek kelle ismernem, ki
                     kaczérkodó pártfogása által ismeretlen nevét akará a népen felül tolni, s kinek
                     embertelen nyerész kegyéhez hála nem köthetett. E fájdalom még metsző, éles
                     idegható vala. Minden, mit azóta szenvedék, maga kétévi méltatlan börtönöm,
                     tompa súly lőn ahhoz, mely nyomja ugyan a szívet, mint egy nehéz kő, de nem
                     szúr, mint a tőr.</p>
                  <p>- Miként tudá ön elhinni, hogy hiú, kaczér kegyelet volt volna annyi fájdalom
                     és jóság, mennyit feláldozó anyjában tapasztalt?</p>
                  <p>- Elhagyottságom, s az arra következett sorsváltozásom elhiteték velem. Azt
                     véltem: a tengeri fürdő csak álszín volt az unt tréfátóli távolodásra. Hiszen
                     kétszer irtam kétségbeesett levelet, s választ nem kapék.</p>
                  <p>- Édes anyja szinte irt önnek, bár önét nem kapá; a szörnyeteg sikkasztá el
                     kétségkívül az anyai biztató vigaszt... És a húszezer pengő forint alkuja, a
                     Márk és kancsi közt folytatott párbeszéd, s az ebben rejlő titkos, félelmes
                     érdekek nem győzék önt meg, miként nevezetes származattal kell birni, s a
                     kegyeleti gyámságról költött rege undok csel?</p>
                  <p>- Fényes játéknak véltem az egészet, mit gazdagok szeszélyből üznek. Én, ki az
                     emberektől annyit tapasztalék, miért ne hihettem volna róluk azt is el? Azonban
                     eszem, az egymásra rohanó események miatt, annyira ki lőn tájékozási erejéből
                     forgatva, s a rettegés oly szakadatlan zavarban tartott, hogy rendszerrel
                     okoskodni képes nem valék. E mellett meg kell vallanom, hogy a sorsom iránt
                     lelkembe költ irtózat annyira megerősödék, miszerint soha, egészen e perczig
                     vagyonos osztályhoz, a bűn és érdek önző rabjaihoz tartozni nem vágytam; s itt
                     a nép közt, szabadságom érzetében, a multak hamvadó emléke mellett sem juta
                     soha eszembe néhai szerencsém meséjét nyomozni.</p>
                  <p>- Miként menekült ön meg hóhérjától? - kérdé az ismeretlen.</p>
                  <p>- Következő éjen, - folytatá Ödön, - régi szállásomon aludtam. Látám a zuhanyt
                     s fürdőkádat előszobámban. Ott vala a mosódó porczelánmeder, kötőlékeimmel,
                     miket jegesen viselék gyomromon. Esztergám, körülhányva saját műveimmel, s
                     itt-ott a józan kedves könyvek, mikből értelmes tanárom tanított, egyszerű
                     szobám minden félelemidéző járulékok nélkül, s hűvös, kemény szarvasbőrágyam,
                     melyben egykor nyugodt éjeket alvám. Mindez, édes, felejtő szendert hozott
                     gondolatimra. Nem tudám meghatározni mit, s miként itéljek. Világos, delejes
                     sejtelmem, anyám eljöendéséről oly könyör nélkül megcsalt; többé sem jót, sem
                     rosszat sejtésemnek hinni nem tudtam. Márk és a kancsi ellenemi összeesküvése,
                     orvosom megváltozott szemtelen bánása, s mégis e rég nem közlött kedvezmény:
                     oly egyezhetlen ellentétek voltak, mik elzárták tájékozásom irányát, kivetve
                     erejéből azon világos fogalmat, melylyel delejes hangulatom saját ügyemet
                     felfogá... Rajoskodó gondolataim közt, annyira fáradtan s roncsolva elalvám.
                     Éjjel felzaklatott Márk életadó nyugalmamból, mit öt hét óta először alvám
                     rángás, rettegés, felriadás nélkül. Azt hittem, imádkozni viszen, mit olykor
                     séta helyt gyakorlánk. Kértem az istenre, ne vigyen a gyér gyertyavilágu
                     templomba. A kisértő félsötét oltárok, árnyak, képek s meredt faragványok
                     jutának eszembe, miket, ha esti vecsernyéken vele látogatnom kellett, velőm
                     vaczogott. Ma nem mégysz imádkozni, - viszonzá mogorván, - sétánk javadra lesz.
                     Gondolom, azért tőn jóról igéretet, hogy lementünkben lármát ne üssek...
                     Öltözni akartam. Nem hagyá. Öltsd fel otthonkádat; az éj nem hives, kivált
                     kocsiban, mondá szemtelenül, mintha már nem is volna igényem a «te» czímen kül,
                     más társalgást várni.</p>
                  <p>A kijelelt ruhám felöltém; s kiindulánk. Szobám ajtaját sarkig tárva nyitva
                     hagyá, mely szokatlan bátorság, e rejtelmes, zárkozó demontól, igen feltünék.
                     Néhai fürdőszobámban, hol keresztülmenénk, bizonyos málhát láték a padlaton
                     beterítve elnyulni, melynek alakja hasonlíta egy fekvő gyermekéhez. Ingerült,
                     rettegő lelkem megijedt az ismeretlen tárgytól, mert a hörcsögarczú agyagszobra
                     jutott eszembe. Oda tekinték, s a takaró alúl két merev lábat láték kinyulni;
                     fagyottan, megkékülve mint a halottaké szokott. Képzelheti ön, mint megrázott a
                     meglepő rettenet; de nem mertem sikoltni, vagy reszkető tagjaimat elárulni.
                     Megfeszítém minden izmomat, hogy ne remegjek, s léhlt alig vevék, hogy szivem
                     dobogását el ne áruljam. Fürdőm ajtaját, mely a szabad folyosóra nyilt, Márk úr
                     szinte nyitva hagyá. Mi czélja lehet a halottal, el nem gondolhatám, de hogy az
                     ajtók nyitvahagyásában cseles s merész terv rejlik: bizonyosnak hittem. Ekkor
                     kimentünk, s Márk lakába többé vissza nem vitetém.</p>
                  <p>- Jól gyanítá ön, a legmerészebb tervet vivé ki, melynek sikeréhez, elszántság
                     mellett ügyes, öntudatos intézkedés kelle. Egy reggel, hihetőleg az ön
                     szöktetését követőn, egy czikkely jelent meg a pesti lapokban, a mennyire
                     emlékezem, körülbelül ilyforma szerkezetben, «Borzasztó véletlen. **-y Ödön,
                     tizenegy éves holdkóros, dús család-ág utolsó szülötte, ki a község részvevő
                     érdekét annyira megnyeré, s kit alulirt, az e lapokban közlött méltányló
                     emlékezet, s orvosi elismerő bizonyítványok szerint, kitünő szorgalommal és
                     sikerrel gyógyított: a közelebb mult éjen, megcsalva őrét és orvosát,
                     kiszökött, s kór vándorösztönétől izgatva, álomjárás közben a másodemelet nyilt
                     folyosójáról hanyatt-homlok irtózatosan lezuhant, úgy hogy midőn alulirt, a
                     beteg őreül rendelt, de virrasztási közben álomtól nyomott nőcseléddel
                     felriadva, alig öt-hat perczczel a merény után segélyül futna, a szerencsétlen
                     már szétzúzott arczczal halva találtaték, s most a gyógy rendével foglalkozott
                     orvosi tanács közös jelenlétében felbontva, nyujtóztató padon várja a közönség
                     végtisztességtételét. Vigasztalan fájdalmát kényszerül alulirt kifejezni a
                     szörnyű csapás felett, nemcsak azért, mivel a kérlelhetlen sors előkelő
                     családot foszta meg végörömétől: hanem, mert siratott halottjához rendkívüli
                     szeretet és rokonszenv szövé; s mert a gyógytannak e ritka eset sikerével
                     fényes diadalt remélt eszközleni. Eddigi erényes híre, s gyászolt betege körül
                     tett fáradlan gondjai szerény érzetében, bátor is igényleni a tisztelt
                     közvélemény felmentő itéletét e véletlen esemény felett, melylyel hibáján kül
                     látogatá meg az akadályozhatlan gondviselés; mely külföldi legrendezettebb
                     kórházakban is gyakran történik, s melynek meglepő hatása alulirtat egész
                     lelkében annyira megrázkódtatá, miszerint orvosbarátinak javaslatára, legalább
                     rövid utazásban szóródást keresni, s tisztelt betegeit néhány napra terjedő
                     távollétében, ügyes, tudományos és tapasztalt segédjére bízni kénytelen.» Dr.
                     Márk, m. k. szemorvos, szülész-mester; a párisi, s több német
                     természetvizsgáló- és orvosi társulatok tagja.</p>
                  <p>- Hallatlan merény; - közbevágott az árva halász. - Ha a gyermek meg nem hal:
                     engemet öl meg. Helyettem kétségkül a vörös dajka leesett halottját temetteté
                     el, kit a véletlen bűne alkalmához oly csodásan játszott, s kinek életkora,
                     testalkata a kancsival tartott párbeszéd szerint, enyimmel öszhangzó
                     hasonlatban állott.</p>
                  <p>- Okvetlen úgy van! - igazolá az ismeretlen. - S e vakmerő vállalatot a zúzott
                     és ráismerhetlen arcz, s megcsalt orvosok közbenjöttével felbontott test által,
                     ön édesanyja- és érdekletteinek távollétében, a főhivatalnok titkos, de
                     egyetértő, sőt szükség esetében pártfogó elnézése mellett, sikerült gyanú és
                     bűnhődés nélkül kivinnie. A fentmondott orvosi jelentést a szerkesztők
                     résztvevő észrevételekkel csillagozák meg; s később, midőn Márk a szinlett
                     lélekhábor elszórási ügye alatt, rövid időre csakugyan eltávozék: a lapok
                     kezelőinél divatba jött szánni, vigasztalni, menteni, s a közönség további
                     bizalmába, kegyébe ajánlani őt, saját vagy idegen sallangos czikkekben, miket
                     alkalmasint Márk szerkezett, s barátai által kéretett be a napi hasábokba,
                     mintha azokat a közönség egyik-másik tagja, s illetőleg a közvélemény
                     győződésből irná. Ily bűn gyakran üzetik hirlapjaink által. Ha mi érdekes
                     történik, mohón felkapják, tárgyalás alá veszik, hogy hasábokat töltsön, s
                     véleményt adjanak. De mindez, az első jelentkezés szinében történik; s ha az
                     első adat, nézet, fogalom, vagy irány, mely azt nyilvánosság elébe hozá,
                     csalárd, hiányos, vagy álzott vala: rendszerint azon vágásban marad a tárgy, s
                     a változatul felette kelt közlemények ferde, veszélyes vagy bűnös kifejlést
                     eszközlenek a félrevezetett közvéleményben. Igy történt az ön ellen elkövetett
                     merény esetében is. Márk, szemtelen, önhitt, de eszes és korismés csele,
                     melylyel czikkében fellépett, elvoná a tény szemléletéről a közfigyelmet. A
                     tárgyat átcserélte, s a bűn helyett saját helyzetét tolá eszmélet tárgyaul. A
                     lapok a helyt, hogy az irányt kiigazítanák, s ösztönt adnának az igazság
                     szigorának: tovább mentek a félreámító csalnyomokon; minek következtében a
                     borzasztó eset mellőztével, Márk érdemeinek, szánatának, s ajánlgatásának utó-
                     és viszhangjain fejezteték be a nyilvános tárgyalás; úgy hogy a közvélemény, a
                     helyt, hogy bűnnyomozó szenvre és boszúra izgattatott volna fel, egy vetemült
                     szörny pártfogására engesztelteték meg. Helyhatóságink szinte nem törődnek e
                     rendkívüli hirrel. Fenyítő székeinknek általában oly borzasztó rendeltetése
                     van, miszerint csak azon bűnt nyomozzák, üldözik, mely iránt hivatalos jelentés
                     tétetik, mely iránt vádkereset, s követelés van indítva; szóval, mely
                     hebehurgyán, kontárul s előkészület nélkül követtetik el, vagy oly rosszul
                     fedve, hogy a tyúk is kikaparná, s egy vak is rábukkan. Ön ügyében nem volt, ki
                     panaszt emelve, nyomozást kérjen. Anyja még tengeri fürdőkön; s én távol,
                     bajokkal terhelve későn jövék a történet tudomására. Kettőnkön kül pedig alig
                     lehetett volna egy kit találni hazánkban, kit ön sorsa lélek és szív szerint,
                     valón érdekelne. Így a hatóság nem sürgetve kényszerítő vádtól, közönyösen
                     vevék. Különben is örülnek, ha adat- és keresethiányból egy bonyolódott gyanú
                     irányából egygyel több alkalmuk van nyugodni. S itt annál kedvezőbb volt
                     helyzetük, mivel a nyilvánosság organumai részint elaltaták, részint álirányra
                     téveszték a tény iránti fellázadt figyelmet. Úgy hogy midőn édes anyja,
                     augusztus 28-án leverve, lázban, kétségbeesetten megérkezék, önt föld alatt, a
                     közvéleményt nyugtatva, ön halálát bűngyanu nélkül, s Márk orvost honn nem
                     találta. A legjobb anya sorsa akkor átok és repesztő fájdalom, később üldözet s
                     nyomor lőn. És mégis angyaljósága ily irtózatos vétket nem gyaníta. Mennyire
                     anyai s nőkebel ily esetben megnyugodni képes, a gondviselet tiszteletében
                     keresé gyógyító vigaszát. Csak én valék, kit e titkos rendkivüli halál nyugodni
                     nem hagyott; ki a családviszony érdekeit, a diplomata gőgös vágyait, s Márk
                     félig-meddig, de kárhozatosan ismert jellemét feledni nem tudám. Ezerszer
                     akartam a közbejött évtized folytában erélyesen fellépni, panaszt, vádat,
                     követelést kezdeni, s a lappangó szerencsés vétek fejére boszuló bárdot
                     eszközleni: de kezeimben semmi adat; a főhivatalnok tekintély és magas
                     befolyások birtokában: a bűntárs dr. Márk, folyvást a köztisztelet és
                     méltánylat kedvezéseiben erősödve! Annyi előny és ostrompont ellenem - semmi
                     fegyver kezeim között! Mit eszközölhettem volna, mint önzés alacsony gyanuját
                     magamra családi egybeköttetésemnél fogva; s siker veszélyét az egykor tán
                     mutatkozandó alkalomnak... mely önneli első találkozásommal oly boldogítólag
                     felvirradt.</p>
                  
               </div>
            <div type="chapter">
               <head>XVI.</head>
               <head>(A vörös dajka.)</head>
                  <p>E közben enyhe, szellőtlen pusztai est állott be. Az égkúp tiszta kékbe
                     öltözék, nem szennyezve legkisebb felhőtől. Jobbról feketekék fellegfal fogta
                     kerítésbe a láthatárt, mely vízegyenében kanyarult nyugotról éjszaknak, földig
                     takarva égszín bársonyával az eget, mint midőn a terem mennyezetétől padlatáig
                     szőnyegezve van. Átellenben a két férfiúval, a telő hold rejlett opálszín
                     felhőlap megett, melynek féltojásdad alakja hasonlíta egy nagyszerű
                     oltárképhez. Rétegein itt-ott áttetszett a sárga csillag, s töredezett világa
                     szőke gyöngyszínnel önté be az egészet, ívszéleit pedig ujjnyi ragyogó
                     paszományba szegzé. Köröskörül keskeny kékmező övezé e látványt, mit ismét
                     fuvatagszerű felhőzet keríte, olyforma vegyben, mintha alul elevensárga,
                     középen verhenyes, fölül vörösréz színű hó esnék. Nehány percz után kiemelé
                     fejét a bűvös hold, mintha lábujjhegyről nézne el a felhőlap vállán, melynek
                     bontakozó alakja hirtelen árnynyal foltozott aranyszínbe borult, s
                     díszpalástként látszék takarni a csak arczban látható királynét. Azalatt az
                     észak-nyugoti falszőnyeg felszakadt, s balszárnya az égkup ívére kanyarult,
                     mintha orkán lebbentett volna fel egy száz mérföldnyi kárpitot, mely megül
                     számtalan pompalobogványok gyultak ki a kék semmiben.</p>
                  <p>A beszélő pár nem élvezé e gyönyörteljes látványt. Darabig szótlan mélyedésben
                     mentek egymás mellett, mintha lelkeik pihenni akarnának a mondottak terhétől,
                     vagy erőt szereznének a folytatáshoz. S így a Hortobágy partjára tévedtek. A
                     holdfény elterült a zavaros folyón, s lomha mozgalmain ködöt látszék verni a
                     remegő világ, mint egy éji délbáb, melynek lenge sátorában szárcsák uszkáltak a
                     barátságos nád közt. A folyam hosszában itt-ott odvas fűzek állongtak korhadt,
                     meztelen ágakkal, s vizenyős töveiken elöntve a réti nefelejts dús
                     virágzatával. A hallgató vidék enyhe szenderben altatá önmagát; csak néha
                     lebbentve meg fűszeres szellőit, mintha álmában susogna. A friss gyep, s
                     holdvilágos táj vonzó kilátása oly vendégszeretőleg kinálák bájaikat, hogy a
                     beszélő pár önkényt találkozó ösztönből, a partra települt.</p>
                  <p>- S hova vitte önt Márk úr? - kérdé folytatólag Ödöntől az ismeretlen.</p>
                  <p>- Egy batárdba, - felelé a halász: - melyen félig épűlt, s gyéren világított
                     utczákon, egy külvárosi ismeretlen zugba kocsiztunk. A vendégudvar, melybe
                     vitt, szűk és kaputlan; kerítvénye erős; utczaajtaja lapos szegekkel kiverve, s
                     rajta nehéz érczhuzó, melylyel Márk halk és kimért szűnhézagokkal kilenczet
                     koppantott, mintha egyedül ez volna a megnyittató jel. Beléptünkkor két örves
                     szelindek dühödten rohant meg; de Márk úr egyetlen füttye csendre idézé őket;
                     csak zöld szemeiket látám reám villogni a távol sötétjéből, honnan nyihogó
                     haragjuk hallatá magát. A konyhában alacsony, köpczös, sánta és pupos nő
                     fogadott. Tömött vörös haján félrefittyent hálófőkötő, mely úgy látszék,
                     csatában veszté egyensúlyát. Arcza spanyolviaszszinű, bibircsós, szemei
                     szürkék, s tekintetében bizonyos igéző erő, mely leköt és kényszerít magyarázat
                     nélkül. Meglehet, beteg idegzetem keresett minden új tárgyban félelmet s
                     feltünést; de annyi igaz, hogy ezen arcz, kedvezőbb körülmények közt is
                     elrémített volna. Márk úr hideg mosolylyal fogá kezemet, s mutatott be a házi
                     asszonynak: «itt az új gyermekőr»; miből remegve kelle meggyőződnöm, miszerint
                     a vörös dajkához jutottam, s egy halott szerepét kell átveendnem, ki talán
                     kölcsönül a sírban engem képvisel. Előpitvar helyt konyhából nyiltak a szobák,
                     s beléptünkkor a tűzhelyen rántásszagu vegyes színű gombóta- vagy pépnemü
                     habarnyiczák rotyogott mázos érczedényben. Márk úr néhány szót váltott németül
                     a vörös dajkával, de oly torzító zsidó kiejtéssel, hogy épen nem érthetém.
                     Néhány percznyi szócsere után, miközben az örves ebek miatt beljebb vonulva, a
                     konyha-üstben fehér ruhákat vettem észre főni, a dajka hozzám fordult. Szürke
                     szeme mosolyra hunyorult, s általában annyi kedély s biztató gyöngédséget
                     iparkodék kifejezni, mennyire ily bélyeges arcz, s girbe-gurba termet képes
                     lehet. Kézen fogott, s kérdezé, ha ehetném-e?... Gyomrom annyi időtől
                     szakadatlan terhelve legsulyosb étkektől, nyomva, feszülve, dagadtan emésztő
                     részeim: szinte hátam borsódzék kérdése miatt, s szabadkozólag felelém: nem
                     ehetném. Márk úr államat fogá, s arczomat felbillenté, hogy szemébe nézzek.
                     «Most vagy valódi anyádnál, kitől ama fényes hölgy csecsemő korodban átvőn. Te
                     nyomorú vagy, s koldus; csak kegyelmem után élhetsz el: azért vakon
                     engedelmeskedjél anyádnak, s légy hű, mint ez az eb;» s akkor megveregeté az
                     egyik örves fejét, mely kezeit nyalta, s e műtét után rám mordult. Az idézett
                     bucsu szavak végeztével, balra benyitá egy téres, fejér udvarszoba ajtaját a
                     vörös. Ablakai kétharmadban festetlen fenyővel deszkázvák; benn rendetlenül
                     különnemü lom, egy pohár vizen úszó olajmécstől gyéren világítva. Oly hideg-,
                     oly barátságtalannak tetszék e szállás nekem, ki soha festetlen szobát eddig
                     nem láték, s efféle tárgyakat laktársimul tekinteni nem szoktam meg. Vastag
                     tölgyasztalon, péppé vágott hús volt ormós csomóban s legyektől lepve. Mellette
                     törletlen a mocskos vágó bárdok, s egy szőrös félczomb, melyet közelről ama
                     kutyafajú chinai disznóénak ismertem. Odább néhány fej fonnyadt káposzta;
                     fedetlen zsír, szappan, s hüvelyes főzelék túlérett paradicsomalmák közt s a t.
                     Úgy látszék, kamrának használtaték a szoba. Mindenek közt azonban leginkább
                     feltünék egy sereg lyukas járszék forgó csigákon, melyek, a lyukszélekre tapadt
                     friss szennyből itélve, folytonos használatban látszának lenni. Mielőtt bővebb
                     szemlét, s egybevető okoskodást tarthatnék az élesszagu lakban, egy a
                     szegletben, földrevetett szegényes ágyat jelelt ki számomra új anyám; s a
                     nélkül, hogy vetkezésre időt engedne, a mécset elfuván, kiment, s az ajtót rám
                     csuká. A mécs kanócza kábítón füstölt; de mennyire kevésbbé üldözött e szag,
                     mint a franciscel templomillata, mit a kancsi kályhamedvém talpain égetett. Az
                     oltott mécs véglobjában bizonyos négyszeg telepre esének szemeim, mely az
                     átelleni szögben a padlaton terült el, s vékony, lyukgalt szövetü takarója
                     alatt mozogni rémlék. Egy perczre megdöbbentem, mert a fürdőszobámba kiterített
                     halott juta eszembe; de csakhamar megnyugtatám magam. Alkalmasint baromfiak
                     lesznek; tán holnap ölendők, s azért helyezé őket kézhez közel a ronda
                     gazdasszony... Alig vártam, hogy ágyba meneküljek. Annyi töröttség, rettegés,
                     fárasztó láz után; menekűlve életrendem növő ijedelmi közül, a kisértő lak és
                     üldöző szigor korlát- s akadálytalan börtönéből, legalább új ismeretlen sorsba
                     változtam által, melytől végkép kétségbeesni elég okom nincs még, melyet az
                     átcseréltnél enyhébb, nyugalmasbnak remélheték, s melyben a szökés
                     lehetlenségéről még nem győződtem meg úgy, mint amott. Elmém fürkészve
                     kalandozott ugyan ez újabb sejtelem indokai felett: ha vajjon valóban e
                     formátlan szörnynek kell-e köszönnöm létemet? nem amaz angyaljó hölgy volt-e
                     igazi anyám, kitől Márk csalárd meséje megfosztott? vajjon lehet-e holdkórnak,
                     bölcsős kisdeden jeleit látni, hogy oly korán, emlékerőm kezdete előtt,
                     átcseréljen egy hirhetném úrnő, ki most, miután neve inségem által érdekült,
                     száműz, s visszavet a nyomorba, mely eredeti örököm?... De mi volt mind ez
                     aggály a kinzó időszakhoz, melyet Márk lakában szenvedék! Mi örömest adám
                     cserébe a fényt, izlést, bőséget a rongyokért, miken feküvém, a fertőzött lég-
                     s tisztátlan tárgyakért, mik körzének. A szabadság kezdé emelni lelkemet,
                     mintegy súlymentesült rugó. Igen, a szabadság e még bizonytalan kincs hite, úgy
                     kivevé lényemet a természetlen feszből; s oly vidám, könnyed, vigaszölelő
                     kedélyben engesztelé fel, hogy feledve multam félelmét, s a jelen rejtelmeit,
                     megbocsátva kinzóim vétkét, megifjadva reményeimben: Czili emlékével, az
                     egyetlen kedves gondolattal, mely, - miután gyermeki hit és érzelemtől
                     megfosztatám, multamból fenmaradt, elalvám. Ez álom enyhe édje, ifjító bűbája
                     sokszor jut eszembe, s eszmézetem tárgya. Oh mi kevés kell ahhoz, hogy boldoggá
                     legyen, ki nagyon boldogtalan... Vendégálmam azonban nem nyujthatá magát
                     sokáig. Az átelleni szalmatelepet, mit mécsoltásnál láték, nyüzsögni hallám.
                     Ezt fokozatos nyugtalanság, s végre egy, két, három, s több gyermek sivalkodása
                     követé.</p>
                  <p>- Szörnyen megijedék, s ingerült idegzetem tüstént elfogadá a lázasztó hatást.
                     Hogy a házban gyermekek vannak, nem volna különös, mert hiszen a dajka czim ezt
                     feltételezé. De mi történik itt? egy halom gyermek a szegletbe öntve, mint egy
                     putton burgonya; egymás gőzében s terhe alatt fülve, fúladozva, halálnak kitéve
                     őr s ügyelet nélkül, sötét, zárt szobában. Gyakran a tárgyat borzalma mellett
                     is, a forma vagy modor, melyben bennünket meglep, nevetségessé teszi. Igy
                     történheték vala esetemnél is. De én annyi szenvedés, az emberi érdek és jellem
                     oly fagylaló ismerete után, csak az ügy komoly oldalára gondolék. Ennyi
                     ártatlan, kiket titok nemzett, balitélet üld, társas érdek száműz, s bélyegzett
                     élet vár: kiknek betudhatlan vétke nem több, mint a tiltott öröm, mit lételük
                     oly édesen okozott; ily korán kezdik a szenvedést, s ily embertelenül. Vagy tán
                     ők a halál jeleltjei, s készakarva sanyartatnak az élet megszünteig, mely
                     szüleiknek szégyenére vagy terhére van? A sivalgás folyvást erősbödék; úgy hogy
                     fel akarék ugrani, világ és eszköz nélkűl segítendő a szenvedőkön, midőn a
                     vörös dajka, pépes lábassal hóna alatt, szürke faggyúgyertyával kezében, a
                     felnyitott ajtót mérgesen belöké. «Ordítsatok torkos malaczok»; mondá
                     fogcsikorítva, miközben dühhel közeledék a gyermek-halomhoz. A gyertyát s
                     lábasát asztalra téve, lerántá róluk a könnyü takarót; s a meztelen kisdedek
                     sipongva bontakoztak szét, mint midőn a kotlót leveszik megült fiairól. Akkor
                     kezdé fejeiket egyenként kikeresni, s szájokba egy sima csont lemezzel
                     mézkovász nemü pépet kent; mi a legnagyobb részt rögtön elhallgattatá. E közben
                     félmerev, kékülő testet talála, kit alkalmasint a többiek nyomtak meg; s azt
                     lábánál fogva kihúzá. Gyapott kötényével tiltul megdörgölé, hónalját tapintá,
                     ha meleg-e, s feje lágyát nézte, mozog-e még? Úgy látszék, e műtétel után
                     minden megindulás nélkül szándékozék letenni, mint halottat, midőn a kisded a
                     dörgölés melege között életre kezdett eszmélni, s keservesen sírt. Ennek
                     számára a húsos asztalon légylepte tejedényből húzott ki szennyes fehér
                     gyapot-dugacsot, melynek tölteléke, régi zsemlyemorzsák, mint a szivacs, tele
                     volt savanyodott tejjel. Ezt kapá a haldokló gyógyszerül és tápul, vagy
                     csend-dugóul inkább, mert szája úgy megtömeték, hogy helye nem lőn, hol sírjon.
                     Akkor a vörös dajka begöngyölé a kisded beteget egy darab ócska flanelbe, s a
                     káposzta közé külön szállásolá. Egész jelenetet remegve néztem, takarómat
                     fejemre vonva, s észrevehetlen szűk nyilaton lesve ki alula. Azonban a vörös
                     dajka jelét adá, miként nevelési rendszerét nem kivánja tőlem titkolni, sőt
                     akar minél előbb beleavatni, minthogy abban reám is bizonyos szakmány
                     számíttaték. Ugyanis, midőn kisdedeivel készen lőn, s gyertyát és lábast
                     magához vett, felém irányzá kimeneti útját, s számba dugva a kovász-osztó
                     csontot: «Alszol, ingyenkosztos? - kérdé ingerkedő gúnynyal, - csak nyujtózd ki
                     magad, lesz még benne módod virrasztgatni a rívó malaczokat»; s azzal, mint ki
                     dolgát jól végzé, dér-durral eltávozék, becsapva az ajtót, hogy az ablakok
                     rezegtek bele. E jelenet ugyan rendkívül izgatott, s megháborítá a nyugalmat,
                     melyet lelkemben, előbbi gondolatim rendezni kezdtenek: de mégis minden ár,
                     minden csere jutányosnak tetszék előttem a mult borzalmakért; s miután a számba
                     kent émelygős kovászt kiköpködém: csendesen elaludtam. Reggel megjelent a vörös
                     dajka, s léhlje erős pálinkaszaggal tölté be a szobát. Parancsára hirtelen fel
                     kelle öltöznöm, s a szeglet-telepből kézlábnál fogva kihuzott kisdedeket
                     egyenkint a lyukas székbe raknom. E műtét után langyos vízzel megtölte egy
                     mosogató-kádat, melynek széleire itt-ott halpikkelyek, zöldség-indák voltak
                     száradva, s aprómarha tollak, jeléül, hogy a konyhai tisztogatás, s ebédhezi
                     készület ugyanazon edényben szokott véghez menni. E fürdőben aztán kirázta a
                     gyermekeket, mint a mosott ruhát, s visszarakta ismét sivalkodásaik közt a
                     járszékbe; hol, miután a lucsok félig-meddig leszáradt, ócska és egy hétig
                     viselt ingeket kaptak. Most be kelle hoznom egy lábast, mely a tűzhelyen
                     rotyogott, s szappan- és vízvegyü tejben főtt, barna tésztapépet tartalmaza. A
                     vörös dajka kitölté a pépet ugyanazon deszkára, melyen a vágott hús, s szőrös
                     félczomb valának: aztán szétterítvén, miután némileg meghült, felszólíta:
                     figyeljek az étetési módra, hogy most megtanuljam, mert holnaptól kezdve
                     szakmányom leend. Ekkor keskeny fakanállal sorban tömögeté őket, de oly gyorsan
                     és kiméletlenül, hogy a fuldoklással alig lőnek készen, mikorra a sor ismét
                     rájuk került. Etetés közben, a káposzta közt flanelba göngyölt betegre tekinte,
                     mintha az csak most jutna eszébe, s nekem parancsolva az etetés folytatását,
                     kihuzá a fonnyadt s savanyodott szagú zöldségek közül. A gyermek kék volt és
                     hideg. Merev szájából alig lehete kivenni a dugacsot. Szeme fennakadt, arcza
                     torzult az elfojtott sírás kifejezésével. A vörös dajka részvétlen tekinté
                     körül s forgatá kezében. «Ez ugyan megdicsőült, - mondá ördögi közönynyel; -
                     no, ha anyjának új titka születik, legalább nem kell kettőért fizetnie»; s ez
                     észrevétel kiséretében rosta alá borítá a temetésig, mint egy kopasztott ludat,
                     maga pedig a fent írt deszkán, a fent írt mozaik között, főznivalót kezdett
                     metélni azon káposztából, mely a halott végmelegét magába szítta. Még készen
                     sem lőn jóformán, midőn engem kiszidva, kimélő, lassu modoromért, kikapá
                     kezemből a kanalat, s még egyszer körül duggatva a kis reggelizőket, két lapos
                     kenderhevedert vőn elő, s mindenikbe két gyermeket függesztvén, hónaljánál
                     fogva, két kezében hurczolá őket a padlásra, mint valamely felfűzött halakat. E
                     felhordás is kötelességem lőn későbben; és ha kiméletből ölemben akarám őket
                     vinni, durván kényszeríte, hogy urfias tempókkal el ne kényeztessem őket,
                     kikből különben is favágó, vagy aprószeres lesz; kiket a szülék, ha járni s
                     beszélni tudnak már, az utczára szoktak kicsapni; s kiknek szükségök van a
                     verést, koplalást jókorán megszokni. A padláson egész nap én őrzém őket, hogy a
                     házban láb alatt ne legyenek; s ez volt a kisdedóvás szokott napirendje,
                     melynek gyakorlatánál, multam emlékei mellett, gazdag tárgyam s alkalmam vala
                     elmélni a felett, mily borzasztóvá fajulhat az ember, ha magának szükségeket
                     képzel, s az érdek ösztönét a szív és értelem korláti alul felzablátlanítja;
                     fegy- és rendőri ügyelettől pedig félnie nem kell... A halott még akkor
                     délután, Márk úr bizonyítványa mellett, ócska deszkák közé szegezve
                     eltemetteték; s a nevelési rendszer szabott modorában maradt, azon
                     különbséggel, hogy a kínzottak száma, a megölttel, pár napra kevesült, mikorra
                     helyébe kettő véteték fel. Néhány nappal az esemény után bérkocsi állt meg a
                     kapu előtt, s zörgettek. A vörös dajka rebbenve futott az utcza-szobába, s néze
                     a kisded tükörbe, mely az ablak világában oly helyzettel függött, miszerint az
                     érkezőt megmutatá, a nélkül, hogy a kémlő látható lenne. A kocsi zárva maradt;
                     a bérkocsis zörgetett; a vörös dajka nem nyita ajtót. A robaj ujra és ujra
                     ismételteték, s folyvást erősbödött, most az ajtón, majd az ablakon; úgy
                     látszik, a vendég okvetlenül be akar jönni. Végre a dajka kinyitá két ujjnyira
                     a redőny alsó szárnyát, s «ki az»? kikiáltá mérgesen az utczára.
                     «Irgalom-intézet» felelé egy nőhang a kocsiból, s én meggyőződtem, hogy a
                     látogató anyák kulcsszava volt ez, mely épen úgy illék e kinodához, mint sok
                     törvényház homlokára az igazság képe. A dajka zavarba jött. «Melyik lehet ily
                     rendetlen időben?» kérdé botránkozva, mert látogatások csak est-alkonyon
                     fogadtatának el, s előre jelentve. Azonban az erőszakos zörejből meg lévén
                     győződve, hogy a látogató siker nélkül nem távozandik; kezdé hirtelen a padlás
                     lakóit tiszta köntöskékbe rángatni, s kezeikbe egy-egy darab piskótát adni,
                     hogy az állati szenny és mód el ne árultassék, mert nem tudá, melyik kosztos
                     anyja akarja meglepni. Midőn a kisdedek tisztán, jó légű szobába, puha
                     szőnyegre, szabad, mozgalmas helyzetbe tétettek, a dajka és szolgáló ünnepi
                     köntösben ügyelőkül közéjük ültenek: a jövevény bebocsáttaték. Ifju, ékes nő
                     lépett be, mélyen fátyolozva. Csipkéi, kisded finom keze, s hímzett batiszt
                     zsebkendője jelelék, hogy bár öltönye rejtező és egyszerű, a műveltebb
                     osztályhoz tartozik. Szó és üdvözlet nélkül gyorsan rohant az ismerős szobába;
                     arczfátylát fölveté, s a piskótázó kisdedek között kereste gyermekét. Rebegése
                     folyvást izgottabb lőn; s midőn nem találá, gyönyörü szemébe köny szökék, mely
                     fenn látszék akadni, mintha a szorító fájdalom nem hagyná kiesni. Homlokához
                     kapott, mint én szoktam Márk úrnál, midőn az őrültséget érzém, s vonagló ujja
                     közt szétrepedtek a kendő csipkéi. «Szent Isten, hát csakugyan igaz, mit Márk,
                     a hálátlan, oly későn tudatott, hogy a gyermekem oda van!... önök gyilkosok,
                     embertelen hiéna!» kiálta a dajkához, alig eszmélve, mit beszél, s egy székbe
                     rogyott. A vörös dajka, kit rettegni véltem, fellobbant az anyai megtámadás
                     miatt. Mit?... én gyilkos?... kérdé ingerülten. Nem elég, hogy az ily jó
                     madarak porontyaival vesződöm; nyifogásaikat hallgatom; piszkaikat tűröm;
                     miattok álmatlankodom; nappal ápolom, éjen virrasztom, csemegézem, mulattatom
                     őket, szóval, bolondja vagyok potom hópénzért: hanem még hozzá szitkot,
                     megtámadást, gyilkolási vádat vállaljak?... hohó menyecske vagy leányasszony,
                     vagy asszonyleány, fedő alá a pattogó kásával. Nem vagyok én úristen, hogy
                     esztendőket adjak egy kölöncznek, ha nem életre való. Ki tudja, hol szedte fel
                     maga? s minő romlott vért, betegséget hozott világra, a mi megölte? Nézze meg
                     ezt a többit, mily egészséges, mint a makk! egy nagyságos asszony
                     gyermekszobája sem tisztább, mint enyém, a magáé is csak ott evett-ivott; mit
                     tehetek én róla, hogy rohadni való volt. Azért minden perelést kereken kikérek:
                     én becsületes asszony vagyok, három férjet hűségesen kiszolgáltam: még eddig
                     mindennek eleget tudtam tenni; tessék, nézze meg dicsérő leveleimet! vénségemre
                     magamat gyalázni senki malaczáért nem engedem; s bizonyos személyektől szitkot,
                     mocskot épen fel nem veszek; s a végszókat oly vonatkozó, oly átszegő gúnynyal
                     ejté ki, hogy a szerencsétlen hölgy földig pirult. De van a szégyennek bizonyos
                     foka, melyen túl hatását veszti, midőn az méltánytalanságig, érdemen alul
                     aljasul, vagy oly kútfőből ered, melynek erkölcsi igénye arra nincs. Igy
                     történt a hölgygyel is. «Nem így beszélt ön, semmirevaló! midőn haszonleső
                     vágy, hizelgés, igéretek mellett szerencsétlen gyermekemet magához könyörgé, -
                     mondá a dajkának harag és önérzet kelő erejével, mely az anyai fájdalmat néhány
                     perczre legyőzé. - Ön orbűntársa orvos Márk, titkos kémei által, kétségbeejtő
                     helyzetemet megtudá, mielőtt tévedésem gyümölcse megérett volna. Mily
                     kikeresett megközelítés, kimélő ajánlat, járkelő izgatás, mennyi sürgés,
                     biztatás, remény, titokeskü által törekvék megnyerni bizalmamat, hogy
                     gyermekemet adjam titkos nevelés alá; míg a növő félelem, balitélet s
                     családviszony által kényszerült anyát, sikerült ujabb könnyelműségre csábítni.
                     Midőn megcsalt, kezdé kimutatni foga fehérét. Az alkubért fokonkint nevelé;
                     szakadatlan zsarolásokkal terhelt; nyugalmam, becsületem körmei közt tartá; s
                     áldozataimért gyermekem megölte; mit ismét csak azért ada tudtomra, hogy a
                     temetési költségekre ne kelljen soká várnia, miket oly magasan számolt, hogy
                     egy apátúrt el lehetne belőle temetni. Igen, igen! erkölcstelen pénznadály, ne
                     ingerülj reám oly mogorva gúnynyal, gőgödet megvetem. Bűnömben is fenségesebb
                     vagyok, mint te, az erény színlett palástjában. Házad irgalom-intézet czimmel
                     nevezed, pedig uzsorás kínműhely; vállalatod titokban űzöd, de nem azért, hogy
                     a botor közvélemény fogaitól megvédd az üldött tévedőt: hanem hogy tanutlanul
                     szedhess erőszakolt díjakat bérbeadott kínokért. Bűnödben nem remegsz, mert az
                     áldozat, kit titka elnémít, panaszra nem megyen: s a hatóság őrszeme megvakult
                     vagy alszik. Téged boldoggá tesz a státus hibája; pénzt és becsületet aratsz
                     ördögi vétekért, erény és jótét czimében érdemülsz, míg hóhért érdemlenél; de
                     azért folt maradsz az emberiség testén; vadállatja a művelt korszaknak, s
                     vádjele a közhatalomnak; átok bélyegzett éltedre!» A nemes hölgy idegei
                     reszkettek; alig tudá végezni szavait, miket alázó fájdalma a sziv fenekéről
                     hozott fel. A vörös dajka sokkal durvább mű vala, mintsem e fenkölt fogalmakat
                     érthetné. Dühét csak az nevelte, hogy védtelen hölgy, kinek titkát, becsületét
                     zálogban birja, s kitől kamatban örök türelmet, kötelezettséget, bókot
                     igénylett, miként mer szólani fenyítő vádhangon. «Ugyan úgy-e, eltévedt
                     juhocska, még marakodni is tud?» viszonzá bőszülten, kezét csipejére téve.
                     Ismerem az ilyen esendő macskákat. Szem előtt szunyókál, hátmegé megnyalja a
                     tejfelt, s ha bántják érte, karmol. Nem oda Buda! Belém ne harapjon, mert ott
                     törik a foga. Soha bizony; még neki áll feljebb, holott eklésiát kéne követnie.
                     Köszönje meg, hogy gyalázata föld alá van dugva, s nem féltheti bűnbánattól
                     kontyát. Vagy tán, azon jófélék közé tartozik, kik a gyermekeket nyugpénzért
                     szülik, s abból élnek? No hál’ Istennek, egy jámbor elefánt megszabadult a
                     bánatpénztől. Mit bolondít engem tettetett mérgével? tudnak is az ilyen
                     személyek gyermeket szánni. Aztán mit siratja? lehet bíz még elég; ha pesti
                     házat oly könnyü volna szerezni, mint porontyot, tudom, nem hányná fel a
                     dajkabért, miért foga annyira fáj. Nem fél, hogy a szomszédokért futok, csúffá
                     teszem, kitrombitálom ártatlan krónikáját? Vagy abban bízik: nem tudom kicsoda?
                     de tudja Márk, s neki tennie kell, mit parancsolok, különben olyanokat sütök ki
                     ellene, hogy börtönben rohad. Meg akárki maga; itt gyermeket tartott titokban,
                     s tudjuk, ily esetben hányat ütött az óra. Szégyenelje magát, üljön otthon, s
                     bujjék a sutba, hogy ne lássa ember, s ne rágalmazza az istenfélő asszonyt; se
                     azt ne gondolja, hogy ily sehonnai anyákért bajoskodom az ártatlanokkal, kiket
                     szánok, szeretek, ápolok; úgy-e szegény kis árváim? s e közben nyájasan hajolt
                     a czirógatott gyermekek közé, kik nyugalomban s mohón nyelték a ritkán élvezett
                     csemegét. A vörös dajka éles, kiható szavára, a bérkocsis, több
                     utczátjövő-menőkkel az ablakra gyűlt, s a redőny közein kapzsi kárörömmel
                     élvezé a botrányt; míg benn a gúnyos szolgáló arczátlanul röhöge a bántott
                     hölgy szemébe. A bánat szépe, néma szégyennel tűrte e nemtelen rohamot; úgy
                     látszék, fájdalma nagyobb, mint minőhöz kitörő szavakat adhat a gondolat.
                     Önbecs, szemérem, anyai veszteség; nőjellem, hírnév, s a szív hű szerelme,
                     minden gyanusítva, lábbal tapodva egy durva, dobzódó s buta asszony által,
                     kinek erényhez fogalma, kegyelethez szive, kimélethez akarata nincs; ki az
                     érdek és önzés farizeája, egy képmutató szövetség tagja, ki bűntársát is kész
                     ingerült állapotában bosszu- vagy veszélyből eladni, elárulni; ki az emberi
                     érzelmek világában senki és semmi, s ki a társas balságok rovására mégis
                     érdemet, dijat, becsülést bitorol. Nagyon tudám méltánylani a gyalázott hölgy
                     néma fájdalmát. Ő, a jobb társaság gyengéd virága, fonnyasztva, elérlelve a
                     benső féregtől, melynek neve rejtett szégyen. Lelke szűz, akarata nemes,
                     erkölcsi fogalmai tiszták, érzelme fenkölt, kedélye gazdag: s mégis egyetlen
                     tévedésnek áldozatul kell buknia. Egy tévedésnek, melyben aljas indok, bélyegző
                     vonás nem rejlik, mely a természet szavára, az első szívláng édes ingeréből,
                     idegen jogok sérelme, s vétkezés nélkül, önfeledésből született; egy
                     tévedésért, melynek ösztönét, az örökerő, a nagy teremtettségbe kiirthatatlanul
                     bealkotá; melyet minden létező lények fajai közt csak az ember kárhoztat; s
                     mely csak akkor lőn bűnné, ha tisztátlan indokból ered, vagy mások jogait sérté
                     meg. E romlatlan hölgy, egyetlen önfeledt lépteért alárendelve az illem,
                     társfogalmak, szentesült közvélemény, s hason emberi intézmények szigorának:
                     kénytelen lőn őszinteségéből kivetkezni, rejtezővé, képmutatóvá lenni, a
                     társaságot megcsalni; nem is említve mélyebb sülyedések és vétkek ingerét,
                     melybe gyengébb vagy rossz lelkek hason esetben vetemülhetnek. Ő rejtve,
                     titokban sírt az emlék miatt, mit a természet örömforrásul teremtett;
                     szégyennel, álarczozva élvezé az érzelmek leghatalmasbikát, az anyai szerelmet;
                     lelenczházak és magányeszközök hiányában kénytelen volt gyermekét béres
                     kezeknek, pénzen vett sorsnak átadni, mert a status és társasélet
                     praedestinálta ugyan gyalázatát, de óv- és védszerekről nem gondoskodék. És
                     most megfosztva az Istenkegy legkedvesb ajándokától, elsőszülöttjétől: az anyai
                     veszteség súlyán kívül, vádat, szemrehányást, szégyent és félelmet kell
                     viselnie a nyers, szívtelen tömeg előtt, mely fensőbb osztályok balesetén
                     örvend és ingerül, mely bután, egybevetés nélkül itél, s gyalázatát utczai
                     krónikává teendi. Uram, én is kissé ismerem az úgynevezett társaság
                     katekizmusát, de könyvek, s itt-ott feltünt jelenetek után úgy látom, hogy a
                     férfinem nem oly viszonyban áll a nők- s anyákéhoz, minőt a természet, józan
                     ész, és lovagiság rendel.</p>
                  <p>E szavaknál nemes ingerültség fokozá az árva halász hangját. Az ismeretlen
                     helyeslőleg inte fejével. «Az emberiség mindenben fanatizmusig megy, az
                     uralkodó eszméktől le a szabó ollójáig; - megjegyzé komolyan; - s annyi akadály
                     és ellentörekvés közt, hosszú századok kellenek, míg némi terjedtséget nyernek
                     tisztúltabb fogalmak... Kérem folytassa ön; történetét halaszthatlanúl tudnom
                     kell; pedig még az éjen Debreczenbe vissza akarok lovagolni.»</p>
                  <p>- Az elhagyott anya könyűi megeredtek, s átáztaták a tépett kendő finom
                     rongyait. Távoztával, a vörös dajka kiszedé a gyermekcsék markából a
                     piskótamaradványokat, köntöseiket lerángatá; s a hevederben ismét a padlásra
                     kelle őket hordanom. Napirendem szerint őrködém közöttök; s némi enyhet ada
                     lelkemnek az elhagyott teremtményeknek kedvezni. A padlás nyilata azon szoba
                     mennyezetén volt vágva, melyben a vörös dajka nyaralni szokott. Innen esett le
                     elődöm, ki engem most, ön szavai szerint, a sírban képvisel. A nyílat lépcsője
                     rendesen elvéteték, hogy a kosztosoktól le ne szökhessem; s gyakran a
                     lebocsátva tartott ajtón át hallgatám, mi történik a dajka szobájában. Meg nem
                     foghatom, oly ravasz kigyóknak miként kerülé el figyelmét, hogy a szó
                     felhallhatik? vagy tán nem tarták méltónak egy tizenegy évű rab előtt óvakodni?
                     Egy délután Márk úr kancsi szolgálója jött, vezetve egy terhes pórleányt; s
                     épen úgy vőn ülést, hogy a padlásajtó kulcslyukán képét láthatám. A hajdani
                     undor és iszony, mit mindenesetre kedvezőbb jelen helyzetemben, s a szökés
                     folytonos reménye mellett rég nem érzék, megujult. Láttam a rejtelmes arcz
                     ismerős mosolyát, látám rögös száraz kezét, melylyel arczomat veregeté ama
                     feledhetlen szavai közben: milyen kövér: mint egy hízott berbécs. Remegve, hogy
                     értem, miattam jő: feszűlt figyelemmel hallgatózám. «Ezt a személyt a bátyám
                     küldi, adjon helyet neki, hogy megszűlhessen»; mondá a vörös dajkának. «Hogy a
                     pokolba ne? minden csavargót az udvarba csődít, még utoljára nyomába jönnek a
                     magazinnak»; felelé a dajka dér-durral. «Bátyám azt mondá, egy szó se legyen,
                     gazdag pecsenyét hoz e leány a világra»; viszonzá a kancsi. «No, úgy csak
                     megjárná»; válaszolt a dajka, s miután tetőtől-talpig végig nézte a terhes
                     hölgyet, a káposztás szobába zsúpot hozatott a gyermektelep átellenében, hol
                     velem s a kosztosokkal egy szobában, feküdni fogja anyaágyát. Az említett
                     párbeszéd német nyelven folyt, mit a pórleány nem érte. E közben kezdém
                     észrevenni, hogy a kancsi és dajka arczaik közt bizonyos hasonlat van, s
                     fogadni mertem volna, hogy ezek mindhárman rokoncsaládból születtek. Estve Márk
                     úr bejött, s kilencz koppantással bebocsáttaték. A nyaraló-szobában kezet
                     fogott a dajkával, pedig fehér gyémántos ujjai nem illettek a vörös cserepes
                     kézfejre. Leültek; s én mohón vágyódám a ház új titkára. Beszédöket zsidós
                     hangejtéssel tevék, miként e nemzet egymásközt gyakorlani szokta; de nem
                     annyira torzítva, hogy ne érthetném; nem úgy mint a házba lett iktatásomkor.
                     «Már mégis megunom a sokat, - kezdé a vörös dajka, ki zsémbes, kötözködő,
                     véralkatát, még ura, parancsnoka előtt sem vala képes mérsékleni. - Annyi bajt
                     tol naponként nyakamba, s én még sem osztozom díjban, jutalomban; mindig csak
                     jövővel biztat: majd ha úr lesz, majd ha nemes lesz.» Márk úr haraggal
                     hallgatá, de mosolygott; oh ismerem ezen judási ajkat, mely a düh agyarát oly
                     nyájasan álarczozá. «Béke, béke, Jefte; mondá foga közül, kissé ajkába harapva.
                     - Elődeink többet tűrtenek hajdan Egyiptomban, s még sem vesztek el a Messiás
                     megérkezte előtt. Hát nem tudod, hogy a zsidónak neve is csak tűrt nép? Jusson
                     eszedbe, miként apám lembergi rongyszedő volt, s sövény alatt halt meg. Vagy
                     feledéd, hogy te, mint testvére mosogatád a kórházakból vásárlott sebgenyes
                     rongyokat, míg eladhatókká lőnek? s most elégületlen vagy a sorssal, melyet
                     egykor Jákob párnáján sem mertél volna álmodni? Mit tettem én? mire vittem
                     eddig? Két országban közvéleményt, becsülést, kitüntetést nyertem, sőt
                     jutalmazó rendjelt kaptam; tetteim nyomába sehol egy hatalom, vagy hatósági
                     vizsla nem szagolt; kihoztalak ide a szolgasághonából, ide Magyarországra, hol
                     vétkezni legbátrabban lehet; hol a jövevény becsesb a honfinál; hol nem kérdik,
                     nem vizsgálják: ki vagy? mit űzesz? és miként? hanem hiszik vakon, s áhítattal,
                     mit mondasz, s hírrel, dicsőséggel fizetnek, kiket megcsalsz. Két országból
                     eljövék felfedezés nélkül; a magyar Kánaánt is itt hagyjuk fogunk vesztesége
                     nélkül. Csak türelem, Jefte; sehol sem oly könnyű meggazdagodni, nemessé lenni,
                     mint a magyarok közt. Nem mindíg mondom-e, hogy értékem tetemesen növekszik?
                     Hirem tiszta, mint Mózesé; kevés várakozás: s ha húszezer pengőmet megkaptam
                     ama bizonyos úrtól, erőszakolni fogom, hogy nemessé létemet eszközölje,
                     különben halálos titkát törvénykézre adom. Ha nemesekké lettünk s nevet
                     változtatánk: több előnynyel cserélünk hazát, vagy telepedünk meg, s hagyjuk
                     félbe üzleteinket, míg nyakunk nem törik. Vagyon és kiváltság birtokában le
                     fogjuk nézni a fajt, mely hagyott vallásunkban gyűlölt, szegénységünkben gőgjét
                     érezteté, s apáinkat garasos alkui közben felrugdosta. Hah! mi dicső az, fényes
                     hintóból rugatni szemébe a sarat gyalog kereszténynek, ki a zsidót, ha szegény,
                     leköpi; ha pedig gazdag, vak eszközül adja magát neki. Mi dicső lesz méltóságos
                     adósim asztalánál fitymálni a kölcsönből főtt franczia étkeket; túlhaladni
                     olcsó salonjaikat; gazdagabban aranyoztatni czimerem; gúnyt űzni alig fedhető
                     szükségeikből; s kinevetni, ha miattam buknak. Vagy ha nem tetszik e kilátás:
                     visszaküldlek Lembergbe a genymosó dézsához». Miért hát ez örök titkolózás? nem
                     tudok semmit, nem ismerek senkit, csak engedelmeskedem. Ki az a nagy úr? ki ez
                     a gyermekőr? miért kap ön húszezer pengőt? esék mohón szavába a vörös dajka.
                     «Az nem tartozik rád», viszonzá Márk úr egyszerűn. Miért? - kérdezé a dajka.
                     «Mert a nő esze kurtább mint a haja, pedig Izrael leányi kopaszok»... Minő
                     bánás, mint egy szolgálóval; - békétlenkedék a vörös; - én magázom, pedig
                     vénebb vagyok: ön te-nek hí, szid és lenéz, pedig javára munkálok; fukarsága,
                     kétkedése kiállhatlan; modora kinzó és mogorva; én a kosztos malaczokkal sem
                     bánok kegyetlenebbül... «Bánt-e valaha zsidó gyöngédebben kegyébe vett
                     koldus-rokonokkal, mint én veled? Te vak vagy, néma és siket; s ezért eszel,
                     iszol, s védelem alatt állsz; hallgass, parancsolom»; viszonzá Márk úr halkan,
                     mosolyogva, mintha nyujtott ajándékot akarna kedvessé tenni, pedig az epe
                     lázadt fel ereiben. Beszédökben itt szünet következék; úgy látszott, a vörös
                     dajka mérge, haragja, czivódó ösztöne remeg és enged Márk úr hatalmának; s
                     engem elfogott a csodálat, miként tud oly durva bánás és közös titkok mellett,
                     ily vakmerész jellemre annyi hatást gyakorlani; bár másfelől az idézett
                     szavakból meg kelle győződnöm, miszerint e gőgkor kezében minden, ki hozzá
                     közelít, vak eszköz, s a vörös sincs a félő rejtelmekbe annyira avatva, hogy
                     veszélyes legyen. Fő érdek azonban, mely gyanúmat megragadá, a húszezer pengő
                     iránt kifejezett igény s remény vala, melyet a Márk ajtó-ablakán meglepett
                     idegen szavával oly csodás összefüggésben láttam lenni.</p>
                  <p>- Igaza van önnek, - közbeszólt az ismeretlen; - semmi kétségem. Azon diplomata
                     szörny, kinek, ön történetében, kezeire ismerék, kevéssel azután vőn kölcsön
                     húszezer pengőt, a nélkül, hogy én, ki ügyeit nyomoztam, e pénz hova létéről
                     valamit tudhaték. Ez öszlet csalhatlanúl Márk zsákmánya lőn, kit ama fő bűntárs
                     épen jelenleg törekszik megnemesíteni; s ki azt orvosi érdemeinél fogva,
                     emberbaráti irgalmas híre, és hirhedt jótéteményi következtében, a közvélemény
                     szerint oly nagyon megérdemli. De kinek czímerébe, önsegélyével, hóhérral
                     tetetek ötágú koronát.</p>
                  <p>- A vörös dajka, - folytatá Ödön, - néhány percz mulva, mintegy bánva
                     rabszolgai lázadását, átadó alázattal kezdé meg a szakadt beszédet. «Én hát
                     megnyugszom parancsolataiban, mert ez mind hasznot hajt, vagy legalább hitünk
                     lenézőinek kárt okoz. Hát ezért a várandó leányért ki fizet?» «Senki», felelé
                     Márk úr röviden. «Ez még sem fér fejembe, - viszonzá a vörös, - hát csakugyan
                     irgalom-intézetté alakítjuk a haszonhajtó udvart...» «Ha érte nem fizet, fizet
                     gyermekeért» vigasztalá Márk úr. «Egy magtalan főrangú hölgynek örökösre van
                     szüksége, hogy férje jószágában magát biztositsa. Mert látod Jefte, itt az a
                     törvény, hogy ha a férj magzat nélkül meghal: birtokaiból kivetik özvegyét a
                     mellékági ős ivadékok. Egy feltétele van ugyan a czikknek, mely azt azon esetre
                     szorítja, ha a javak többek, mint a mennyinek jövedelme az özvegy férje
                     sorsához mért tartására elég. De ez csak tévesztő ösvény s tolvaj-rés, melyen
                     az érdek bebúvik s az igazság kibúvhatik. A nő, ki egész ifjúságát, egy
                     beteges, kiélt, korán aszott férj mellett kórápolattal kolostori magányban
                     hervasztá el, ki nyugtalankodék, szűkölt, nélkülözött, hogy férje nőtlenkori
                     kicsapongó adósságait letisztázza; ki a szenny- és rongylepte ősi telket tiszta
                     ifjú színbe öltözteté; a torkos csavargókat kiszoktatá, elidegeníté; nyomort,
                     pusztulást száműzött, megszüntetett; az agár- és lakoma-fészekből barátságos
                     családhajlékot alakíta; az inség helyén rendes bőséget, ízlést idézett elő;
                     szóval férjének istápja, őre, jótevője volt; ezen nő, mondom, ha megözvegyült,
                     a nemesi javakból, mint elhasznált butor kivettetik, mint az agg vadászeb
                     tartást kap, s a nőerény, hitvesi hűség és szorgalom érdembéreül, fillérekből
                     tengeti évült napjait; míg a családnév dicső örökösi éhszükségükkel felfalják
                     gondja, fáradalma eredményeit; kiknek minden érdeme abból áll, hogy
                     harmad-negyedíziglen fel tudják vinni apjaik származását, kiknek nevét igen, de
                     vérét nem mindig öröklik. Persze ily törvény irányában, míg az erényes, bigott,
                     család-kegyeletben főtt szívü asszonyok áldozatul esnek: korhoz képzett, eszes,
                     vállalkozó nők, csellel segítnek magokon s eleve gondoskodnak róla, hogy a
                     gyékényt ki ne ránthassák alóluk. Épen ilyen eszes azon úrnő, kinek számára a
                     terhes pórleányt ide szállítám. Őt magtalanná alkotá a természet. Most második
                     dús férjet bír. S azt hiszed, elég ostoba volt az első férj birtokaiból magát a
                     törvény körmeivel kikapartatni, midőn özvegygyé leendett? Oh nem? A természet
                     neki nem adott örököst: ő vatta és aczél-rugókból készíté azt. Vékony lemezen
                     kezdve, apródonként nevelte álterhét, mint azt a természetes fejlődés kívánta.
                     Fokról-fokra érlelé a nagyreménységű rongyokat s az időnek teljességében
                     elszűlte azt, azaz gondoskodék idegen porontyról, kit a megcsalt férjnek és
                     családnak mint örömjelt, a kihaló ág megváltó szülöttét bemutasson. Ez, az ő
                     körében s életmodora mellett könnyen ment. Tavaszon kezdeték meg az ármány.
                     Nyarát falun, férjétől távol tölté el, hol az ügyes párisi gép titkait leskődő
                     szemek s véletlen alkalom nem árulhatá el. Késő őszön térve városba,
                     betegeskedés színe alatt elszigetelten élt lakosztályában s midőn kellett, én
                     gondoskodám magzatról, kit öltönyöm alá pakolva, magam vittem a házhoz a szülés
                     éjjelén, hol a kancsi Eszter nővérem vivé a bába álszerepét. Ez a
                     gyermek-fuvarozás meglehetős sikerrel ütött ki, mert a párisi gép keresztelője
                     után egy évre, megdicsőült a köszvényette férj s a váltott örökös birtokaiban
                     gyámnőül maradván, az eszes, merész anya: keresztapai dijamul kétezer arany
                     ütötte markomat. S minthogy az efféle ipar nyereségesb őseink
                     zsib-kereskedéseinél, jónak láttam különnemű üzleteim biztosabb gyakorlatára, e
                     megvásárlott telken műgyárt állítani, melynek sáfárnőjévé kihoztalak
                     Lembergből.» A vörös dajka kapzsi fülekkel nyelte e jellemző bűnrajzot s úgy
                     látszott, mind a mellett, hogy unokaöcscsét ismeri, meglepte e sajátnemű
                     polgári vétek. S ezen úrnőnek ismét váltott gyermek kell? kérdezé kiváncsian
                     Márk urat. Igen, - felelt, az orvos - most harmadik. A gyász kiteltével ujólag
                     férjhez ment s mint már szokásba vevé, pamutszülöttel biztosítá a második
                     gyámságot is. Kilencz hó előtt azonban a fiú, kit akkor egy pálinka-árusnőtől
                     szereztem alá, beteges lőn, férjének pedig gazdag örökösödéshez volt kilátása,
                     minek útját már meg is nyitottam; s az úrhölgy jónak látta egy második párisi
                     gépben pótló biztosítást nevelni; mi az idő folytában szépen ki is nőtte magát,
                     úgy, hogy ezen pórleány gyümölcsével néhány nap alatt beválthatom kétezer
                     aranyért, mire ugyan várnom kell, mert a birt vagyon hátán meglehetősen
                     kimentek, de szerződésem szorosb kapcsolatban tartja őt, mint a velenczei
                     kalmárt amaz egy font húsos kötlevél. A vörös dajka pupját a széknek veté s
                     ámulva hallgatá unokaöcscsét. A gyermekkínzásban s titkos vagy aljnép közt
                     forgatott bűnökben ő is mesternő volt; de úgy látszék, ama magas tanban
                     járatlan vala, miként kell nagyokat, nagy érdekek tömkelegébe szőni, megcsalni
                     s rajtok uralkodni. De hát ki azon úrnő, ki ezen pórleány kölönczeért annyi
                     kincset kivet? kérdé hüledezve. «Azon főúr neje, kitől 20,000 pengő forintot
                     kapok», felelé Márk úr. Hát megcsalja azt, kinek oly tetemes összeget
                     köszönhet? viszonzá a dajka. «Természetesen, - válaszolá Márk, - ő érte
                     megcsaltam egy nőt, egy más nőért megcsalom őt. A kör megvan s ott állok,
                     honnan kiindultam, csakhogy hetvenezerrel gazdagabban. A világ így akarja az
                     előmenetelt. Ha csodatevő volnék s halottakat támasztva megközelítném cserélt
                     hitünk Krisztusát, még sem mehetnék semmire becsületes úton. Ma nem kell
                     szorgalom, képzettség, lángész, független jellem. Az ily bohócz fárad és koplal
                     s ha nyomorban gebed, kinevetik. Alázat, furfang, nyegleség az, mi pénzhez
                     vezet s a pénz mindenhez. Sohsem volt igazabb, mint századunkban, hogy ki
                     parancsolni akar, engedelmeskednie kell; vagy mai szótár szerint: érdek
                     érdekért, azaz: kéz kezet mos. Kit haszna maszlagával kábává tömjénezünk,
                     előviszi érdekeinket; mert most jellem és ész kappantermészetű, meg kell
                     részegíteni s elfogadja az idegen csirkéket.» Nem fél-e, hogy az úrnő
                     megbánandja tettét s felfedi a titkot? aggodék a dajka. «Az nem lehet, biztatá
                     mosolyogva Márk úr. Férje éltében kiüzetnék a paradicsomból; így pedig halála
                     után e poronty czíme alatt bitorland ötannyi évjövedelmet. Itt érdek a bilincs
                     s annak lakatja erősebb, mintsem az erkölcs halvány keze feltörhetné azt. Aztán
                     azon osztálybeliekkel nem oly magyarán köttetik az alku, hogy világos
                     kifejezésekre kerüljön a sor. Sem tettem körül tanut lábalni nem engedek, ki
                     részére valljon, épen mint te sem bizonyíthatnál ellenem semmit a nélkül, hogy
                     magadat is kínpadra ne juttasd. Kit egy héber életbölcs megfog, nem menekülhet
                     az.» Hát ha ez a pórleány feljelentené, hogy gyermekét elvette s ha nem tudná
                     is bizonyítani mi czélra? de gyanut gerjesztene? kérdezé a bűntanuló dajka.
                     «Akkor bemutatnánk egyet porontya helyett kosztosaink közül s a hírlapok és
                     közvélemény magasztaló szavát vonnám fejemre, mivel egy szegény elcsábitott
                     leány gyermekét titokban, minden önzés s hirhedési igény nélkül, kisdedóvó
                     magánintézetembe felvettem. A leányt pedig hóhér bárdjára kerítném alattomban,
                     mert első csecsemőjét megölte s hogy meg ne ölettessék, én adék bizonyítványt,
                     miszerint gyermeke halva születék. Ha árulóvá lesz, bakó várja; holott így
                     bajától menekszik s harmincz forintot kap. És a pallos reménye nem tréfa. Őt
                     félelem tartja hurkomon s ez a pórosztálynál oly hatalmas eszköz, mint
                     nagyoknál az érdek.» S ki hát mégis azon úrnő? kiváncsiskodék a dajka. «Az nem
                     tartozik reád!» viszonzá Márk úr foga közül s a dajka arcza mérgében megtelt
                     vérrel s rezes bibircsói kipipacsodtak; én pedig irtózva e szörnyetegek
                     jellemrajzát tovább hallgatni, reszkető lélekkel visszavonultam.</p>
                  <p>- És a pórleány terhével számított merény csakugyan végrehajtatott? kérdé az
                     árva halászt az ismeretlen, kit az esemény meglepő fordulata hatályosan látszék
                     izgatni.</p>
                  <p>- Igen, felelé Ödön. A leány néhány nap mulva ép, erős fiat szült a káposztás
                     szobában, kit Márk úr, még akkor éjen, kocsijában elvitt.</p>
                  <p>- Minő szövemény! minő ágazatok bűn- és merényben; s mindez aljas anyagi
                     érdekért... S minő csodásak gyakran a sejtelmek, mondá az ismeretlen. Mikor a
                     főispánné tíz év előtt anyaágyból kijött, oly teljes, virágzó színben találtam
                     őt, hogy gyanum kerekedék; talán nem is szült? De persze elröppent e futó
                     gondolat, kinek jutna hitébe ily merény komoly üzlete? Most minden világos;
                     úgy-e szeptember 14-ikén történt a csecsemőrablás?</p>
                  <p>- Igen, - válaszolá az árva halász, - egy hóval az irgalomintézetbe lett
                     jutásom után.</p>
                  <p>- Így csalhatlan, - közbevág az ismeretlen, - a főúrnő épen akkor szülé második
                     fiát, kit öt év előtt elvesztett. Márk úr azelőtt házi orvosa volt az uraságnak
                     s három éven át alkalma volt a különben is rossz hajlamú családra befolyást
                     szerezni, hitet, feltétlen bizalmat nyerni, mely a titkos szövetkezet merényéig
                     növekedék. És az első szülött, a pamut és párisi gépből teremtett örökös, a
                     pálinka-árusnő becserélt szülötte, az ön kinzójának, az esztergánál meglepett
                     ismeretlennek fiává s a gőgös őscsalád diszére csempészett magzat nem más, mint
                     ama szép ifjú, kit ön a mai halászatnál ideglázig meglepett, ki önt harmadnap
                     mulva látni akarja, de kitől önt megszabadítjuk az isten és én.</p>
                  
               </div>
            <div type="chapter">
               <head>XVII.</head>
               <head>(Észrevételek.)</head>
                  <p>Az idegen, ki e rövid ismeretség alatt is alkalmat nyujtott szilárd, nemes,
                     jótevő jellemét ismerni: éles ész-, tiszta érzettel birt s józan honszerelemtől
                     volt lelkesülve. Ez okból az árva halász esete felkölté s a hazai viszonyokra
                     ragadá meleg gondolatait. Fájt lelkének, hogy Márknak, ama idegen származású
                     érdekrabnak, sikerült nem csak a közvéleményt, s felületes tömeget megcsalni:
                     hanem annyi képzett, értelmes, tiszta jellemű honfiak felett egy főcsalád
                     alkalmazását, bizalmát, átadását megnyerni; főcsaládét, melynek szerkezetében a
                     férj érdeke gyakran ellentétbe jő a nőével és viszont, s melyben az ármány,
                     képmutatás, hűtlenség nagyobb és rejthetőbb tért talál, mint alantiabb
                     osztályok körül. A főbb rendüek nagy részénél folyvást azon balitélet él, hogy
                     a magyar szakköri ifjakban nincs annyi képesség, szorgalom, hajlékonyság,
                     menyit könnyű kezelés, gyors ügyvitel s fensőbb izlés igényel; hogy a magyar
                     egyének túlbizottak, s szakmájoktól függeni nem szeretnek; és ezért, kivéve az
                     ügyvédi alkalmazásokat, hol idegenekben válogatás nincs, gyéren vétetnek fel s
                     nem annyi díjjal, vagy nem oly örömest fizettetnek, mint a külföldiek. Pedig e
                     vélemény, e hit csalódás. Vérünk, fajunk, általában eszes, tanulékony s saját
                     szakmájában, ha alkalma van magát művelni, gazdagabb arányban képződik jelessé,
                     kitünővé, mint a német, cseh s a szomszéd keleti népfajok, mit eléggé igazol
                     azon magyar művészek, kézművesek s iparűzők száma, kik nyugot művelt
                     országaiban név-, méltánylat, sikernek örvendnek. Szorgalom s kitartás
                     tekintetében ha oly kedvező vetélyben nem állanak, ennek főbb oka kétségkívül
                     nevelési hanyagság, szoktatás és térhiány rendszerében rejlik, de sikernyujtó
                     ösztön, alkalom s méltánylat bizonyosan kifejtené, megszilárdítná nálok a
                     munkássági türelem azon fokát, melyre e tehetséges vér képes s mely tőle annyi
                     igénynyel várható. Mi pedig a hajlékonyságot illeti, igaz, hogy nem lehete a
                     magyart eredeti tipuszából kivetkeztetni, miszerint oly előző alázat-kaczér bók
                     s hízelékeny modorral tudná vagy akarná főnökeit, felsőbbjeit körülkisérteni,
                     mint minőre kiválólag a németek képesek, de egyenes, nyílt, önálló viseletük
                     megett nem is rejlik amaz éles, elszánt önszeretet s bírvágy, melylyel más
                     fajok a magyart aránylag túlhaladják; s tapasztalt tény, miszerint hazánkban
                     alkalmazást nyert tíz idegen közül kilencz meggazdagszik, míg ugyanannyi magyar
                     között, alig vergődik egy, életszükségeit fedező vagyonra. A vállalt szakmátóli
                     függni nem akarás vádja pedig legalaptalanabb s ezen vélemény merő fogultság.
                     Ha van is reá eset, hogy titoknok komornyikká, nevelő mindenessé, ügyvéd
                     hajhászszá, gazdatiszt inassá nem engedi magát alacsonyítni: az a jellem
                     önérzete, nem a kötelességtőli szabadkozás. Igaz, hogy rabszolgai görbedezésre
                     fajunkból ritkábban kaphatni egyént s tányérnyaló ebül, alacsonyító szeszély
                     tárgyáúl kevés fekszik meg, de ez főleg a szabadság érzelméből származik,
                     melyre minden alkotmányos nép tagja híva, kifejtve van s melyet csak az nem tud
                     tűrni, ki zsarnok, vagy maga is rabszolga. S nem jobb-e kétes ügyeinknél egy
                     önálló, őszinte barát, mint idegen álnok, ki, mint Márk úr, érdekleső
                     szenvedélyének rabjává teszi a család becsét, boldogságát. S miért épen hazai
                     egyének birálgatásában ama túlvitt, ovakodó szigor, míg az idegeneket, mint
                     Márk úr példája mutatja, felületes, vagy semmi nyomozás nélkül, behozzák,
                     pártfogásba veszik, kegyelettel, hittel megajándékozzák? Pedig a hunyászkodó
                     álarcz alatt, melylyel ezt megnyerik, gyakran irigység s nemzetgyűlölés fogai
                     rejlenek. Hányszor helyesli, csodálja, elősegéli ily idegen kegyencz a főúr
                     polgári vétkeit, hogy szennybe, bajba annál mélyebben sülyeszsze, hogy vele a
                     nemzeti romlás veszélyét növeszsze, siettesse s maga kárörömet élvezzen egy
                     gyűlölt, s irígylett nagyság bukásán? És ha ezen igazságokat figyelmére
                     méltatná a főrend azon része, mely csak idegen nyelvű, érzelmű tisztek által
                     véli igényeit kielégíthetőknek s mely azt képzeli, hogy magyar személyzet
                     körében nem lehet kényelem, úri tón s házi boldogság; ha meggondolná, hogy az
                     életpálya s érdemlési módok ezen szakaira egyéneket képezni a vagyonosok
                     polgári feladata; hogy külföldi bevándorlottakban annál csekélyebb a biztosság,
                     minthogy többnyire az szokott hazájától megszökni, kiben vagy kalandor
                     természet, vagy kevés tehetség van; ha meggondolná, hogy a nemzet ifjainak vagy
                     itt kell, vagy sehol sem lehet pályát, kört, alkalmazást nyerniök s a «világon
                     nincs számokra több hely»; hogy minden idegennek nyujtott darab kenyér, egy
                     nélkülöző honfitól véteték el, kiknek számával a közelégületlenség növekszik,
                     hogy kiket isten e földre teremtett, e földből kell élniök, ha becsületes út
                     nem nyittatik, úgy a mint lehet; hogy hol a status efféle közveszélyt megelőzni
                     nem törekszik, az illető osztályok hivatása az; hogy a jövevényekkel megtöltött
                     háza, családja, hasonlít saját honában a tengeren elszigetelt gyarmathoz,
                     melynél csak kereskedő hajók önzésből kötnek ki; hogy ezen rendszer
                     gyakorlatában, mint benszülött törzsivadék, kétszerte nagyobb polgári vétket
                     követ el az azt űző indigenáknál; hogy míg körébe a kortól fenyítve, idegen
                     zsoldosai közé csak egy-két alárendelt magyart veszen fel, hirhedési czélját
                     elérheti ugyan, de a hazafiság nemes érzelmének meg nem felelend; igen, ha
                     ezeket meggondolná s jobbítaná magát, ha nemcsak ünnepélyből, hanem házilag,
                     család- s magánéletben is megszokná, felöltözné a magyar tónt és érzelmeket; ha
                     tárgyismeretlen, gyűlölt s gyűlölő, vagy épen erőszakos túlbuzgó idegeneket nem
                     hurczolna be állomásaira, talán nem lenne oly gyakran és annyi oka panaszra
                     fakadni, kikelni, mérgelődni a hátravető feszültség ellen, melyet jobbágy és
                     megye, uradalmi viszonyaiban éreztet; a mellőzés ellen, melylyel jobb elemű
                     osztálytársai büntetik; s a lenézés miatt, melylyel a közvélemény megveti.</p>
                  <p>Másik tárgy, mi az ismeretlen gondolatait Márk bűneinél magával ragadá, a
                     törvénytelen szülöttek sorsa. Ime, az elvetemült Márk az állam és helyhatósági
                     intézmény és ügyelet ebbeli hiánya mellett, gyárt állít, keresetet űz,
                     rendszerezett vétket gyakorol e szerencsétlenek sorsából; annyi ártatlanokat
                     kínoz és öldököl; a gyermekgyilkost véteksúlya alól elvonja, a romlottságot
                     terjeszti, a törvények kijátszására rabkereskedést űz egy szabad nép
                     gyermekeivel s ezért nevet, becsülést, jutalmakat arat. Mindezt nem tehetné,
                     vagy legalább kevésb terjedtségben, több akadály s gyérebb sikerrel, ha a
                     fővárosnak lelenczháza volna. Ha az emberi nem természeti állapotában marad,
                     kétségkívül hallatlan leend a gyermekgyilkolás; miként az állatfajok közt
                     hallatlan, hogy saját kölkeiket megöldössék. A társaságos élet szerkezete s
                     főleg a házasság idézé elő e vétek foganzását. A bölcselő előtt folyvást kétség
                     alatt álló kérdés, tanácsos-e a természet ösztönét rendszerezni, formába
                     szorítni akarni? tanácsos-e a statusnak házasságon kívüli szenvedélyek
                     érintkezését botlásul tekinteni s mint botrányra a gyalázat és bűnhődés
                     bélyegét, üldözéseit elrendelni? tanácsos-e ama gyönge, szerencsétlen lényeket,
                     kiknek erkölcsét ifjú inger, vérgerjedelmek, a női kebel engedékenysége,
                     kedvező alkalmak, tanult csábítók műtervei s az első szerelem édes hatalma
                     ostromlák: közszégyen s megvetés kétségeinek kitenni? tanácsos-e a szemérem s
                     becsületérzés félelmeit a menekvési vágy ingerével harczba állítni? a rejthető
                     gyermekgyilkolás reményeit ez által felkölteni? ez iszonyú bűn ösztönét
                     előidézni? a gyakorlati példák hosszú sorait megnyitni? s e természetfertőző
                     vétket, az isten képére teremtett ember állandó vonásává avatni? Igen, a
                     bölcselő előtt mindez fejtetlen kérdés, de a vallás, erkölcstan s polgári
                     törvények igennel feleltek azokra. E felelet sebet ejte a gyenge nősziven,
                     melynek fekélyében a gyermekgyilkolás eszméje foganzék; és pedig a jók, a
                     romlatlan, a nemeskeblű szerencsétlenek osztályában. Ki kaczér tetszelgésből
                     vadász hiú győzelmeket, kit fajtalan kéjvágy ingerl vagy kényszerít
                     csapongásaiban, az anyagi szerelem undok árúsnői s aljas férjkerítők nem
                     leendnek gyermekgyilkosokká. Ők elég szemtelenek viselni a bélyeget, mit
                     házasságkívüli magzataikért a törvény és társadalom rájuk süt. E bűn áldozativá
                     azok lőnek s lesznek, kiknek éber őrködését a lángoló órák önfeledésiben
                     megorozta s kirablá ugyan a természeti ösztön, de kikben láz hültével sujtó
                     angyal támad, az erkölcsi érzelem; kiket bánat s kétség üldöz s vérez; kik fel
                     tudják fogni, mit jelent becsületfosztottan, jövendőt vesztve, a társaságból
                     száműzve, kárörvendő gúnynak adottan, rokontól megvetve létezni s percznyi
                     feledésért hosszú életet veszteni. Gondolkodó statusok belátták, miszerint az
                     anyai kegyetlenség terjedő ragályát orvoslaniok kell, de miként? hogy a veendő
                     gyógyszer mérgesb ne legyen, mint a kór? A szemérem, becsület s szégyen érzelme
                     oly vonások, miket ember s így a társas élet nem nélkülözhet; mik nélkül nemünk
                     állatfajjá törpül s elveszti beljegyét, melylyel a teremtés büszke. Ezeket
                     védni, segítni, növelniök kell; de ha azok iránt is kötelességeikben szigorúk,
                     ismét a magzatgyilkolás eseteit szaporítandják. Vissza kellett volna térni az
                     elhagyott természethez; megszüntetni, végkép eltörleni a nőtlen szerelem s
                     törvénytelen magzatok gyalázatát. De a társasági szerkezet lelke, szelleme,
                     egyik főczélja kárhozatot szavaz e lépésre. Ez úton megszentesíttetnék a
                     fajtalan csapongás, kiirtatnék a hűség édene s pusztulásba menne a nőerény,
                     melyen most a családszövedékek, jogviszony s házi nyugalom épsége alapszik.
                     Hogy tehát míg a rosszakért törvény létezik, a jókat védintézet szabadítsa meg:
                     középeszközül vétetik e veszélyes végletek között a lelenczházak eszméje. Az
                     emberi irgalom története fenséges adattal bővült; a jótékony intézetek száma
                     gyöngéd testvérrel gazdagula s az erkölcs-őrül alapult vállalatot, áldás,
                     fényes siker koszorúzá. Frankhonban, a vérmes, könnyelmű, izgatott s szeszélyes
                     nép közt, a lelenczházak megnyitása után négyszerte kevesebb lőn a
                     gyermekgyilkolási s kitevési bűnkereset száma, mint a mérsékelt alkatú s
                     komolyabb elmű poroszok közt; s hétszer kevesebb, mint a szigorúbb erkölcsű
                     Würtembergben. Azonban e kegyes eszme is meghozá árnyoldalait, mert hiszen
                     lehet-e oly fehér szentség, melyre az emberi jellem árnyat ne vetne? A
                     lelenczházak a szülei erkölcstelenülést segíthetik elő. Sok könnyelmű,
                     jellemtelen, alkalomleső örvend, ha rejtve, névtelen fogantatott gyermekétől,
                     tiltott szerelme édes örömétől, gond és áldozat s mégis veszély és vétek nélkül
                     megszabadulhat. És ha bár érték- s érvénytelen a szűzerény, melynek életere nem
                     a szemérem s kötelesség érzetében ver, melyet csak a szégyen rettegése, a
                     tiltott szülés szorongó félelme, s titkolási akadály idegenkedése tenget s
                     támogat: tagadhatlan mégis, hogy e nehézségek gyakran erőtlenné teszik a
                     tévedés ingerét, háttérbe szorítják a gyáva bukás csábjait, vagy az egyszer
                     elesőt visszatartják a további sülyedésektől, miket a lelenczház irgalma
                     könnyít. De azért, hogy nemünkbe visszaélési hajlam oltatott, azért, hogy
                     vannak pókok, melyek az éltető harmatból is mérget választnak el s találkoznak
                     könnyelműek, kiket ez üdvös intézet tévútra tántorít: elvessük-e végkép a
                     lelenczházakat? eltaszítsuk-e szeretetlen kézzel azon nyomorultakat, kik még
                     romlatlan lélekkel, számító terv nélkül, csáb vagy körülmény örvényébe
                     sodródtak, kik vagy anyagi indokból kényszerülnek magzataikat kitenni, vagy
                     erkölcsi szükségből gyilkosokká lenni? megfoszszuk-e a végmenedéktől, mely őket
                     az életnek, társadalomnak, erkölcsnek visszaadá? s magát a bűnforrás előidéztét
                     illetőleg, melyik kútfő áraszthat mélyebb s veszélyesb erkölcstelenülést: a
                     lelenczház-e, mely legfeljebb a vértév többszöri hatalmát s törvénytelen szülés
                     ismételt esetét hozhatja elő? vagy a menttelen gyalázat s erkölcsi száműzés
                     kétségbeesése, mely gyermekölést, kitevést, öngyilkosságot teremt és
                     terjeszt?... Tapasztalat tanítá ugyanazon szomorító igazságot is, miszerint a
                     lelenczházak a nőséletű szülék törvényes magzataik iránti szerelmét, kegyeletét
                     is, vele a jövő nemzedék egyetlen biztos és czélszerű nevelési eszközét és így
                     a köz- és családboldogság alapját fogyasztja, tévelíti, enyészti. A csábító
                     alkalom, nevelési költség és fáradság gondjait közintézet nyakára tolhatni, sok
                     korhely vagy bírvágytól elfogult szülőknek szédítő ingerül szolgál, kisdedeiket
                     a családviszonyok kebléből hidegen kitépni, elvetni s rideg, rokon és barátlan
                     sors mostoháivá tenni. Igaz, hogy e szivtelen közöny s erkölcsi ragály túl a
                     durvák s vagyontalanok osztályán is beharapózhatik a társaságba; igaz, hogy
                     ingató példa, midőn maga egy Rosseau négy gyermekét lelenczházba hordja, a
                     nélkül, hogy apai jogát valaha visszakövetelné, vagy bűnös mulasztásit édes
                     gondokkal törekednék később kárpótolni; de mind e lehetőség a lelenczházak
                     hibás rendszerében találta alapját; s statisztikai adatok, miszerint egy
                     időtájon az összes szülötteknek Pétervárban fele, Párisban harmada lelenczházba
                     viteték s azon tapasztalati hivatkozás, miszerint Mainzban, míg ezelőtt
                     tizenkét év alatt csak harmincz csecsemő téteték ki, miután Napoleon parancsára
                     lelenczház épült, negyedfél év alatt ötszáztizenhat gyermek hordatott be: csak
                     annyit bizonyítnak, miszerint ezen közintézetet másként kell rendezni, de arról
                     meg nem győznek, hogy az eszme nem felette üdvös s hogy egy felette üdvös
                     eszmét az eddigi kivitel tökéletlensége miatt el kell vetnie az emberiségnek.
                     Maga Frankhon, mely a szellem és anyag érdekét, a teremtés és gondviselés
                     szerepét oly lelkesen törekszik egyesíteni, melynek nemcsak börtöne, hanem
                     becsületrendje, nemcsak vérpadja, hanem erény jutalmai is vannak; mely nemcsak
                     üldöz és megfeszít, hanem nevel és javít; melynek intézményeiben szegény hazánk
                     annyi tanulni valót találhat; igen, maga Frankhon, miután a lelenczházi
                     visszaélésektől keseredetten azokat eltörlé, legújabb adatok szerint rettenve
                     győződék meg, hogy azóta a kitett csecsemők száma rendkívül növekszik; a
                     gyermekgyilkolási fenyítő perek borzasztó arányban szaporodnak s az államra
                     sokkal tetemesb erkölcsi veszély van készülőben, mint minőt a lelenczházak
                     előidézhetnek s azoknak visszaállítása a sürgős napi eszmék közt kezd helyet
                     foglalni... E jótékony intézet ellenei elég szűkkeblűen czáfolatul vetik azon
                     vádat is, miszerint a status nem számíthat azon két czélra, mit lelenczházak
                     által a gyilkosság megszüntetésén kívül elérni törekszik, t. i. hogy a
                     népességet növelje s jó erkölcsű, szorgalmas, elégült polgárokat neveljen;
                     minthogy mondják, lelenczházakban nagy a halandóság s a nagykorúságig felnőttek
                     legtöbbjei is erkölcsileg semmivé lesznek. Ismét erőtlen ürügy, melynek
                     árnyában meg akarnak szökni az emberiség iránti kötelességektől. Az aránytalan
                     szapora halandóság okát főleg abban kell keresni, mert a gyermekek nagy része
                     születésében öröklött kóranyagokkal, betegen vagy épen haldokolva vitetik a
                     lelenczházakba. S ha figyelembe vétetik, hogy a beadott szülöttek egy része
                     meggyilkoltatott vagy kitétetett volna lelenczházak nélkül, más része pedig
                     hanyag, gondatlan, nélkülöző növekedés martalékává leendne, melyben a
                     halandóság aránya szintúgy bekövetkezhetnék: a megmaradt s maradandó kisdedek
                     számát mindenesetre nyereségeül számíthatja a status. Eme halandóságot ama
                     kútfőből is származtatják, miszerint annyi s oly kicsiny gyermekek közt
                     lehetetlen lég és öltözet kellő tisztaságát megóvni, czélszerű tápot és ápolást
                     nyujtani, a ragályosokat elkülöníteni s a dajkák hanyagságát ellenőrizni. De
                     számíthat-e jobb sorsra, gyöngédebb gondozásra ily szerencsétlen szülött oly
                     anya vagy család körében, mely őt védintézet nélkül megölni, kitenni vagy
                     ismeretlen jellemű bérlőkre bízni kényszerűlne? durvább, gyilkosabb-e a
                     lelenczházi rendszer ama lelketlen gyermekkínzásnál, mely a vörös dajka által s
                     más lappangó magánintézetekben gyakoroltatik? És ha a lelenczházi növendékek
                     egy része nagykorúságban, családszövedék nélkül, név és vagyontalanul vész és
                     veszélynek lenne is kitéve, mint a pusztai kő; ha védgyám nélkül állva, csáb és
                     szükség ostromai között erkölcsileg elsikamlanék is: következik-e abból, hogy
                     oly sorsú vagy viszonyú anyák, minőktől kitett vagy megölendő gyermekek
                     származnak, eszközt és alkalmat találjanak őket hasonló jövőtől megóvni? s
                     melyik tűrhetőbb rájok és a statusra nézve: az-e, ha változhatlan eredetökből
                     folyó kétes életnek vannak kitéve? vagy az-e, ha Márk úr s hasonló gazemberek
                     által borzasztó czélokra felhasználtatnak? S nem elég jutalom-e a
                     társadalomnak, ha ily intézetek által anyai bűn s vele rokon merények elejét
                     veszi; ha már eredendő romlottságunk miatt együtt és egyszerre minden czélt el
                     nem érhet? s a lelenczházi rendszer eddigi hiányait nem tudná-e az emberész új
                     tervekkel tökéletesítni? nem lehetne-e azokat a visszaéléseket, helyköri
                     viszonyokhoz képest a térről leszorítani? Nem lehetne-e a szerencsétlen anyák
                     bizalmát - kikért ez intézet tulajdonkép kigondolva van, - úgy vezetni és
                     fedni, hogy se a szemérmes hölgy el ne ijesztessék, se hűtlen megesettek cselei
                     a jótét alapját ne terheljék? Ha gyóntató atyáknak a szív legféltőbb titkait,
                     hajlam és bűn minden fogamzását századoktól bevallja a világ, csak ide nem
                     lehetne-e titoktartó egyéneket lelni, kikhez a szemérem s kétségbeesés
                     bizalommal jő s vigaszt visz; kik szigorú nyomozást tennének, hogy a kegy
                     valódi szükség eseténél osztassék? És ha a lelenczházi nevelés kezdete
                     kisdedóvók, szakképző intézetekben fejeztetnék be, kellene-e félni a nagykorúak
                     erkölcssülyedésétől?... Nem, nem, minden czáfolat, mit a hideg szám s bajkerülő
                     közöny e kegyeletes eszme ellen összehányni képes, olvatag hótorlat a jótét
                     melege alatt, melyet az áraszt... Fagyott nemzedék, baljóslatú korszak -
                     gondolá az ismeretlen, - melynél és melyben az emberi kegyelet egymásra bukik;
                     melynél és melyben a philantropiának színes hajlongásba, osztalékos
                     igérvényekbe, csábító tánczosnévá kell öltöznie, hogy hatni tudjon s így is
                     csörgő sapkát s szarvakat kap díjul; melynél és melyben törvény és erkölcs,
                     miniszter és favágó, bölcs és zsibárus egyaránt kalmárkodik és önz; mely gazdag
                     és puha lehet sardanapali kényelmeiben, de szívtelen ivadékot ád a földnek
                     örökül s történelmi jellemnagysága a gyártelepek kürtőin füstöl ki... Kedves
                     hazánkban még nem áll ily fagyponton a lelkesültség. Még nem lőn végkép
                     rabszolgájává a magánérdekeknek a nemzeti s a nemzetinek az emberi. Itt még nem
                     vak elfogultság előtt jelenik meg rongyaiban a kéregető nyomor s a megváltó
                     szeretet felhivó szózata nem siket részvétlenségben hangzik el; és habár eszköz
                     és fejlettség hiányai miatt sok esetnél parazsat nem hagy az ellobbanó láng:
                     futó melegével sok dermedt tagját életre hozza mégis a közjó testének. Ki
                     kétkednék, hogy a nemesen érző nemzetben a lelenczházak eszméje is barátot
                     találand; hogy jótevő ölébe veendi azon szerencsétleneket, kiket szerelmi tév,
                     vagy ördögi csáb, a társadalom páriáivá vagy gyilkosokká teendne?... Hazánk
                     vidékein még nem oly nélkülözhetlen szükség a lelenczház. Ott a műveltség nem
                     terjedt annyira, hogy a gyermekölés eseteit veszélyes növekedésben idézné elő.
                     A magyar köznép különben is szigorúbb erkölcsű más népfajoknál; a mellett sem
                     szapora, sem buja hajlammal nem bir s fenyítő törvényszéki jegyzőkönyvek
                     szerint gyilkosság s különösen gyermekölés vétke kedvező arányban tárgyaltatik
                     kisebb bűnökhöz képest. A királyi táblán évenként 10-12 gyermekgyilkossági
                     fenyítő per fordul meg, mely a 14 millió népességhez nyugoti országok arányában
                     felette csekély; magzatkitétel pedig a vidékeken oly ritkán hallható, hogy ezen
                     bűn statisztikája a statusnak aggodalmat nálunk épen nem okozhat. De a
                     fővárosban másként áll a dolog. Itt sürgetős szükség a lelenczház. Pest
                     viszonyai méhökben viselik annak kellékét. És ha vannak is városok, hol talán
                     kevesebb veszély a statusra nézve a gyermekgyilkolás előforduló esetei, mint az
                     ezen útoni ellenműködés, Pest bizonyosan nem azok közé tartozik; pedig a
                     törvény lelke épen azt kivánja, hogy meghozatala ott és úgy alkalmaztassék, hol
                     és miképen felhívó körülmények parancsolják; és ez áll erkölcsi intézményekre
                     is. Ime Márk úr kínzó műhelyében mennyi összekötött bűn gyakorlata virágzik. A
                     megcsalt anyai szeretet mint egy dugárus kiraboltatik; a gyermekgyilkos a
                     törvény kijátszásául hamis bizonyítványt kap, menhelyet, pártfogást nyer, új
                     feslettségre ingereltetik s egy másik törvénynek, az örökösödési jognak
                     megcsalásában hideg, biztos terv szerint vak és szörnyű eszközül gépileg
                     felhasználtatik. S ennyi vétek szerencsés kivitelében, a mellett, hogy az állam
                     erkölcsi állapota sülyed és vész, senki sem nyer a zsineget érdemlő tettesen
                     kívül; mert hiszen ki állítaná nyerő félnek a váltott gyermeket, kit talán a
                     lemondás lehetségén túlérett korban vár kétségbeejtő mindentelenség s kigúnyolt
                     gyalázat? Pesten a gyermekgyilkolás statisztikáját nem is lehet határozottan
                     tudni. Itt nincsenek halottas házak, hol a természetes halál jeleit szakértő és
                     hivatalos birálat vizsgálja meg; itt nincs rendőrség, melynek szigora egy
                     gyilkos anya küzdő eszméi közt rettentő őremlékül ötöljék föl; minden látlelet
                     hiteles, minden álnevű bitang csalhat álbizonyítványnyal s a csempész sirok
                     titkait senki sem vizsgálja. De hogy a gyermekölés esete több, mint mennyi
                     fenyítő szék útján tárgyaltatik, mutatja a temetett csecsemők számaránya az
                     összes halottakéhoz; mely a városi lég, szülei elfoglaltság s több előidéző
                     okok egybevetése mellett is aggályt kelt a nyomozó gondolatokban. Maga a pesti
                     élet és népesség szerkezete szükségkép feltételez lelencz-intézet
                     létrehozatalát. Pest, mint középpont, gyűlhelye, mulató széke a vidékek gazdag
                     ifjainak, kiknek üres hosszú idejök bőven elég arra, hogy magukban a
                     kéjhajlamot szokássá, időtöltési eszközzé érleljék; kiknek erszénye minden
                     holddal megtelik, hogy a közerkölcsben fogyatkozást idézzen elő; kiknek
                     kalandjaiban csábűzérek, kerítők, naplopó iparlovagok szegődnek segédtársakul,
                     melyeknek ostroma a hiú, engedékeny, vagy szükség s nyomortól üldözött nőerény
                     ellenében sikerre számíthat. Kinek emléke ne hivatkoznék itt azon tényre,
                     miszerint e merény hatalma a nőnöveldék fertőzetéig terjed? miszerint annak
                     növendékei hurczoltattak bérelt ármánynyal, erőszak kalandjaiba? A gazdag fajon
                     kívül Pesten tömeglik a középosztályú ifjak serege, a tanulók, orvosnövendékek,
                     királyi táblai jegyzők koronként változó és népes osztálya, mely a pénzhiányt
                     időáldozattal, hímes szavak, mézes érzelmekkel pótolja az ingadozó hölgyerény
                     körül; melynek ismeretség, foglalkozási viszony, nevelői alkalmazások által
                     alkalma van családélet körébe szövődni, szerelmet, szenvedélyt költeni és
                     nyerni s az életkorával járó vágyak s gerjedelmek bizalmas, de önfeledt
                     pillanataiban tévedni s téveszteni: melyet önsorsa néhány terhelt, de édes év
                     után tovább hí, szétszór s eltávolít; mely gyakran kényszerül hűtlen tervek
                     nélkül, támasz és vigasztalanul elhagyni mindent feláldozott leányait, hogy az
                     őt felcserélő ifjabb nemzedék szerelmeinek helyt adjon... A főváros elemei közt
                     van továbbá a lakosok számához emelt arányban levő katonaság, melynek
                     kedvtelései ismét az aljnép hölgyei közt sülyesztik az erkölcs érzelmeit.
                     Sereggel jő be falvakról szolgálatra, a nép együgyű, tapasztalatlan nőneme. A
                     népé, melynek erénye, fogalmai természeti állapotban hagyattak, melynek
                     nevelésére az állam mindeddig mitsem tőn, melynek egyetlen óvszere önálló s
                     tudatos erkölcsi képzettség helyett a foglaltság s ennek szűnóráiban könnyen
                     martalékává lesz minden kontár csáboknak. Hány eset van reá évenként, hogy
                     közkatona agyonlövi magát szerelmi viszonyok miatt? pedig mily sok között
                     vállalkozik egy öngyilkosságra, kik védtelen hölgyeket taszítnak helyzetbe,
                     melynek kétségétől csak lelenczház adhat menekvést. És ha ezen adatokhoz
                     fontolóra vétetik, miszerint a pesti élet drágasága, az országos szegénység s
                     érdemlési módok hiánya miatt igen sokan visszatartatnak a nős élettől, melyre
                     különben hajlamuk s akaratjok volna; ha gondolóra vétetik, hogy Pesten csaknem
                     minden európai városokat meghaladó arányban vannak örömházak s azok többnyire
                     válogatott szépséggel telvék, mi a honi erkölcsstatisztikához nem leghizelgőbb
                     adat s mi azt bizonyítja, hogy nemcsak lelenczházakkal biró államban állhat
                     alantfokon a nőerény; igen, ha fontolóra vétetik, hogy hol ennyi ostromelem s
                     erő küzd a nőerkölcs ellenébe, a status és helyhatóság pedig sem népnevelés,
                     sem rendőri szerkezet útján nem képes azt javítni, védni, biztosítni s őrkarok
                     helyett csak hóhérpallost emelhet a szerencsétlenekre; lehetetlen meg nem
                     győződni, hogy Márk úréhoz hasonló bűnfészkek irtózatos rejtelmeit csak
                     lelenczház irthatja ki a főváros évrajzaiból. De hol van hozzá a kellő tőke, a
                     közszegénység s teendők ezrei között? A nemzetet annyi közvetett s közvetlen
                     kimerültség mellett, annyi kiáltó éhszükségek között, vele terhelni, legalább
                     siker reményével, alig lehetne. Különben is, oly intézetek előállítása,
                     melyeknek haszna, eredménye helyköri érdekekre van számítva, az illető
                     helyhatóságok kötelessége; s a status csak annyira tartozik azoknak létesítése
                     körül segélyével befolyni, mennyiben általuk közérdek is czéloztatik, vagy a
                     helyhatóság ereje arra elégtelen. És mivel a lelenczház különösen és leginkább
                     a nép javára van irányozva: legtermészetesb tőkeforrásul a nép pénztárait
                     lehetne arra kijelelni; és ez volna a takarékpénztár és házi adó. A
                     takarékpénztárba nélkülözhető fölöslegét szokta a vagyontalan osztály behordani
                     s mennyivel nemesb, emberi czél volna a nép tőkéiből behajtott haszonból
                     népintézeteket teremteni, mint a pozsonyi példaként, magán részvényesek dobaz
                     zsebeit dugdosni meg vétséges uzsorával? De Pest városának takarékpénztára
                     nincs; az örömkedvelő, s bőséges életű városi kormánytestnek, nem vala még
                     ideje százezer ember boldogságáról gondolkodni. A megyéről pedig, sem különvált
                     érdekei-, sem a városi hatóság iránt alkotmányos szempontokból kifejlett
                     feszültségénél fogva, nem lehet jogosan követelni, hogy saját terve, s
                     fáradalma után felállított takarékpénztárát, a főváros elhanyagolt
                     kötelességének betöltésére szentelje... Házi adó lenne a másik népkútfő. De a
                     városi budget különben is örök panasz, elégületlenség, királybiztosi nyomozások
                     alatt forog; miszerint az szakadatlanúl nyomasztó növekedésben áll, s növő
                     terheinek eredménye nem tapasztalható... Egy harmadik, bár közvetve, de mégis a
                     néptől eredő kútforrás legigényteljesb volna.</p>
                  <p>Ha a magyar papság a néptől fizetett tizednek tizedrészét e czélra áldozná:
                     rögtön virágzó lelenczháznak örvendne a főváros, s vele a közerkölcs. Mi szép,
                     mi fönséges vonása volna, az idvezítői szeretet végrendeletét betöltő
                     készségnek, ha a gazdag papi rend, nyugodt termeiben, kegyes elméletei között,
                     meggyőzné s ajánlaná magát e jótevő áldozat hozatalára; ha a statusnak, mely
                     neki annyit adott s ad, e jövedelmeihez képest csekély filléradót, hálából
                     lefizetné, üdvös példáját adva az által nép iránti munkás részvétének, melynek
                     irányát s nevelési ügyeit oly örömest szereti intézni. Pedig mily kevés munkába
                     kerülne átlátnia, hogy a tisztujítási érdekek, s külföldi titkos ügyek
                     szükségeinél, közelebb áll hozzá a nép boldogsága, melynek keblében nyolczszáz
                     év óta békésen él, s másik nyolczszázig élni törekszik; hogy midőn a kor
                     parancsoló ösztönéből, minden erő, minden elem tevékeny mozgalomban van, egyes
                     osztály, csak önérdeke veszélyzetével vonhatja vissza kezeit; hogy a
                     fogantatott népszerűtlenség megérlelése helyett, sokkal tanácsosb lenne a
                     betöltött hivatás érdemével, öntörténetébe békítő czikkeket iratni; s az
                     igéikben hirdetett mennyország, csak úgy hat tanítványaikra, ha ők is oda
                     törekszenek jutni.</p>
                  <p>E becsületes, honkegyelő elmélet közben, fájdalommal látta át a szép lelkű
                     ismeretlen, miszerint a társadalmi bűnök kútfejét s alkalmát, nagy részben a
                     polgári intézmények hiánya, vagy ferdesége idézi elő, s az osztálybeli
                     balitéletek segítik gyakorlatba. Ime Márk úr s nővérei bűnszövetsége a
                     főrendűek külföldieskedésén, a lelenczházi hiányon, s az ősiség tekervényes
                     tömkelegében talált tápot, s menrejteket. És itt az ősiség eszmélyét ragadta
                     meg eszméző kedélye. A lovagszázadok lelke, határzott jellemű népek közt, a
                     feudalismus rendszerét fejti ki, - gondolá magában; - s a feudalismus elnyomá a
                     szabad tulajdon tiszta fogalmát. A magyar nemzetben egész természetét nem tudá
                     kifejteni, meghonosítni a feudalismus; s így szülötte is csodaszörny lőn: az
                     ősiség, mely névleg óvni látszék a szabad tulajdon szentségét, de lényegében
                     eltorzítá, megdermeszté azt. Más népek, a korszellem nagykorúságában, széttörék
                     a feudalismus igáját, tisztába hozák, erejéhez juttaták a szabad tulajdon
                     emanczipált jogát.</p>
                  <p>A magyar nemzetnél folyvást él a középkori csudaszörny, az ősiség, mely
                     születésében homályos, nőttében baj- és cselidéző, működésében téveteg és
                     viszályköltő kisértete lőn a családéletnek; mely lomha szemeivel szétvigyáz,
                     hogy birtokának senki ne legyen biztos, szabad ura, hogy kötve tartassék a
                     földmíveléssel rokon iparágak ösztöne, s velek a jólét; hogy szorgalom helyett
                     visszaálmodozó vágy kösse meg a kereső kezeket; hogy a vagyonszerző, magáét
                     mellőzve, másét követelve százados szövényű, kétes végű perekben veszítsen
                     költséget, kedvet, sőt egész életet; hogy a zavaros törvénykönyv ezer
                     védzáradékkal hízzék; a rövid igazság tekervényes magyarázatokban erőtlenedjék
                     el; hogy ármány és rossz szándék ezrede nőjön a közélet körében, s végre mégis
                     az ingadó jogok rendszere mellett senki se birhasson semmit biztosan. S ez ó
                     szörny, az ősiség, míg egyfelől a nemzeti érdek közjavát csempész markaiban
                     tartja, másfelől a társas-élet erkölcseit folyvást vesztegeti. Hány családban
                     tart fenn mérges ellenszenvet firól-fira, leszármaztatva az örökségi
                     vérvegyületet? hányszor bukik meg üdvös elv, s szenved megyei közügy, a
                     haragban élő családtagok daczos törekvései miatt? Hány egységbontó, cselszövő,
                     inség- és boszútámasztó eseteit látjuk ősiségi érdekeknek, az árvaszékek,
                     osztoztató bírák s gyámgondnokok jegyzőkönyveiben? hány hátsó ajtót, hány
                     tolvajrést keres és használ a bírvágyó furfang, hogy ingadó jogát biztosítsa,
                     vagy másét kijátszsza? Hány örökös téteték el láb alul, vagy idézteték sírba?
                     hány idegen vérű váltott gyermek téteték nagyravágyó anyák alá, mióta az ősiség
                     rendszere országol? Ime, Márk úr kettős műhelyében hármas bűneset. Az ebbőrös
                     ősök sírboltjába paraszt test csempésztetik, melynek férgei elrontják az úri
                     férgek légjét; a nemes családfába pedig fattyú galy oltatik, melynek gyümölcsei
                     tán savanyúbbak lesznek az ős törzséinél. Így élők és holtak közt egyiránt vége
                     a család-dicsőségnek, melyet megőrzött fajvérben helyheztet a gőg; mely aggvér,
                     a kóbor lovagok, izmos komornyikok, s egy sereg műkedvelők közbenjárása által,
                     itt-ott a századok közein, az irgalmas szivű ősanyák kegyeletéből oly tisztán
                     leszármazott. De hagyján a tréfával, a közerkölcs érdeke mélyen szenved ily
                     eseteknél. Az árva halász fokonként, vérfagylaló tervvel, iszonyúan tétetik
                     őrültté, hogy a mellékág ősjavai kézrekerüljenek; a főispán bölcsőjébe pedig
                     egy pálinkaárúsnő egészségtelen magzata csempésztetik, hogy az ősjavak másra ne
                     szálljanak... Ime osztályok vétkei- s baltörvényekből mennyi veszély háramlik a
                     közéletre; mily erkölcs-sülyedés a társaságra! Mennyivel üdvösb leendne az
                     ősiség ó alkotmányát, e repedezett, hideg légű bujkáló lyukakból férczelt
                     omladékot egyszerre lerontva, a szorgalom építő kezének helyt adni, mint így,
                     az ó párkányokból itt-ott egy darabot letörni, hogy helyén gaz nőjön
                     kigyófészekül, újabb visszaéléseknek!...</p>
                  <p>Mily boldogító alkotvány a mienk, - gondolá tovább az ismeretlen; - mily jeles
                     szerencse oly nemzet tagjává születni, hol és miszerint mindenki tért és
                     alkalmat talál eszméit tárgyalásba hozni; erejét emberi és polgári hivatásának
                     közgyűléseken felszentelni; helyhatósági befolyás útján közrehatni, nézeteit
                     átadni, érlelni, s törvényjavaslatig juttatni... Igen, én, mint eddig, folyvást
                     teendem azt. És bár rögzött tekintélyek akadályozzák az igénytelen szózatot;
                     bár a tisztes dinastia, előkelő táblabírák, s népszerű tisztikar között gyengén
                     és lassan hat a vagyontalan polgár új, szokatlan eszméje; s bár gyakran
                     pangásba jő, vagy visszaesik a fejlődés, rosszakarat s erőszak miatt: én mégis
                     csüggedtlenül követendem a jobb szellem ösztönét, mert valódi polgárerény
                     mellőzötten is fel tudja áldozni munkáját; mert igaz eszmék, konok körülmények
                     közt is végre megérnek; mert a köz ujjászületés jobb későn, mint soha; s mert
                     parányi tett is több érdem, s nemesb időtöltés, mintha másokért épen nem,
                     magamért félig-meddig élve, elpipázom üres napjaimat.</p>
                  
               </div>
            <div type="chapter">
               <head>XVIII.</head>
               <head>(Orfészkek.)</head>
                  <p>Míg az ismeretlen szive ily gondolatokban nemesült: az árva halász némán merült
                     a kék puszta szaggatott ködébe. A hold rávilágolt halvány arczaira, mélán
                     szemlélve néhai betegét, mint elvált kedvesünket szoktuk, kinek láttára, jó és
                     bús emlékek kelnek fel álmokul. Multjain jártatá eszét, abból ítélve az emberi
                     nemet; s természetes, hogy míg az ismeretlen, általános eseményekből,
                     alkalmazott körülményekre vont le elveket: addig ő saját fájdalmiból általános
                     nézetekre huzott következést. Mily furcsa alárendeltsége a természetnek,
                     gondolá magában; hogy mindent, s így emberi fajt is két annyi rossz, mint jó
                     hajlammal kénytelen formálni. Mennyire nem tud nemünk eredendő természetéből
                     megnemesülni; s a sötét és világos, a durva és művelt századok közt végre alig
                     van egyéb különbség, mint hogy érdeke s bűnei változtak. A fejlettebb kornak
                     talán ösztöne gyengébb, s vétkei gyávábbak, de az arány megvan: két annyi
                     rossz, mint jó. Hát ha nem is a lehető világok legjobbika ez? hát ha van
                     természet, melyben lét az enyészet, fény az árny, jó a rossz ellen túlnyomóbb
                     vegyben, kitünőbb sikerrel küzd és boldogul? hol az őserőnek nem kell
                     századokig érlelnie egy darab gyémántot; s hosszú kortól elkészített eszmét nem
                     irthat ki egy korcs nemzedék végkép? Hát ha vannak sok jobb világok, az erény
                     és értelem különböző fokozataival; melyekben több a fehér a feketénél, élő a
                     halottnál? Saját eszméi felkölték gazdag képzetét, melyet egykori kórsága
                     örökre felizgatott, önelmélete kiművelt; s hosszú gondolattal tévedt be a
                     bölcselet titkai közé, mit néma magányában sokszor tőn.</p>
                  <p>Az ismeretlen kimélőleg, gyöngéden költé fel gondolatiból; s az árva halász
                     megválva merengéseitől folytatá:</p>
                  <p>- Az említett irgalom-intézet csak egyik ágát tevé Márk úr üzletének. A szűk
                     udvar alvégét fészer alakú magazin fogta el, mely a szomszéd házával s
                     irgalom-intézet épületével össze volt ragasztva; magas, meredek hátfalával
                     pedig, veteményes földekre fordult: úgy hogy udvarunkra, a napvilágán kívül
                     senki be nem láthatott. E raktár őre egy néma és kopasz morva volt, kit Márk úr
                     a brünni börtönből szöktetett el, s titkos egyetértésben, s bizonyos osztaléki
                     egybeköttetés mellett, vak buzgalommal látszék vezetni az orgazdai s uzsorás
                     üzletet, mely színleg Márk úr tudtán s befolyásán kívül gyakoroltaték, hogy ha
                     a bűn nyomozás alá, vagy nyilvánosságra jőne, személyét semmi gyanú, semmi
                     kétely, a bűntettnek még csak árnya se érintse. A néma morva, dugtári hivatalán
                     kívül, gondviselé az örves ebeket, a kosztosokra mosott, főzeléket hordott, s
                     az udvart seprette; különben pedig mint kosárfonó iratá magát a városi
                     adófizetők könyvébe, ki az említett raktárt üzletéhez bérli, s kézművi
                     szállítmányiból éldegél.</p>
                  <p>- S mik valának a dugtár rejtelmei? - kérdezé megkapott figyelemmel az
                     ismeretlen.</p>
                  <p>- Kézi zálogok és lopott holmik; - felelt az árvahalász; - melyeknek egyetlen
                     szállítója egy városi biztos volt, molnárszín kabátú, zömök, szeplős ember,
                     verhenyes barkóval; rendkívül nagy pecsétgyűrűt viselt, s a Király-utczán
                     lakott. E biztos, tiszttársaival titkos egyetértésre szövetkezett, közös
                     érdekből pártfogásuk alatt tartván a biztos tolvajokat, mint például hűtlen
                     bolti egyének, vendéglőbeli bérszolgák, házaló zsidók, urasági cselédek s több
                     efféle, kiknek alkalmuk van jó szerével körmölni; s egyszersmind műértőleg ki
                     vannak képezve, az átalkodott tagadásra, vagy épen szembeszökő szemtelenségre
                     gyanú eseteinél. A zömök biztos jól ismeré a czukorgyár és fatér gödrös
                     környékét, a semináriumkert körüli szemétdombokat, a Terézia-városi dugházakat,
                     kálvária vidékét, lebujokat, rongyos korcsmákat, kőbányák szakadékos barlangit,
                     szóval a pesti lopott dolgok minden takaréktárát; jól ismeré a zsibárusok
                     rejtekét, az újpesti orgazdákat, zsidó szatócsokat, titkos zálogházakat,
                     városháztól elbocsátott csavargókat, azoknak vidéki szállítóival együtt; s jaj
                     lőn annak, ki lopott, csempészett, vagy tolvajmálhákat útnak indíta a nélkül,
                     hogy árából neki dézmát adott volna. Az ily vakmerőket rögtön kisüté, kézre
                     keríté, még pedig, hogy az orgazdaság kisülésétől biztosítva legyen, titokban
                     mások által. Ezt tevé oly esetben is, ha valaki eltolvajlott érdekbecsű
                     csekélységeiért két annyi jutalmat igért, mint azoknak valóságos értéke.
                     Különben ha lopott dolog, klubja, vagy helyhatósági körébe jutott, az ugyan ki
                     nem került, ha a városi panyóka igazság, s rendőri rokkant szigor csákányt
                     forgatott is a kapitányi hivatalszobában, minthogy szobán kívül úgy sem
                     kivántatik erélyes működés. E király-utczai biztosnak egész rendezett titkos
                     politiája volt. A kiváltságos tolvajok, egyik a másikat ellenőrzé, hogy
                     zsákmányain a zömök tizede nélkül túl ne adhasson; s az irígység hűbbekké,
                     fogultabbakká tevé őket mint a zsold. Ezen kívül, titkos kémekül bérlé a
                     pártolt dugházak és orgazdák cselédeit, kik, míg egyfelől uraiktól kapott
                     osztalékban részesültek: másfelől hitszegetten elárulták őket, ha szabálytóli
                     eltéréseikben a zömök érdekét csonkulva látták. Így a gazemberek egymástól
                     félelembe tartva, cseléd a bűntársi vádtól, orgazda kobzástól, tolvaj
                     kézrekerüléstől rettegve, irígység, gyűlölet, hűtlenség, bizalmatlanság,
                     kétszinűség által voltak egymásközt visszatartva, s megfosztva a zömöktőli
                     szabadulhatástól; míg más részről a közbűn szorosan egybeköté őket; úgy, hogy a
                     szerkezet hasonlíta egy statustervhez, melyben a vallás-, nyelv- és
                     osztályérdekek által elkülönzött elemek, fenmaradási ösztönből, kénytelenek a
                     nyomasztás és fejetés közveszélyét tűrni. E mellett volt a zömök biztosnak
                     rejtekben egész sereg őrszeme, becsületes szegény emberek, teherhordók,
                     favágók, napszámosak, kiknek ő hűség fejében olykor egy-két fillért hullatott;
                     kik őt erélyes tisztviselőnek tarták, s a közbátorság érdekében őszintén
                     jelenték fel a pesti legalsóbb élet zugaiban előforduló eseményeket. E
                     mozaikszemélyzet által úgy kezében tartá a fővárosi rablások szövevényét, mint
                     Velencze titkait a tizek tanácsa, s e bűnüzlet terén nem történék semmi,
                     melynek részleteit ne ismerte, vagy sikeres nyomozására rövid és biztos útat ne
                     tudott volna; mit persze nem akart. Százszemű rendszerét, ügyes utánlátó
                     sürgéseivel, merész, akadálygyőző kivitelével folyvást virágzatban tudá
                     tartani, de nem azért, hogy lélekismeretének önérzetet adjon, hogy fizetéses
                     hivatalát betöltse, s a közbátorság irányában vállalt polgári hivatásnak
                     megfeleljen: hanem, hogy aljas érdekét kedvező helyzetével palástolhassa; hogy
                     a közhivatal alkalmaival kereskedést űzzön, s a pártolt ortitkok zavarában
                     bátran halászhasson. Mégis a városkapitány, s minden előljárók ravasz, cseles,
                     erélyes csendőrnek tarták őt, s előforduló alkalmaknál dicsekedtek vele; mert
                     néha a lármaköltő, közkedélyizgató vagy kétségbeesett eseteknél, hol a makacs
                     titkolás, önveszélyeztetéssel lehetendett egybekötve, a csín vagy bűn némi
                     részletét felfedé; mert a lopott dolgok jelentéstelen töredékeit kikeríté, vagy
                     az üldözést bizonytalan nyomba igazítá. Például egy előkelő gróf kocsibakjáról
                     orozva levágtak bizonyos úti-táskát, melybe szép értékű tárgyak, s fontos
                     oklevelek voltak pakolva. A kárvallott nagy tekintélyű férfiú vala, osztatlan
                     közvélemény s szeretet jeleltje, kinek minden ügyét, érdekét, eseményeit
                     részvéttel kiséri a nép. Így a botrány feltünő, a figyelem feszült, a várakozás
                     izgatott levén: nem lőn tanácsos a merényt végkép elfedni s óvni, annyival
                     inkább, mert nemcsak úri díj téteték a felderítő őrség jutalmául, hanem ily
                     felötlő alkalmaknál legkönnyebb semmiért nagy érdemekre szert tenni. Ugyanazért
                     az eltolvajlott tárgyak közül némi közönyös, hitvány iratok a kitűzött
                     nyomozási bérért visszaadattak: az értékes czikkek hihetőleg a tolvaj és zömök
                     biztos további épületére megtartatván, a kárvallott grófot pedig szépen azon
                     meggyőződésre hozák, miszerint a szegény tolvajt ugyan megtudja a pesti
                     rendőrség találni, de az orzott vagyont emberi irgalomérzetből sajnálja tőle
                     vissza tulajdonítni; annyival inkább, minthogy díjazott dicsőségre minálunk
                     elég érdem, ha a lopott kincs rongy takarója kikeríttetik; a mint hogy, a
                     mondott esemény után, némely lapok szétszedett cicero betűkkel hirdették az
                     erélyes kapitány ildomos eljárását; mely neme a hirlapi megdicsőülésnek annál
                     eszélyesebben előidézhető, minthogy a magyar főváros magyar tanácsa keblében
                     német lap szerkesztetik, a keblén kívüli lapszerkesztők pedig, - a ki
                     tudniillik kutyabőrrel nem birván, hatóságuk alá húz-vonható, s a városi
                     botrányokat kézzel-lábbal nem magasztalja, - statarialiter a nemes tanács színe
                     elibe idéztetik, czikkének vagy szavainak visszahuzására kényszeríttetik, s
                     mint illő, börtönnel és botozással megfenyegettetik; míg a bűnök irányában több
                     kegyelettel gyakorolt szigor mellett a tolvaj menekvést, s osztalékot nyer...
                     Máskor ismét egy vagyontalan iró, fényes nappal, saját szobájában kiraboltaték.
                     Családereklyéi, kedves ifjukori emlékek, multjának egész kincse, s
                     körülményihez aránylag, tetemes pénzöszlet oroztaték el tőle. A károsult jól
                     tudá, miként minőségénél fogva nem sokat várhat a városi ministeriumtól, miután
                     annak míveltebb tagja is, közhelyen lelkesült szónoklata közben bátran kimondá,
                     hogy háta az iróktól borsózik: ugyanazért, mivel a zömök biztos tulajdonit
                     hírből ismerte, rögtön fél órával a rablás után egyenesen hozzá ment; az
                     okadatos gyanú alatt levő tolvajt megnevezte, telhető jutalmat igért, s
                     egyszersmind a városkapitányt, kötelessége nevében illemmel felkéré, hogy a
                     bűntett nyomozását az általa kijelelt úton és személy ellen szorgalmazza.
                     Azonban helytartó tanács útján, a tolvaj üldözését személyes rajzának hirdetése
                     mellett kieszközlé; megyei pandurok által szinte rögtöni nyomozást intéze. E
                     mellett jobbra-balra, úton-útfélen, barátinak, ismerősinek, köz- és magánhelyen
                     beszélé esetét; úgy hogy a mit ama grófnál a köztekintély tőn, ő személyes
                     izgatásival vitte azt véghez; s az illető rendőrség, vagy jobban szólva, az azt
                     főleg képviselő biztos, ily kiáltó körülmények, s útmutató irány és nyomadás
                     közt, irtózott védpalástba rejteni a bűnt, vagy némi jelét nem adni hivatalos
                     mozgalmainak; annyival inkább, minthogy az iró hirlapiralommali
                     egybeköttetéseinél fogva, a napi hasábok megrovásaitól félhetett. Ezen okok
                     következtében a kirablott félnek, nyolczadfélszáz pengőre menő kárából kikeríte
                     vagyis kézhez ada egy gyöngyzacskót, a kijelelt tolvajtól elkobzott egy titkos
                     tartalmú ócska koffert; ezen szolgálatokért kifizettetett magának az iróval 45
                     f. 27 kr. p. p. nyomozási költséget és díjt; a tolvaj pedig, miután bejelentett
                     szállásán három évet nyugodtan alvék, s a lopott pénzből illő élvezet és
                     mulatság után jó bundát, s több szükséges ruhát bevásárolt, csinos fogadott
                     alkalmon, illatos szivarral, s olvasókönyvvel, fényes nappal, kényelmesen
                     elutazék, mint az későbben kivilágult. A szegény károsult az alatt nyugtalanul
                     sürgeté a kapitány irgalmát s miután tolvajok s csőcselék aljnép közt,
                     előszobában töltött órák után, sikerült színe eleibe jutni, a talán nem elég
                     ebi alázattal ismételt kérelmekre, intéző végválaszul ezen igazságosztó
                     itéletet nyeré: «Nem vagyok én isten, hogy a tolvajok titkait ismerjem». A mint
                     hogy a közbátorság ezen hű és bölcs védelmével meg kelle elégednie. Három havi
                     várakozás után, az elkobzott koffer tartalmát, a városi ügyészhivatal
                     árverelteté, s a rongyos ingek és nehány darab, alkalmasint másutt orzott
                     carniol árából, az eljárási költségek lerovása után, öt pengő forintot,
                     nyugtatvány mellett, kézhez is kapott a kirabolt iró; egyébiránt isten
                     irgalmához utasíttatván kárpótlás eszközlése végett, ha egy év mulva, a
                     galicziai rendőrség, drága harminczadi úton, kezéhez nem küld egy zsebórát s
                     néhány gyürűket. Az idézett eseteknél tehát buzgalmat, s hű lélekismeretet
                     tanusíta a zömök biztos, mert a grófnak papirrongyokat, az irónak pedig
                     negyvenötért öt forintot visszatéríte, de ily kedvezmények szerencséjéhez távol
                     sem tarthata igényt oly károsult, kinek érdekében fenyítő vagy lármás okok nem
                     őrködtek. Többek közt a város legszebb s nyiltabb főutczáján, nagy kereskedő
                     irodájából, csendes tiszta éjen elraboltaték tízezer pengő forint. A merényhez
                     erős pinczerostélyt kelle a gazoknak kifeszegetniök, s a pinczéből ismét
                     erőszakosan feltörniök az iroda padlatát. Mennyi lárma, vagy legalább nesz s
                     késelem kelle csak a zárak felveréseinél; s mégis a merény, annak rendje és
                     módja szerint illő sikerrel végrehajtaték, a nélkül, hogy a bűntársak tetten
                     kapatnának, a nyomozó rendszer szigora felfedezné őket, hogy valahai kézre
                     kerüléstől félniök kellene. Máskor, a szinte előkelő utczában, jókor estve, a
                     házkapuk bezárása előtt, bizonyos ügyvéd lakát szépen kitisztíták. Nemcsak
                     apróbb ingóságait tevék el láb alól, hanem lehordtak mindent, könyvtárt, ágyat,
                     irományszekrényt, zongorát, s butordarabokat, miknek emeléséhez három-négy
                     napszámoserő kell; s mind ezt másod emeletből. A szerencsétlen ifju, ki négy
                     évi becsületes szorgalom egész díját e lak elrendezésébe ruházta, s kinek
                     jegyese a nászhozomány egy részét éppen akkor nap szállíttatá hozzá:
                     kétségbeesetten futott a városi rendőrség közbenvetéseért. Először módosan
                     kinevették, hogy lehet oly bamba, magát így kiraboltatni engedni? Aztán
                     vigasztalák, miként mint váltóügyvédnek, többszörös és gyors alkalma leend,
                     kárát, hamislelkű zsidó ügyekből megtéríttetni; mitsem kétkedve, hogy a
                     váltótörvény által ragályzó erkölcstelenülésben, az ügyvédi karból, semmi
                     erélyes kivétel nem találkozik. Az ifju felingerült, szemrehányásokat tőn a
                     rendőri hanyagság s vesztegetési gyakorlat ellen; példákra hivatkozék;
                     dühöngött s a törvény és erőszak megtorlásaival fenyegetőzék; sőt előidézett
                     haraggal, a veszteség s gúny háborító kettős érzetében, botot emelt a zömök
                     biztos ellen, ki őt a kapitányi hivatal előszobájában, bűnvád alatt álló aljas
                     csoport előtt, otromba, nyers, gyalázó megtámadás folytán, kilöketéssel
                     fenyegeté. Az ügyvéd ellen panasz, s annak nyomán vádkereset intézteték el,
                     mint ki a közhatósági hivatalteremet goromba erőszakkal rohanta meg, s az
                     igazság hű szolgáit, méltatlan düh és vérengzés martalékává akarta tenni. Az
                     elmarasztaló itélet meghozaték, s a kirablott ifju, kárainak kikerítése
                     helyett, fenyítő per bélyegét viselt, a tolvaj biztost illemes bűnbánattal
                     megköveté, s birságot fizetett, mit későbben, az állítólagos nyomozás díjával
                     kelle pótolnia; eltolvajlott tulajdoni pedig, miket, a biblia szerint, nem
                     lehete véka alá rejteni, miknek ismertető jegyeit a rendőrségnél pontosan
                     bemondta, s miknek tömege szobákat foglalt el, szépen a pesti rejtelmek éjébe
                     enyésztek; mert hisz a fővárosi rendőrség nem isten, hogy a tolvajok titkait
                     ismerje. Ily és számtalan hason tények tudása mellett, nem csodáltam, hogy a
                     zömök biztos, oly bátor s pontos rendszerrel vezeté orvüzletét az
                     irgalom-intézet udvarán; biztos nyugalommal terjesztvén ki időről időre annak
                     határait. A néma morvához rendesen éjjel s egyedűl jött, álruhában, felkötött
                     áll- s széles karamú kalappal, mi őt idegen alakuvá, ismeretlenné tevé. Kilencz
                     koppantással bejutva, az örves ebek lekenyerezése után hozományit a morva
                     segélyével beszállítá azon egy lovu hordfogatról, melyet mindíg maga hajtott,
                     melyek aztán az ortár rakpadjain műértőleg osztályoztattak. Ha az orzott málhák
                     a nyomozási zaj elszüntével, vagy két-három havi érlelő időköz által bátorságos
                     birtokká lőnek, e végre rendezett fuvarokon a tárgyak természete, s
                     titokbiztosítás körülményi szerint Lemberg vagy Prága felé útnak indíttattak,
                     míg némely kevésbbé félelmes podgyászok, a haza határin belől, Máramarosba vagy
                     Aradra küldettek vásárra. E közlekedés szakadatlan folyamatban állt, és a
                     száztóli kamatok leszállítása mellett, az áröszleti pénz soha egy pénzváltó
                     irodájába sem folyt be rendesebben, mint a néma kezeibe. Azonban arany, ezüst,
                     órák, ékszerek, drágaságok, pipák, fegyverek s minden nemesb zsákmány, bizonyos
                     Löbl Simon sánta zsidóhoz hordaték. Egy Tógyer nevű toprongyos paraszt jött
                     határozott éjeken, fekete ládával, többnyire télen, s kemény zivatarban, midőn
                     az utczák üresek. Ilyenkor az utczaajtó nem záraték be, sem az ebek nem
                     vétettek le lánczaikról, hogy az együgyű paraszt gyanúra ne jőjjön; hanem a
                     morva jól neki öltözve, künn őrködék, s várt Löbl követére. Ha Tógyer
                     megérkezék, az udvarban várta, míg a néma, zárt ajtók megett, a berakott
                     tábláju ortárban a ládát megtölté, s aztán saját kiséretében elviteté vele.
                     Efféle áruktól a zömök biztos csekély osztalékot, a morva pedig csak
                     gondviseleti díjakat kapott, melyet Löbl Simon készpénzben teljesítvén, a többi
                     értéket statuspapirok- vagy vasúti s hidrészvényekkel fizette; alkalmasint
                     azért, hogy Márk úr a megoszthatlan keresményt, annál igénytelenebbül
                     egyedárúzhassa, miben a biztos a morvával, a morva Márkkal, azon szerződési
                     indokból egyeztek bele leginkább, mivel ily becses, nehézben sikkasztható
                     tolvajmányok bátorságos tuladására, hatalmasb kezek avatkozása nélkül
                     elégtelenek leendettek... Ezen orvüzlet egész szövedékétől Márk úr különválva,
                     biztos elszigeteltségben állt. Ő egyedül és kizárólag a morvával volt
                     egybeköttetésben, kit börtönből hóhérpallos elől szöktetett meg, kit az alá
                     minden pillanatban vissza juttathatott, s ki magánálló, egyes tanuskodását sem
                     leende képes ellene sikerrel felállítni, nemcsak azért, mivel törvényeink
                     szerint bűnvád alatt álló szökevény érvényes tanu nem lehet, hanem azért is,
                     mivel néma volt, irni pedig nem tuda, s így részletes vallomásokra eszközökkel
                     sem birt. A morva ismét csak a biztossal állott szövetségben; a tolvajok és
                     zsebelők köztársasága őt távol sem ismeré; sőt a zömök biztos is alsegédei
                     által közlekedék azokkal, kik egymást nem ismerék, s következőleg ellene okok
                     esetében sem egyesülhettek; annyival inkább, mivel a biztos fennebbi
                     szabályterve szerint, a gazemberek egymás elleni titkos bérlése által, úgy
                     kezében tarta minden szakkörébe vágó mozgalmakat, mintha az ó Velencze kémeivel
                     birna. Úgy, hogy ha az orzó sepredékosztályban, valamely lopásnál gyanú és
                     vizsgálat keletkezék is, annak tovább fokonként bizonylanuló nyoma, a morva és
                     biztos közti viszonyban, végkép el fogott veszni; annyival inkább, mivel a néma
                     kosárfonó, mint becsületes, és pontos adófizető ismerteték a helyhatóság
                     részéről.</p>
                  <p>Egy éjjel ijedten, képéből kikelve, gyalog, hordszekér nélkül futott oda a
                     biztos, korábban mint rendesen szokott. «Az istenért, mondá, veszélyben
                     forgunk. Bizonyos nagy házak részéről, honnan benső szobák rejtekeiből több
                     ízben vesztek el becses darabok, szigorú nyomozás alatt vagyunk. Minden áron
                     ismerni akarják a házi tolvajokat; s a szolgaszemélyzet irigységből, vagy
                     becsülete megmentése végett, maga vetett hálót enyves markú társainak. Némely
                     dolgokat felfedeztek málháik között, mielőtt biztosító tárunkba juthattak
                     volna. A gyávák széltére vallanak. Már középosztályú egyénekig terjedt a
                     nyomozás, s reszketnem kell, hogy nagyobb terjedelme árultatik el a
                     szövetségnek, mint minőt elfedni vagy ellenőrzeni képesek leendünk. Szerencsére
                     rám bizaték a terv vezetése. Azért lássunk hozzá, felhivá a morvát, tárunkat
                     rendezni kell, hogy ha a törvény keze idáig jutna, biztosítva legyünk.» S a
                     morvát magával voná az ortárba, hova a szolgáló is segédűl hivaték. A félelmes
                     málhák egy üres jégverembe takaríttattak, melynek szája kosárfonáshoz való
                     rekettye vesszőkkel tölteték meg. A tár rakpadjain csak a zálogos podgyászok
                     hagyattak. Főbb házak orzott tulajdonait, atlaszt, bársonyt, csipkéket,
                     batiszt, s finom fehérneműt elégettek. A kéményen órahosszáig tolongott ki a
                     nehéz büdös füst. A kéznél levő drágaságok, ruhákról levagdalt kapcsok-,
                     gombok- s paszományokkal, egy hordládába zárattak, s a biztos maga vivé el az
                     ó-budai titkos olvasztókba. A zömök távoztával ismét csend lőn. Akkor tájban
                     Márk úr egészen kimaradt, s az orvüzlet is teljesen megszakadt; mígnem pár hét
                     után a biztos örömmel értesíté a némát, hogy a veszély megszűnt, hogy neki
                     sikerült a czimboraság főnökévé egy megszökött csavargót hazudni, ki ügyesen
                     tud odább-odább tűnni, s kinek kergetésére van utasítva a közfigyelem, minden
                     további városi nyomozások megszűnvén, mint a pestiek erre alkalmasint emlékezni
                     fognak. Egyébiránt az irgalomintézet ezen iparága ujolag folyamatba téteték,
                     azon különbséggel, hogy a biztos ritkábban jöve, de több málhát szállított.</p>
                  <p>- Hogy jött ön nyomába ezen rendszeres üzletnek? - kérdé csodálva az
                     ismeretlen.</p>
                  <p>- A morva szereté a vörös dajka szolgálóját. Ez éktelen néma nem talált
                     rokonszenvet az emberek milliói közt, s így minden érzelme, öröme, ragaszkodása
                     ez egyetlen elzárt lényhez forrott, ki a vörös dajka örökben tartott árvája
                     levén, soha semmi szin alatt az udvarból ki nem bocsáttaték; s ki száműzve,
                     elszigetelve minden társas érintkezéstől, üldve, zsarnokolva féktelen
                     gyámanyjától, kényszerűlve lőn elfogadni, szokássá érlelni a kedvkereső néma
                     barátságát, szerelmét, ki iránta, a konok, mogorva, zárkozó jellem daczára is,
                     nyilt, bizalmas, engedékeny volt. Ha a rokkant orgazda napi bűneiben elfáradt,
                     ha terhes utak, veszélyes szállítmányokról törötten tért vissza, s a szűk udvar
                     vasas ajtajával elzárt magától élvet, becsületet, mindent; ha a multak emléke
                     mint százélű tőr megmozdult fekete szívében, s a pihenő magányban kinyujtá
                     körmeit a mardosó önvád: a szolgáló volt az egyetlen lény, ki kétségbeesett
                     tekintetét megérté, ki néma fájdalmának szavakat adott, ki nem fejezhető kínját
                     néven nevezé, s eltalálta titkos gondolatát, mit kimondania néma nyelve
                     megtagadt. És ha a betegség leejté lábáról, ha bűntársai, Márk, s a vörös
                     dajka, feledve hasznait, hideg közönynyel mellőzék nyögései között, vagy
                     egy-két durva kérdéssel rótták le részvétök robotját; ha kemény ágyán bezárta
                     szemeit, hogy kerűlje a falán függő  nevet: az
                     egyetlen szolgáló hozá eszméletre a könyör és vigasz emberi hangjain; ő nyujtá
                     roskadt feje alá segítő kezeit, a gyógyszert, olcsó levesét, s bűnvádi lázában
                     megcsókolás végett az ó szövetség kötetét. Azért igen természetes, hogy a
                     mételyes kérgült szív, sorsának egyetlen barátnéja iránt, érzelmeket vőn fel, s
                     ő, ki az emberiségtől elfordult, ragaszkodni tudott azon egyhez, ki az
                     emberiségből hozzá fordult. És mivel a megvető s vetett emberi nemért,
                     kárpótlásban a szolgálót nyeré: természetes, miszerint ennek azt ajándékozá,
                     mit attól megtagadt, bizalmát. Ő különben sem volt szelid kedvezmények, vonzó
                     arcz, édes szavak, ifjú év birtokában; ő nem töltheté be a rokonszenv gyöngéd
                     igényeit; pénzt, anyagi adományt pedig nem szükséglett, nem használhata fel a
                     zárt életű árva, s így adá azt, mije volt, mit senki másnak nem adott, s mit
                     ugyanazért nagy értékre becsült, őszinteségét. Nem is volt semmi titka a
                     szolgáló előtt. Jelenlétében szedett, vett, rendezett mindent, értekezék a
                     biztossal, pakolá útnak gondviselt málháit stb. És ha, mit nem érte a leány,
                     vagy régibb eseményekben vette kezdetét: igyekvék jelek által vele tudatni;
                     mert a közleményben könnyülve, szabadulva érzé rideg titkos lelkét, mint a
                     bűnbánó, kinek vétkeit a gyóntató atya eltörlé. A leány mind e viszony mellett
                     sem szereté, nem szeretheté őt. Mi a némához köté, inkább magányi szükség, s
                     külszokás vala, mint érzelem. Kedvezések, szívély, előző gondok daczára, félt a
                     morvától; ifjabb s romlatlanabb is volt, mintsem oly bűnszövetséget irtózat
                     nélkül nézhetne. Azért tárgyat kerese, melyet szeressen; mert azt hiszem,
                     nőszív feltétlen szüksége a szeretet; legyen képzett, durva, vagy elhagyott,
                     okvetlenül kell tárgygyal birnia, melyhez tiszta őszinte rokonszenv csatolja. A
                     leány szigetelt körében nem volt más, azért engem szeretett. Különben is szánta
                     sorsomat. Sajnált a meddő, mogorva életért, mely a bűnzárdában jövőmre várt; s
                     így velem osztá meg a rokonérzet s nyiltság gyakorlatát, mintegy rám ruházva a
                     kegy és szeretet gondjait, miket a néma morvától átvőn. És a leányt én is
                     szerettem. Szűk világom személyei közt, kétségkül ő vala legjobb; jobb
                     mindazoknál, kik anyám távoztától megközelítének. Az ember nem hinné, mily
                     különböző elemek tudnak rokonulni, ha a kényszerítő körülmény válhatlan térre
                     szorítja. A legtisztább s kitünő lélek gyakran szennyes lények birtokában
                     sínylik, hasonlítva a szakadék alá temetett gyémánthoz, mely rekedt nyirok s
                     undok csuszók alatt penészlik, míg társa a legszentebb nőkebel nemes ékeül
                     díszeleg. Így voltam az árva leánynyal. E kútfőből tudom, mit a fővárosi
                     rendőrség ügyében elmondék. Tőle tudom, hogy a zömök biztos, több ily intézet
                     létéről emlékezék; s jelesen az ó-budai orfészkek nagyobb és virágzóbb üzletét
                     irígylé; hogy Ó-Budán vannak zsidóházak, hol nincs az éjnek órája, melyben ki
                     vagy be valami ne lopatnék. Márk úr irgalom-intézete csak szállított a vidék és
                     külföld számára; az ó-budai tárak be is vesznek kültartományokból. Csalhatlanul
                     tudom, hogy Bukarest, Lemberg, Frankfurt, Prága s több, zsidókkal lepett
                     városokból, titkos szállítmányok érkeznek oda, és vétetnek számba, vagy
                     cseréltetnek ki. Tudom, hogy nagy mennyiségű arany, ezüst beolvasztatik
                     évenkint; tudom, hogy rococo gyár van, mely lopott gyöngyök- s drága kövekből
                     dolgozik, távol tartományok rablásait összecserélgeti, s az érczolvadékból
                     antik alakú darabokat gyárt; de a helyköri rendőrség mindennek épen úgy nem
                     képes nyomába jönni, mint annak, hogy Ó-Budán egy váltó és öt pengő forintos
                     hamis bankók készülnek; s mint nem volt képes nyomába jönni azon húszezer
                     pengőnyi értékkel eltűnt drágakő-árusnak, kinek csontvázát, több év után, egy
                     ház lerontott kéményébe befalazva találták. A biztos szemtelen vakmerőséggel
                     hivatkozék a közvakságra, melynek országában ily rejtelmek bizton tenyésznek;
                     hivatkozék azon korszaki viszonyra, miszerint félni, remegni, s a
                     helyhatóságoktól tartaniok nem kell; hiszen, mondá, több eset van reá, hogy
                     legfensőbb helyen bizalmatlanság nyilvánul iránta; hogy törvényben rendelt
                     eljárása alul elvéteték az ügy, és a megyéhez téteték által; s tudtam, hogy ez
                     tény, nem kötekedő rágalom. Sokszor gondolám: mily borzasztó az, hogy
                     százhúszezer ember helybeli érdeke, személy- és vagyonbiztonsága ily kezek közt
                     s ily lábon áll; mily borzasztó az, hogy Budapest a nagyvárosoknak csak
                     formájával bír, csak szerencsétlenségeiben szenved, míg előnyeit nem élvezheti:
                     hogy kebelében van fény és adósság, feslettség és nyomor, bitorlás és népes
                     temetők, de a közügyi rendszigor, felügyelet pang és sántikál; hogy hatósági
                     szakértő szorgalom, éberség s határozott akarat épen úgy nem jelentkezik, mint
                     kényelem, műélv és nagyság. Sőt odáig megy a gyávaság, lágymeleg közöny, vagy
                     árverelt tiszterény, hogy halálbűnök nyoma vész el rendőri kezek közt. Egyszer
                     a Váczi-utczán, egy fukarság, dölyf és cselédkínzó jellemről hirhedt
                     háztulajdonos padlásán verést, sikoltó futosást s zuhanatot hallának a ház
                     lakói, persze azon vásári érdekkel, melylyel e nép, halottját is csak addig
                     szánja, míg szobájában van. Néhány nappal az esemény után rohadt szaggal telt
                     meg az épület, s a födél egyik zugában bomladó test találtaték, kiben a háziúr
                     eltűnt szolgálójára ismertek. A gazdag bűne nyomozó kezekbe adaték, de a
                     helyhatóság oly ügyesen tudá intézni eljárásait, hogy az ügyetlen tettes
                     folyvást kisikamlék; s a vádkereset megindítását sürgető parancsok sem lőnek
                     képesek eszközleni, mígnem az ügy a megyéhez téteték által.</p>
                  <p>Ily kedvező csillagzatok alatt vezérlé Márk úr üzletét a néma morva, ki az
                     irgalom-intézeti kereset harmadágát kézi zálogok útján idézte elő, melynek
                     rövid rendszere ebben állt. Minden forinttól havonkint két garast zsarolt, s
                     három hó teltével eladatta, mi ki nem váltaték. Ekképen Márk úr, kinek erkölcsi
                     rajzában sok pesti arczkép találva van, külvárosi üzleteiből évenkint
                     nyolcz-tízezer pengő forint tiszta jövedelmet élvezett, a nélkül, hogy nevét
                     legkisebb gyanú, vagy szenny árnyalná, s a nélkül, hogy ebbeli gyakorlata, a
                     státusveszélyre, mely abban lappang és fejlik, figyelmet költene. És én
                     védtelenül álltam ez ördög körmeiben, kinek jellemétől ön most szörnyedez.</p>
                  <p>- Egy éjen felrázott álmomból a szolgáló. A gyermektelepen sivalkodás
                     hallatszék, s azt hittem, kötelességemet aludtam el; de oka fontosabbnak
                     bizonyult. Veszélyben vagy, - suttogá remegve, - de megszabadítlak. Szemeiben
                     nem láthatám a félelmet, mert a mécset kioltá, de kezét reszketni, szivét
                     erőszakosan dobogni érezém, s vérem fagyni kezde, mert tegnap estve Márk úr a
                     dajkával értekezést tarta, honnan engemet kitiltott. El akarnak vinni titkosan,
                     tán hogy megöljenek; mert Márk úr bíztatá a pupost, hogy többé vissza nem
                     jőendesz. Hová? kérdém rettenve, a nélkül, hogy kérdésemet érteném. Brünnbe,
                     vagy más szóval a sírba; - felelt a szolgáló. Mikor? folytatám az öntudatlan
                     szókat. Holnap éjen jőend a szekér; én ma szöktetlek el.</p>
                  <p>- Ismerem Márk kezeit, közbeszólt az ismeretlen. Tökélyesen látom a bűn
                     fonadékát. A főispánnal elhiteté ugyan, hogy ön meghalt, s eltemetteték, de a
                     dajkánál egy boszúló feltámadásra rejtegeté önt, hogy ha az igénylett húszezer
                     pengőt a főúr megtagadná, mint élőt előállíthassa. Azonban az érdek ösztöne nem
                     lőn hálátlan. A főúr felkölcsönzé Löbl Simontól zsidókamatra a várt tőkét, s
                     Márk úr ki lőn elégítve. Most hát a vétek erényesen be akará tölteni
                     kötelességét, azaz önt eltenni láb alul, hogy mint tényjel botrányt ne okozzon.
                     Ön kétségkül halálra volt szánva, talán a brünni czimborák titkos kezei közt,
                     melyek a vak morva lánczait megoldák.</p>
                  <p>- Térdeit öleltem védangyalomnak, - folytatá az árva halász, buzgón imádva őt,
                     az irgalmas szűzet. Felkapám gyér öltönyömet, s lábujjhegyen vonszolt maga
                     után. Az udvaron csendben, rettegve vonultunk faltövön, a keresztépület felé.
                     Elől mentem, a leány taszított; különben nem volt volna erőm. Sötét, ködös éj
                     volt, mint sokszor októberben. Nem láték, de nem is vigyáztam. Egyszerre az
                     örves ebre léptem, mely éji szabadságát kiszilajkodva, a faltövén aludt.
                     Dühödten felugrék; lábam megkapá; én véresen, éles sikoltással elestem, az eb
                     pedig mérgesen kezdett ugatni. «Szerencsétlen, elvesztél», mondá a szolgáló, s
                     ölébe kapott, hogy ha még lehet menekvés, megszabadítson. Kamarámba hurczolt, s
                     kifáradva terhem és a rettegés alatt, ágyamra vetett. Alig hagyá el a szobát; a
                     dajka kijött. «Micsoda lárma ez? a bujdos csak idegen szagra ugat ily dühösen»,
                     mondá gyanakodva, s útban volt az udvart szemlére venni, hogy a vak morvát
                     felverje. «Semmi, semmi, már én szétnéztem», - mondá az árva leány, mintha
                     őrszemül kelt volna fel a zajra. «Hát a sikoltás?» kérdé kétkedve a pupos. «Tán
                     a gyermekőr sikoltott, mert azt gyakran teszi álmában», felelt védangyalom erős
                     hangnyomattal, hogy a szabadító eszmét meghalljam; arra mordult el odakünn a
                     bujdos, mert ablaka alatt szok néha fekünni. A vörös dajka benyitá ajtómat:
                     «Ordítsz ingyen kosztos? kérdé durva gúnynyal. Nem elég a napi vesződés, éjjel
                     is botrány vagy. Tán sokat faltál az irgalomkenyérből s gyomrod háborgat?» A
                     mécset meggyújtá a leány; sárga világában ördögien lobogott a dajka bibircsós
                     arcza; fogaim verődtek össze a marás fájdalma és rettegés miatt. «Rosszat
                     álmodám, mécsem kialudt, sötétre ébredtem s azért sikolték», mentém magamat,
                     használva a leány védeszméjét, s óvatosan rendezém takarómat, hogy a vérfoltok
                     el ne áruljanak. «Soha bizony, még virasztó kell neki, hogy fel ne ijedjen, -
                     viszonzá csúfolva a pupos; - no majd hozassunk egyet a fogháztól, ki jól tud
                     fenekelni; Panni oltsd el a mécset, hadd rettegjen jobban a gyáva. Ne sikolts,
                     azt mondom, mert pinczébe zárlak», s kárröhögve rám voná az ajtót a szemtelen.
                     Rossz szíve szabadított meg. Ha irgalmasan hozzám jő körülnézni, kérdezni
                     riasztó álmomat, kétségkül észreveendé rajtam a rettegést, ágyam vérfoltjait; s
                     akkor veszve vagyok. Távoztával fekvemhez vevém a mécset, mert sebem igen
                     élesen fájt. A pupos bennlétében ujjaim közé szorítám, hogy vérét
                     visszatartsam, most megvizsgáltam azt; mély volt, s ürege tömve aludt vérrel,
                     de nem irtóztam tőle. Nem kötözém be, vérezni hagytam, remélve, hogy ez úton
                     meghalok, mielőtt Márk úr elhurczolna. Nem hinné ön, mennyi lemondásra képes
                     egy gyermek, ha körét gyűlöli s nincs mit remélnie. Jóval éjfél után ismét
                     megjelent az árvaleány, ingadozva, de lelkesült arczczal. Képzetlen nőszív is
                     magasztos tud lenni, ha nemes áldozatban forog. Sebem beköté, s hogy kettős
                     lépés ne csináljon neszt, ölébe vőn. «Ne félj kedves, az Isten lát téged, -
                     súgá biztatólag; - a púpos hóhér hortyog, s a vakot erős borlevessel gözűvé
                     altatám.» A keresztépület hátfalán volt egy szűk vasajtó, melyen az udvar
                     szemetjét hányta ki a vak a házmegetti veteményföldre, honnan a kertészek
                     elhordták. E lyukon taszított ki a szabadító kulcs segélyével, mit a morva
                     álmától ellopott. A leány keble akadozék tiszta örömétől; könnyűi kitörtek,
                     térdre hullt, s hálát imádkozék a jótett érzetében, melyért jutalmat nem
                     remélt. Szerettem volna mutatni a hidegebb körök ragyogó hölgyének: íme egy
                     nőerény, butaság s nyomor közt! Czél és irány nélkül futottam a ködben,
                     hurczolva sebemet az ázott kertföldeken. Eszem ágában sem volt szörnyű titkomat
                     felfedni, Márkot elárulni s boszút és üldözést keresni. Eddigi példányaimból
                     másként ismerém az embert, mintsem ilyesmihez bizalmam legyen, de meg is kelle
                     győződnöm, miszerint ily cselszövényes bűn-ész ellen nem volnék képes az igazat
                     kideríteni, s legfeljebb szabadult életem játszanám vissza körmeibe. Sötét,
                     közvetlen, mocsáros utczákba jutottam, hol az őszi víz tavakban tömeglik, s a
                     pállott kertgaz esőlébe hányva hever halmazokban. Majd majorokhoz értem, melyek
                     közt vágóhidak állnak körülterjedve bűzhödt vérszaggal, a nélkül, hogy a
                     városrész évek alatt kitisztíttatnék; s e rohadt légben hat-hét ezer ember
                     csenevész. Sárkány-utcza környékén élénk sürr-forrást, mozgalmakat találtam.
                     Ott laknak a budapesti mészárosok juhászai és gulyásai. Naponta alusznak; aztán
                     kezdődik az éjjeli élet: tolvajság, dobzódás s orgazdai üzlet. A szomszéd
                     örömvölgy-utczán laknak szeretőik, kik lopott javaikat takarékosan kezelik,
                     mosnak, főznek, velök tivornyáznak; szeszélyeiknek vak rabnői, s hálátlanul
                     tovább űzetnek. Több házból szilaj zenét és tánczot hallék kizajongani; de nem
                     volt bátorságom menekvést kérni. Egy csoport gulyás s székálló legény tartott
                     kifelé ostorokkal s vágóeszközökkel. Utánok indultam, remélve, hogy nyomukon
                     kijutok a városból. A csoporttól elmaradozék egy szálas gulyáslegény, vezetve
                     egy leányt, ki kendőjében némi málhát vitt, s igen sírt. Hangja a panasz és
                     könyörgés kifejezése volt, de szavát nem érthetém, mert a legény folyvást
                     kongatott, hogy ő se hallhassa. Túl a kálvárián rozzant fészer áll az
                     ó-temetőn, a városi bikák telelő akla, s nyáron csavargó fészek. E körül
                     állongott meg a csoport, melyet követék. Néhány alföldi betyár vala már jelen
                     meghajtott marhákkal, miket a Bánátból harmincz óra alatt kergettek fel.
                     Apródonként többek érkeztek; kiki megkeresé saját orgazdáját s könnyű alku
                     mellett megtéteték az éjjeli vásár. A marhák rögtön vágószékre hajtattak; s
                     bőreik, mielőtt meghülnének, timári kezekre kerültek. E tolvaj kupeczek a
                     Bácskában, Szentes, Szeged környékén s a Bánátból falkánként szaggatják el a
                     szilaj gulyákat, s rezes suhogóval vérig csapkodva űzik futós lovaikon,
                     gyorsabban a postai sürgönynél; s állandó alku mellett szállítván a budapesti
                     mészárszékek számára; úgy, hogy harmadnapra, mielőtt a kárvallott tájékozhatná
                     magát, vagy a csigánmászó igazság kiölthetné szemeit, már a bűnjelek bőrei
                     csávában koppadnak. Úgy látszék, az éji dugcserében mindenki megtalálta
                     emberét, csak a kongató gulyás síró leánya maradt vásár nélkül. Végre döbögés
                     verte fel a földet, s egy vágtató betyár rohant elő tizenkét szilaj tinóval. A
                     leány roskadozni kezde; leült a gyepre, kezeit törte s tolongó könnyűit dús
                     hajába törlé. A tót gulyás pofók arczát érdeköröm látszék élénkítni, műértő
                     szemmel mázsálta az érkezett tinókat, miknek orrlyukain véres tajték hullott az
                     üzöttség miatt. Addig a betyár leugrott lováról, melyen nyereg nélkül vágtatott
                     harminczkét mértföldet. Hátralökte zilált fényes haját, s csak úgy kalap alul
                     délczeg közönynyel veté oda a gulyásnak, miközben paripáját törlé: «Itt a leány
                     ára: czimborám tíz tinóért hagyta zálogban szeretőjét, én tizenkettőt hajtottam
                     érte.» A leány felkelt, szemei erőszakosan a betyárra szegződtek, mint büntető
                     villám; aztán szó nélkül, megvető haraggal vőn ki kebeléből egy kést s szivének
                     irányzá, hogy magát megölje; de a betyár visszakapta kezét. «Erzsi lelkem ne
                     félj; - mondá biztató negéddel; - nem vagyok én oly városi kánya, ki minden
                     galambot megmelleszt, mi körmére kerül...» «Hiteszegett zsivány, ki így el
                     tudja árulni legjobb czimboráját», - szidá Erzsi mérgesen a betyárt; s aztán a
                     gulyáshoz fordult irgalom-esengve: «Ne adjon el bátyám idegen vevőnek,
                     rimánkodék szépen; isten bizonyságom, Bandim el fog jőni. Talán elfogták
                     szegényt, azért késik ennyit; de tudom, nem marad el, s gazdagabb váltságot
                     hoz, mint ez a sarjubetyár.» A gulyás mitsem ügyelt kérő szavaira. «Vártam
                     három hétig; - felelé dérdurral; - pedig egy hét alatt igéré váltságod»; s
                     Erzsit mint igaz árút, a tulokhajtó birtokába bocsátá. «Most enyim vagy Erzsi,
                     de rabságod nem kell; - mondá a pusztai őszinte kalandor, borongó kedélylyel.
                     Nem érdemlém tőled, hogy oly rosszul ismersz. Ha arany hajad volna, mint Tündér
                     Ilonának, gyöngypártád, mint a hattyúk tündérének, vagy rózsafán nyilnál
                     születésem napján, még se lennék hűtlen érted galambomhoz; hisz úgy szeretem,
                     hogy édes anyám álmát ellopnám szegénynek. Visszavinnélek Bandihoz, de lovam
                     nem ér oda, hol téged most sirat. Két hét előtt a Tiszába veszett, hogy átverte
                     a marhát, mit váltságodul hajtott. Sirattam a fiút, s egy hete itt valék téged
                     kiváltani, mert nem illenék kenyeres pajtásom szeretőjét bitang kézen hagyni;
                     de ez a telhetetlen papzsák nem adott ki hitelbe. Most tied a világ; keress más
                     szeretőt; az isten áldjon meg; s lovára akart pattanni.» Erzsi megragadá a
                     féket; fejét a ló nyakára hajtá s esdő szemmel nézett a betyár szemébe.
                     Szürkülni kezde a láttér, s a szabályos arczon feltünedezni hagyá a kövülő
                     fájdalmat. E néma tekintet természetes rajzában annyi jelentés nyilatkozék, oly
                     kihívó vád ember s gondviselet ellen, hogy meg kelle győződnöm, miszerint
                     kiállott fájdalmaimnál nagyobbak is vannak. «Vígy el a Tiszáig», - kérte a
                     legényt elsötétülve, s törött hangjában oly rejtelmes vonatkozás fejezé ki
                     magát, hogy a gulyás is elborzadt. «Dehogy viszlek, Erzsi; - felelé a betyár; -
                     tán, hogy beugorj? ismerem a leányok búbánatát.» «Vígy el a Tiszáig», ismétlé
                     Erzsi egyszerűn, s a ló nyakára foná karjait, hogy ha szabadítója itt akarná
                     hagyni, széttiportassa kirablott életét. «Ha megesküszöl előbb, hogy árván nem
                     hagyod magányos anyádat; úgy is kifizeté az executiót a Bandi pénzével, mit rád
                     zálogul vett.» «Vígy el a Tiszáig»; - ismétlé a leány harmadszor; «csak könnyűt
                     sírok bele, hogy vigye utána»; - s összekulcsolá kezeit a ló nyakán, hogy
                     erőszak le ne feszíthesse. Pitymallani kezdett; a legény remegett, hogy itt
                     lepi a hajnal, s lovára kapta a leányt. Ölelj jól keresztül, hogy le ne vegyen
                     a szél; - mondá védenczének, s öt percz mulva Erzsi hóköténye végkép ellebbent
                     a szürkülő ködben.</p>
                  <p>- Bámulat fogott el az eseményen. Két óra előtt ismertem egy leányt a népből,
                     ki megszabadíta, feláldozva magát üldöző urának. Most ismertem egy fiút a
                     népből, ki baráti kötelességét s a szabadságjogát oly férfiasan betölti és
                     védi. Tán nem is oly gyáva és rossz a magyar nép, mint a művelt osztály hiszi;
                     tán nem oly gyáva és rossz mint épen ő maga; ... gondolám magamban. A puszták
                     fia életét koczkáztatá zálogváltságaért megholt barátjának, kitől jutalmat nem
                     remél, szemrehányást nem vár, s ki azt életében sem veendi igénybe. Aztán az
                     ifjú és szép rabnőt, kit veszélylyel tőn tulajdonává, egy önző eszme nélkül
                     szabadságnak adja. Ó-görög rajzokba beillenék e két vonás. Tesz-e ilyet valaha
                     czivilizált kéjencz, kinek az arany-ezüstön vett áldozat hatalmában remeg?
                     pedig annak árát veszély és fáradat nélkül számlálta asztalára az alázatos
                     tiszt. Szerettem volna mutatni a hidegebb körök ragyogó fiának: íme a lovagias
                     jellem, bűn és butaság közt! De hisz mit ismer ő a természetes életből,
                     ürűczombon kivül, mit a szakács tányérjára süt.</p>
                  <p>Alig robogott el a hűség özvegyével a szép betyár, egy csapat szőllőműves
                     holttestet hoza a városba, melyet a kőbányai szakadékos üregekben talált. Még
                     nem volt merev, sem egészen hülve; végkiáltásait hallák a kapások, s mielőtt
                     kizsákmányoltatnék, megszalaszták gyilkosit. Tizenkét váltó forint találtaték
                     nála. A munkások bevivék, hogy bonczleczkékre néhány forintért eladják. Ez eset
                     újolag adatul szolgált itéleti különbséget tennem, a városi és pusztai aljnép
                     jelleme között. Ime néhány városi csavargó, tizenkét forintért, képes orozva,
                     gyáván megölni embertársát; a megmentők pedig, a helyett, hogy gyilkosait
                     elfogni próbálnák, a testet fogják fülön, hogy négy váltó forintért
                     eladhassák.</p>
                  <p>Míg ezek történtek, komoly figyelemmel szemlélt a leányt kiadó gulyás; tán
                     feltünék neki, hogy gyermek létemre, minden oly különösen érdekel. Aztán kézen
                     fogott, s kérdezé: ki vagyok? Falusi gaminnak fillentém magamat, ki egy
                     szekértől a városi tolongásban végkép eltévedt. Ez vőn oltalma alá, s én,
                     ismeretlenül a város környékével, remegve Márk úr kémeit, s lábam fájdalmával
                     nem érezve erőt hosszú útra szökni, elfogadám unszolásit, mikkel magános
                     lakának őreül meghivott; számítva, hogy míg sebem meggyógyul, jó leend nyers
                     védelme alatt állnom, kinek felfedés esetében mindent elmondhatok; s ha
                     magamhoz jöendtem, találok alkalmat éltemet kedvezőbb körökbe áthelyezni. A
                     gulyásnál oly ruhát kaptam, mely egészen átalakíta. Nyugodt álom, szabad lég,
                     mozgalmas élet színt és teljességet idézett arczomra, úgy, hogy alig ismerém
                     magamat; s én balga bizton barangolék a városrészben azon hittel, hogy előbbi
                     alakom után ki sem ismerhet rám. De veszély nem környezett. Márk úr halottnak
                     adott ki, s csak két nőrokona tudá, hogy én vagyok a halott; így mások által
                     nem kerestethete, a nélkül, hogy magát halálos gyanú alá ne ejtse; de egy város
                     roppant tömkelegében nyom és vezérjel nélkül nem is könnyen lehetendék ismét
                     áldozattá. Ah mily jól esett élveznem csak e nyomorú szabadságot is!
                     ösztönömnél fogva mindent tudni, ismerni, fürkészni vágytam, s a szemléleti
                     kör, mely eddigi történeteimhez képest oly óriásilag kiterült, elragadt,
                     boldoggá tőn. Megismerém a külváros népét, jellemét, szokásait. Higyje el ön,
                     nem dicsőség egy alkotmányos szabad ország fővárosának oly lakossággal birnia.
                     Azon gyülevész elemek tömege, foltokul, félig-meddig száradt a nemzeti testhez,
                     mint a falra csapkodott szemetes tapasz.</p>
                  <p>E nép idegen fajok vegyülete, mint hazánk legtöbb részein, miket sem érzemény,
                     sem érdek közös ösztöne egymáshoz nem köt. Repedt szirt, melynek vált hasábjai
                     egy földrengésre széthullnak. Tótok laknak itt. Munkás, de önző nép. Nyáron
                     szőlőt művelnek; télen favágók; tisztátlan, buta, elszigetelt faj. Irigy, gyáva
                     s pálinka italtól korcsult és erőtlen, kivált a nyári munkaszak kezdetén, mert
                     a bőjt negyven napját embertelenül kikoplalja. A németek saját telkeiken
                     tenyésztnek konyhaveteményt és zöldséget s telen át árulják. Nejeik a hirhedt
                     tejárusnők, a közegészség szabadalmas vesztegetői, kik korszakról-korszakra,
                     szappan, liszt s több titkos keverékkel habarják drága gyártmányaikat, a
                     nélkül, hogy a botos helyhatóság csak nem tetszést is hunyorítna rájok.
                     Szomszédunkban, egy anyaágyat fekvő nő, huszonnégy krajczáros zagyvalékuktól
                     kapott szaggató émelygést, melynek erőtetésiben meg kellett halnia. Magyar
                     kevés van; többnyire juhász- vagy gulyások. Józaneszű s igen jószívű nép; de
                     rest és neveletlen. Élete, mint a czigányé: ha pénze van, dobzódik, ha nincs,
                     lop. A sváb rendezettebb jólétet élvez, de inkább korcsmán, mint családéletben.
                     Különben ez is izlés nélküli durva és élhetlen faj, mint a közűlök ujonczozott
                     Hausknechtek bizonyítják. Minden évben egyszer szoktak vitzelni, midőn húshagyó
                     kedden lámpával keresik a farsangot; s életöknek egész költészete a karácsonéji
                     krampuszokban, s közelebbi sorshúzásra álmodott ternókban meríti ki magát.
                     Honszerelmet, polgári érzeményt, átalakulási rokonszenvet, s hozzánk olvadó
                     vonzalmakat náluk hasztalan keresni. Ők nem tudják, hogy hazájuk alkotmánynyal
                     bir, s királya van. Státustanjok a császári czím, s nyugpénzes rokkantak
                     ismeretében határoztatik. Ha köztök él az ember, eszméiket fürkészi,
                     szokásaikat tanulja, zagyva nyelvöket hallja; ha utczáikon jár, s gyárak,
                     boltok, hivatalszobák felett kétfejű sasokat, sorsjátéki és sóárulási
                     fekete-sárga ajtókat lát, minden színe nélkül hazai jeleknek, s egy kósza
                     hangja nélkül a nemzeti nyelvnek: nem hinné, hogy Magyarországon van. Szegény
                     főváros, te mint idegen szív dobogsz a benned tolongó gyülevész vértől. A nép
                     jól termett és csontos, de egészségtelen kinézésű, mi nemcsak a rossz víztől, s
                     fertőzött légtől ered, melyet az ottani csontgyár szagán kül, vágószéki vérbűz,
                     s februártól novemberig tartó por tesz fullasztóvá, hanem a mérges eczettől is,
                     mit e városrész, olcsósága miatt, kirekesztőleg egy zsidó vegytani gyárából
                     vesz, s melylyel egész hétre előkészített étkeit nyármunka közt eszi. Az
                     erkölcs és értelem fokozati különségét a három népfaj közt megitélheti ön két
                     esetből, mi köztük létem alatt történt.</p>
                  <p>Tudja ön, hogy Magyarország kétszerte több lakost eltarthatna, mint van, s
                     mégis ha egy terméketlen év jő, itt vagy ott szükségkép döghalál üt ki, a
                     kizsarolt szegénység, s rossz gazdaság miatt. Ily dögvész idején, a vásárra
                     hozott árvai tót gyermekek közűl, egy német kertész, egyre-másra öt forintjával
                     megvett öt darabot huszonöt váltó forinton, s mint akármelyik kinzó ültetvényes
                     néger rabszolgáit, túlterhelt dologgal kergeté zöldségtenyésztő telekjén; sőt a
                     nyári nap tizennégy órás terhével be nem érve, éjjel is öntöztetett velök azon
                     tót leányok tömegében, kik tavaszszal munkára szerződni a pesti
                     konyhakertészekhez seregestől jőnek, s késő őszig éjnapon dolgoznak. A puszta
                     nyaku vásárfiak, ez otromba igában baromilag nőttek, azaz minden ismeret,
                     tanulmány és értelem nélkül; s ez annál könnyebben történt, mivel az egész
                     városnegyedben egyetlen iskola létezék, az is meszsze, és csak annyi, mint
                     háromszáz varjunak egy toronycsillag. Ez iskolácskán kivül, egyetlen gyalogjáró
                     nevelő intézet találtatik egész osztályban, mely nem egyéb, mint egy
                     elrugaszkodott orvosnövendék, ki szegénysége miatt rigorosumot nem tehetvén,
                     itten havonként egy váltó forintért, sőt gyakran harmincz krajczárért tanitási
                     órákat ád, s nőstől együtt ezen keresetágból teng. De van a külvárosnak egy
                     rejtett apostola, gyémánt a gaz között, melynek erkölcsi fénye a korszak sugári
                     közt fenn fog maradni. Ez S. M. hajdan vidéki pórfiú, kit a robotos ekénél
                     erőszakkal illetett az urasági hajdu s felkölté benne ész és szabadság
                     önérzetét, mikkel keblét a legfensőbb kegyelem gazdagon ruházta. Ekéjétől a hon
                     világába lépett, melynek nyereségeül születék; de ez nem adott annyi tápot,
                     mennyit tőle kivánt, hogy hozzá tartozhassék: s a nép közé vonult. Most neje s
                     három gyermekével, öten kevesebből élnek, mint egy városi szolgáló, de
                     elégülten s diogenesi derültséggel. Józan eszű s becsületes férfi, a természet
                     és igazság embere, egy kis Rousseau korlátolt körében. Ön kétségkivül ismeri
                     nyelv- és több szaktani munkáit, miket a nép számára irt s három-négy
                     krajczáron árultat. Én őt magát, e népszerű s jóakaró munkák tiszta kútfejét
                     ismerem, s a bölcsészeti könyvet, mely tolla, az igazság hű szolgája alatt,
                     készülőben van. Élte keveseket érdekel, mert nem ragyog; az iralom történetei
                     rajzolni fogják őt, mert azok egyikeül látszik születve, kiknek olvasatlan
                     érdeme betűkbe záratik. S. a nép közt nem csak könyvben, hanem élőeszmékkel
                     tanít, oktat, fejt és világosít; s alkalmakat keres annak gyermekeit ingyen
                     nevelni. Magam sem tudom, miként juték hozzá, midőn a vágószék előtt először
                     megszólíta. Barátommá lőn; bámulta eszemet, pedig tanaimat titkolám előtte,
                     mert vallomásom szerint tévedt pórfiúnak tartott. Panaszlá szegény, hogy egy
                     fenkölt szellemű honleány, kit ő polgárilag érzeni és lelkesülni taníta, de kit
                     ifjonta a sírok kincsei közé orzott a halál, öt ezer pengő forintot végrendelt
                     tanítványi hálaul azon összegből, mit évi zsebpénzeiből megtakaríta, de a dús
                     osztályosok, vagy azoknak körmös lélekismeretű ügyvédje megtagadó pert indíta
                     az iránt. A német kertész említett árva rabszolgáit is tanítványaivá tevé S.
                     Éjenkint a leányokkali öntözéstől el-elszöktek hozzá, midőn őket fogalmaikhoz
                     képest magyar-nyelven kivűl, honszeretet és szabadság érzetére oktatá. De
                     mindez a rejtező erény természete szerint, titokban ment véghez. A gyermekek
                     elméje világult; kezdték igazaikat követelni, tulajdonosukkal szembeszállni, az
                     éji munkától vonakodni, oly eszméket s okokat hordva fel, mik magukra hagyott
                     állatárvák fogalmait túlmulták. A kertészt és társait csodálat fogta el;
                     nyomozá a rabszolgai értelem ügyét, s az öntöző lányok félemlve tőnek
                     bizonyságot, hogy a gyermekek éjenkint eltűnnek, csak hajnalra kerűlvén elő.
                     Rögtön elterjedt a hír, hogy az eladott árvákat az ördög tanítja, s el fogják
                     ragadni a kertészt, ki őket megvevé. Most e bigottságnak azon emberséges
                     eredménye lőn, hogy a kertész, megrémülve az ördög titkos kezeitől, rabszolgáit
                     által engedé harmincz forintért egy S. által szerzett magyar lakosnak, kinek az
                     előtt ötvenért sem akarta adni, s ki azokat, az értök fizetett bér
                     leszolgáltatása után, szabad kezökre ereszté.</p>
                  <p>Másik eset, mit igértem önnek, ez. Két osztatlan szláv testvér, megunván a
                     tejárusnők hűtlen pusztításit, egy öntöző leányt fogadtak közös gazdaasszonyul,
                     kinek szolgálatához gyér filléreikért egyenlő jogot tartának. A szegény leány,
                     zárt magányban, terhes munka közt, durva bánás mellett korán elvirágzék s
                     kórágyba esett, a két legény pedig nem véve fáradságot kórházba vitetni, hogy
                     az új gazdaasszony kényelmét belül ne zavarja, a ház alá tevé, gondviseletlenül
                     hagyva növő betegségét. Egy szíves magyar szomszéd hajlékába vevé, s
                     felépűltével készült nőül venni a hálás hajadont. Ekkor a szlávtestvér, kiktől
                     az új házinő az alatt megszökék, visszakiváná bérlett tulajdonát, s
                     követeléseket formála több rendű kártétel, költség és állítólagos lopások
                     fejében, mikről az elvetettség szakában szó sem volt. A leány keserű könyűk
                     közt, esküinek legszentebbikével vallá, hogy mindez alaptalan, s reszketve az
                     unt zsarnokok erőszakától, hogy vissza ne itéltethessék, egy éjen eltűnt. A
                     szlávok bevádlák becsületes magyar szomszédjokat, mint ki tolvaj cselédjöket
                     orgazdailag pártolá s később elszökteté. A külvárosi tanács pedig, a vádlók
                     áltanúira, elmarasztá az emberbarát pórt s elkobzá vagyonát a hamis követelés
                     elégítéseül... Hogy tetszik önnek e mesterkéltlen rajz, néperkölcs és
                     helyhatóság tekintetében? Azonban a sors úgy akará, hogy az egyik tót ne soká
                     élvezze az igaztalan szerzeményt; mert egyikén azon utczai szemétdomboknak,
                     melyekben télen csavargók és rongyokba kötözött nők, nyáron pedig patkányok
                     tanyáznak, meghűtve, azaz agyonütve találtaték s homlokán egy darab papir ezen
                     illő felirattal: könnyebb tizenöt garasért valakit agyonütni, mint napszámra
                     menni; mi ismét azt jelenti, hogy a státus irni és kombinálni képes tagjait is
                     tudja tizenöt garasos szükségeikben gyilkosságig kényszeríteni.</p>
                  <p>Képzelheti ön, mily kevés szellemi előnyt nyujta e városnegyedi élet, Márk
                     úrnáli börtönöm felett. Csak a halál félelmétőli szabadságban állt az; különben
                     azon tisztelt néptanítón kívül undorodnom kelle minden tárgytól, mely
                     környezett. Maga a házi élet, melyben tartózkodám, eltaszító vala. Durva
                     jövő-menők s néhány szelindekek voltak családtársaim. A gulyás tivornyái, éji
                     foglalkozása, sült marhavér, kövér hús- és velős konczokból szerkezett kosztja,
                     nem igen marasztó élvezetek úgy-e? Alkalmat vártam jómóddal menekülhetni,
                     előbbi titkaim felfedezése nélkül, mert azokat szájamra venni reszkettem. Egy
                     délután egyedül valék. A szomszédházból, hol harminczöten laktak, egy iratot
                     hozának által magyarázat végett, mert közülök egy sem tudott olvasni. Tégetlen
                     félelem fogott el; az iratot széttéptem s idegen jelentést hazudék, mert
                     tartalmában egy elveszett gyermek vissza szerzésére téteték jutalom; s az én
                     valék. Másnap hajnalban, mielőtt a gulyás éji vásárról megjőne, elszöktem.
                     Adott ruháit ott hagyám, hogy oka ne legyen üldözni. Feltevém elhagyni Pestet s
                     menni az alföldre, honnan a veteműlt betyárokban is annyi jószívűségről kelle
                     meggyőződnöm. Nem tudom minő érthetlen ösztön, a kálvária feszűletéhez ragadt
                     imádkozni, midőn ott elmentem. Alul üres szekér állt, fent éltes parasztnő
                     térdelt. Megette borulék földre, hogy ne háborítsam. Fölkeltében reám tekinte.
                     Én kérőleg reá. Én ruhátlan árva voltam, ő gyermekvesztett anya. Isten kezének
                     tulajdonítá e találkozást. Kérdezett... Én ismét eltévedt pórfiú levék... Ő
                     elveszté legifjabb fiát hét év előtt a radnai búcsun; most azt hitte, engem ad
                     helyébe a gondviselés. Fiává fogadott, vagyis azt mondá, fiát megtalálta: s a
                     jószívű halászné ide a Tisza-partra hozott.</p>
                  
               </div>
            <div type="chapter">
               <head>XIX.</head>
               <head>(Alföldi tájképek.)</head>
                  <p>Enyhe világgal kisért utunkban az őszi nap. Az égbolt tiszta mint egy üvegív.
                     Halvány mélységiben elveszett a látás, terűlni hagyva mély s magas távolát,
                     melyben idő- és térköz eltéved, mihez az észnek mértéke nincs. Boldog egyháza
                     az egyenlőségnek, melyben legmerészb reptével elfér a szabadság. Imádlak úrerő
                     őstemplomodban, hol nincs ugyan viaszláng, nincs alabástfelhő, gyöngyös infulák
                     s hideg érczből a hit, remény, szeretet: de azért hév a megszentelő sugár, mely
                     kegyedből lesüt. Itt az oltár uratlan hegyek, karének a független szárnyasok
                     szállangó dala: orgonád zúgó vihar, melynek rendítő dobja mennydörgő felhők;
                     áldásod közélet s hálakönyű az őszinte harmat, mit a rejtett völgy szerény
                     virága sír... Utamtól jobb s balfelől rakottan nyúltak el a termékeny puszták.
                     Itt részeg boglyák állottak hetyke kupjaikkal; némelyik, kalapját levette, vagy
                     félrecsapta a szél. Ott lomha kazlak nyujtóztak a napon, minek pisze orrot
                     rakott szénából a béres. Amott a háttérben, elkésett vontatók, mint megannyi
                     napon sült pogácsák törpedtek a gyepen, miket minden violentialis per nélkül
                     czibált a nyomási marha; míg közte, most szalaggá véknyulva, majd lobogóvá
                     terjedten szállonga egy folt hízott seregély. Néhol megfeketedett keresztek
                     nyúltak el a tarlón tizen egy sorban, mint a gunár nyomában lépegető ludak; a
                     fényben káprázó szem mendegélni vélte volna őket. Egyiknél suta férj vendéglé
                     meglippent családját; másiknak tövében tolvaj gözük gazdálkodtak a közös
                     vagyonból; harmadikon rasztkóros sas mélázott társatlanul, bő ebédje után,
                     nyugton hagyva az avaron körüle czinczogni a pajkos mezei egeret; mert hiszen ő
                     nem pesti zsidó, hogy mindent elkörmöljön, mihez erőszakja alkalmat talál. Oly
                     elégülten élvezi az emésztési uralmat, hogy magyar létére, tán csak restségből
                     nem gyujtott rá. Dombosabb helyeken hosszú asztagok telepedtek meg s lompos
                     ereszükön kizöldültek a tiltul hányt kévék. Közülök három-négy felbontva, mint
                     a szelt kenyér s kebelökben bőven aranylott a magontó kalász. Egyik szérűn
                     tréfás pórfiú szórta ötleteit a nyomtató gebék közt; másikon por, törek s
                     polyvafelhők közt forgaták az ágyást barna karú villások, el-eltekerítve
                     orrukat a keserű füsttől, mit a vermekről feléjök kavart a jövevény szellő.
                     Szerteszét majorok látszottak a sima láthatáron, körülrakva téli takarmánynyal;
                     másutt vetés alá szánták az omlós földet, mely fekete mint a bogár s kövér mint
                     a jó sajt; másutt ismét szüleséget hordtak görnyedt szekereken, miknek bő
                     terhét hat, nyolcz, tizenkét ökör alig birta vontatni, vagy kukoriczát törtek
                     háznyi halmokra, mik körül méla parasztgyermek játszadozék a tarka vagy piros
                     csövekkel. Mindenütt túláradó bőség. Mint szabaduló anya, mely terhét
                     megérlelé, adta át a természet ezer gyümölcseit s a magyar alföld el lőn öntve
                     hozományival; mintha az aranykor mesés terméke hullana egy áldott nemzedék
                     gondtalan élveül. De e nép nem élvezi az aranykor elveszett örömét, a
                     szabadságot. Kerestem azt a természet egyszerű fiai közt: de nincsen. Ők nem
                     ismerik kényelem s művészet gyönyörét; nem ismerik ipar s tudomány nemesítő
                     eredményeit; távol s mélyen rejtvék az ismeret minden világától; idegen
                     pusztáikon nem állnak biztos védelemben; szóval, a polgárodás ajándékiban nem
                     osztoznak, mikért az őskor patriarchai jogát cserélte nemünk; ők a Kain és Ábel
                     nélkülöző korszakát élik s szabadságuk mégis veszve van. Kerestem köztük a
                     jólétet. A magyar paraszt legnagyobb osztályának alig van élelme. Adó, uraság,
                     megye, falu, pap és iskola, úgy igénybe veszik csekély jövedelmét, hogy magának
                     nem marad; véletlen esetekre, nyomor vagy betegség éveire épen félre nem tehet.
                     Többször hitelbe él; előre kölcsönzi fel törvényes tartozásait s a helybeli,
                     vagy vidéki zsidó szállítja el szürűje- s szüretjéről a jövő téli tápot. Irhon
                     sorsát vérző rajzokban kiáltja O’Connel Anglia fülébe, mint egy örökké égő
                     szózat; hol venne szókat, látva népünket ó kanaháni bőség közt, egész éltét
                     által éhezve s ruhátlanul; látva népünket az édeni számüző átok túlnövése
                     alatt? Isten mondá a vétkező embernek: «veritékkel eended kenyered»; törvényünk
                     mondja nem vétkező pórnak: «verítékkel termeszd más kenyerét». Amaz súlyossá
                     akará tenni az életet, ez lehetetlenné. Oly kevés a nép, oly csekély a verseny;
                     oly bőkezű nálunk föld és ég: mégis oly egyetemes a nyomor. Láttam hazámban a
                     várost, az sülyedt s boldogtalan; láttam a népet, az szegény s boldogtalan; hát
                     tán nemeseink osztálya boldog és fényes, mely a nép felett áll? majd
                     meglássuk.</p>
                  <p>Hát az-e a polgári formák rendeltetése, hogy az embert jog és nyugalom, jólét
                     és élvezet terén túl helyezze? Az-e az igazgatási eszmék alapelve, hogy néhány
                     gyomort feles nyalánksággal rontson el, míg éhes milliókat könyű és vér tenget
                     örök bőjtjében? Oly egyetemes tökélytelenségben kellett-e maradnia Cyrus
                     korától a polgártannak, hogy minden vonatkozó alkalmazás nélkül, egész földön
                     hibákban sinlődjék? A szabadsajtó és tapasztalat évezredében csak annyira
                     fejlék, hogy jog nélkül fészkéhez tudja kötni a meztelent, kinek vad őse, hason
                     sors alúl honért és jogért vándorolt? Nem lehet a kormányész netovábbja, hogy
                     erkölcsöt, értelmet, érdekbe igázzon, párttal pártot öljön, osztályt osztályra
                     lázítson, rohadásba essék s a közpusztulatban kiveszszen, mint veszett
                     Egyiptom, Róma vagy Velencze, helyt adva újabb tévformáknak.</p>
                  <p>Egy fa alá dőltem, míg gebéit megkapatta a kocsis. A csonka tölgy élet nélkül
                     állott; foszladó réme a meddő vidéknek. Izmait podvás törekké morzsolta az idő.
                     Repedékes rétegei közt eleven sujtásul feketéltek a honosúlt hangyák, héber
                     hajhászként hordva szét a porló hulladékot. Kérgetlen karjait gyáván terjeszté
                     korhadt teste körül, mintha feltartani akarná a kidöntő vihart. Vedlett törzse
                     telve sebhelyekkel; vizenyős görcsüreiben halovány, nyurga fűszálak lengettek;
                     cserepes gyökeiről leapadt a föld s rohadó tövén, az ó hasadékot sárga taplós
                     gombákkal fodrozta körül az aszkór. Egyetlen ifjú ág, gyér, de ép lombbal
                     jelenté igényét további élethez; s oldalán dús repkény kúszott fel védelmül...
                     Honom aristocratája jutott eszembe. Lombja a népjogi törvényjavaslat; repkénye
                     az ipar. Tán jó a hasonlat; ... tán nem jó!</p>
                  <p>Tovább haladánk a pusztákon. Elfogyott a bő föld, mely gond s kárpótlás nélkül
                     buján hoz; melynek termő erejét kövérités nélkül sem lehete még kizsákmányolni.
                     Síkságra értünk, melyhez Isten verítéket rendelt, melyet szorgalomnak kell vala
                     virágzóvá tenni, melyen nem terem magától sült veréb és kúnsági kalács. És a
                     tér puszta és éktelen, mint vala kezdetben, nincs nyoma az emberi kéznek, sőt
                     az állatlábnak sem, mert a futóhomok menten befolyja azt. És a látás és látkör
                     eltárgytalanult. Sárga tér fogott körül, száraz avarral foltozva. Vándorló
                     fuvatag, sülyeteg torlat s törpe buczka lőn a tájékozó pont, melynek oldalán
                     homokhabokat vert a pusztai szél. Aszott ebkóró, koppadt porcsin, behordott
                     kakukfű, néha kotus káka s egy bágyadt gém e föld minden éke; itt-ott vad
                     zsálya, vagy lengeteg gyopár, halottkoszorú e nagy temetőn. De a csábító
                     távolban hívólag integet az árvalányhaj fürte, mely szőke selymével bánatosan
                     hajlong a gyér lengetegben, mintha asszonyát síratná. Néhol hófehér ökörnyál
                     szállong az ős légen, melynek maradozó szálait látatlan kéz látszik léghálóvá
                     szőni. Másutt bűbájosan nyargal a lenge ökörszekér, melyre pajkosan felkapott a
                     szökevény lebel; mig a látkör legvégén, ég s föld közé folyva, csorba
                     kéményével kurta szárból pipázik egy borzas csárda. Költöző fecskék gyűlöngtek,
                     el-elsuhanva, mint a nyíl, mint a boldog óra; sötétkék szárnyukon játszott a
                     napsugár, melynek melegéhez közelebb bujdostak. Fent látatlan magasban vándor
                     darvak szóltak, mint hajdan jósdalnoki a zarándok népnek. Ki fejti meg e
                     szívható hangok titkos értelmét? Ki magyarázza meg a vonzerőt, a méla
                     érzeményt, mely az egyhangú énekben kijelenti magát? Bucsúdal-e az egy
                     elhagyott hazához? Elővágy-e sejtett jobb jövőre? Vagy felhívó szózat a gyenge
                     ivadékhoz? Ugy úgy, csak hívjatok ti szebb égalj ábrándos vendégei; hívjatok
                     összeforrni vált rokonainkkal. Oh ha e nemzet lelne még hazát, mely nem hidegül
                     el jövevényektől; melyben nem kéne keresni saját küszöbét idegen hajlék közt; s
                     fogyott ivadékát nem vegyítnék üres csontú fajok; vajha lelne hont, népet és
                     szerencsét, mely nyelvét megérti és vágyaival rokon! Tán intő vezéri vagytok
                     szenvedő népeknek, kikben kijelenté magát a természet; s utatok tanítóczikk a
                     nagy könyvben, melynek betűit elszórta Isten a csillagfutás és féregélet határi
                     között. Tán szállítók vagytok külön világok közt s illat vagy légparányt hoztok
                     párátokban, melyre a teremtésnek szüksége van s melyet szelek nem
                     fuvarozhatnak. Vagy gondolatunkat tanítjátok repülni, hogy mint ti, nem maradva
                     kigyók és gaz között, próbáljon szárnyalni éltetőbb körökbe. S ha utatok nem
                     volna több, mint költői kaland, mégis elragadó. Ti elhagyva a földet, e
                     szolgaság s változás sötét csillagát, átkeltek szabadabb térre, hol csend van
                     és fény és uratlan magány s a magányban nincs társ és azért irigység, kárszenv,
                     fajundor s a társadalom több édes szép virági. Üdvözlöm tőletek az érlelő
                     magányt, hol elkülönzve élhet a nemesebb elem, szigetelten minden ragályos
                     salaktól; hol kifejlődhetik az elégültség és tökély, minő istené. Ha nyugosznak
                     a szelek s a halvány távolon remegés nélkül foly el az estfény: ti elvonultok a
                     lég ismerős utain s látnoki szemmel néztek a kék mélybe, honnan a jós csillag
                     félénken pillant ki. Meg van-e ott írva az örökélet az ég rejtelmében? El van-e
                     rendelve boldogság és tökély? vagy létünk jövője hasonlít vándor hazátokhoz,
                     melynek csillaga ugyanaz, csak a csalódás új?</p>
                  <p>Tovább haladtunk. Fecske és darvak elmaradtak tőlem s a látkör átcserélte
                     magát. Ridegen fejérlett egy homoki nyárfa, mely honából száműzve őszült meg s
                     melynek reszkető árnyékán sok szépet álmodott a pusztai vándor. Most hullóban
                     voltak őszi levelei, festett pillangókul szállongván a szélben. A fa-e
                     boldogabb, mely rövid szak alatt kész az enyészettel, vagy az emberélet, mely
                     egyenként veszti el napjait s bölcsőtől indulva lassú elmélet közt jut bizonyos
                     sírba? Másutt egy folt nyirfa aranynyá sárgulva az idő kezében, érdem koronául
                     a haldokló pusztán. Túl a homokszélen itt-ott nádas mocsár. A halvány nád tépve
                     állong éjszak alá hajtott fővel. Csapodár szeretője elhagyta, az ifjúkori
                     szellő. Többé nem susogja édes rejtelmeit: csak egymásra zördül a száradó
                     levél. Egyik vagy másik szál jobbra hajlong a forduló szélen, mint a rossz
                     hazafi; míg oldalán fecsegve emelteti magát egy-egy üres nádi veréb, a tolakodó
                     kegyencz. Tovább kötésig érő gazberek, melynek ritkuló szövevényi közül
                     kilátszanak az elhagyott fészkek. Bozót és morotva, avar, ilvány, szedett
                     kukoriczák s közein zöld vetés, legelő túzokkal; a dülő végén pedig
                     begyepedzett út és egy puszta kút. Egy hámlott vad körtvélyfa állt a
                     barázdában, mit minden nyári szántáson meghajigálnak az ostoros fiúk. Ha a
                     bölcsek műve oly kapós volna, mint e fanyar gyümölcs: most tán nem állanának
                     tótágast a nemzeti ügyek. Odább csatakos rekettye-liget, melynek levél füzérei
                     pirulva zsugorodnak az őszi sudaron. Foltonkint közötte bolygatás látszik ki;
                     utas szed korcz-vesszőt, úgy isten nevében. Majd sima róna nyilt s derűs nedűs
                     lapály, melynek bő párája átfűlik a napon s alatta másodvirágban kékellett az
                     őszi kökörcsin.</p>
                  <p>Mi ez, a síkság sugaras szélében? Tündér építé fel drágakő országát? vagy a
                     nemzetnagyság települt meg ezredes kincsével? Változó fényrajzok lebegnek a
                     légen; repkedő dicsövtől rámázva itt, amott. Ragyogó város, díszbástyák,
                     körfalak, tornyok, tornáczok, melynek oszlopi magasan nyúlongnak, mint
                     elégültlen vágy. Ezüst ligetek, sugárernyők, foszladó bérczek, csillámfák,
                     miknek ingó szárnyai csábbal köszöngetnek. Opálszín folyók ködszigetekkel,
                     repülő rengeteg s egy-egy roppant templom faragott szentjei, miknek alakjait
                     ömledezni látod. Könnyű dicsboltok, egyszerű fénytér küzdő alakokkal,
                     virágrétegek, elmosódott romok változó szinekben s irhatlan képletek, mik a
                     bűvölt szemet tévedésben tartják. Mi az a kőtömeg, melynek körrajza túlnő a
                     tárgyak ezrein? Tán nemzeti tribunal, melyben a felelős kormány milliók
                     jogegyenét osztja és itéli. Mi az a hosszú épületsor, melynek szárnyát a
                     távolság miatt elveszti a szem? Tán közipar-csarnok, melyben mutatványait
                     állítja ki a századok megért szorgalma. És ama fényes ív, a roppant
                     díszpalotán, mely lebegni látszik a legnemesebb izlés könnyű kellemében? tán az
                     Athenaeum, könyvtárak és műtermek, tudomány s művészet kincstára, melynek alsó
                     osztályában szabad sajtók izzadnak. E nehéz bástyasorok, tán nemzeti őrsereg
                     gyültermei s a környező liget, a nyugodt és virágzó nemzet ünnepeinek
                     színtere?... Nem, nem! Eltünnek az édes csalódások. Képeid, ha közeledni
                     akarsz, formátlan köddé ömlenek. A nagyság eltörpül s pára-rongyokká foszlik. A
                     fényes vizek csalogatva vonulnak tovább; a repülő gőz mélyebbre helyezi át
                     hazugságait s a tűnt varázslat helyén aszott gyep vesz körül, míg a csalfa
                     délibáb újabb igézettel hí tovább... Nemzeti remények! nem sorsotok van-e
                     megirva e muló képekben? Nem jövőtöket gúnyolja-e a pajkos déli hölgy? Álmaid
                     szépek és fenköltek, oh hazám, lelkesültséged merész és fényelgő, mint e
                     légfestvények: de terveid sokszor lábatlanok, mint ők s a tett és eredmény
                     tovább tovább repül, mint azok, és a multtá lett idő, aszott gyepként, jel
                     nélkül marad nyomukban. Századokig kielégíte remény és igéret; hivőleg vártad,
                     hogy a ködkép megtestesül s csalódásid után újra engedéd csalni magadat.
                     Jelened küzdelem; multad gyümölcstelen; semmi jele annyi szenvedésnek. Téreiden
                     idegen nagyság emléki porlanak itt-ott a római korból; de kezed művei
                     nincsenek, s ha egy nagy végzet ma eltörölne: a késő idő nem akadna rá, hogy
                     itt magyar élt. Az új kor felrázott; egy kis töredék tett terére kelt, de
                     küzdelme kezdetén győzelmi lobogót akargat kitűzni, mit a nagy ellenség
                     lerángat, visszafoglalgatva a hódított tért. Hosszú könyvben kéne kifejteni, ha
                     e haladó kor többet megy-e előre, mint hátra? Némely mozgalmaid tető felé
                     visznek; némely mozgalmaid ásónyomok a mélyedő sírban. Egyfelől vért ajánlsz a
                     nemzetiségért; másfelől váltójog s több éretlenség útján idegen kezekbe adod
                     magadat. Az áldozat tied; tied leend-e majd az épület, mely azokból felnő? Nem
                     leendsz-e szolga a házban, melynek alapjait leraktad? Nem fog-e epigrammot
                     írhatni egy késő kéz: hogy e föld míg magyar vala, nem volt hon; s midőn honná
                     lőn, nem magyar? Oh ha megnőne a cselekvő töredék; ha kiveszne érdek és
                     irigység fészke jellemünkből; ha szentlélek szállna kevés milliónkra, hogy ha
                     már maga nem tesz, legalább ne vagdalná el a munkások kezét! De ha esti
                     fekvében átgondolná napját mindenikünk, megbirálva, mit hozott a köznagyság
                     elemparányaihoz: nem hiszem, hogy alunni hagyná az értelem és önvád. Ismét
                     változék a puszta. Elhagyott, vagy fel sem fogott lapály; úr és vendégtelen,
                     jóformán res nullius. Egy darab szakadt árok, színig benőve vadsással. Semmi
                     több jele az egykori műnek. A gyepnek egy szál híja sincs; rétegről rétegre
                     épen aszik el rajta. A viruló gazban bántatlanul inog a tavalyi kóró; s a mult
                     őszi pókszálon most is ott lebeg a száraz levél. Siska és haraszt verte fel;
                     vagy szamárkenyér s szederindás csalit vőn erőt rajta. Lakója sohasem volt;
                     legfeljebb egy lidércz, vagy sárkány, mit a népbabona oda képzelt. Jövevénye
                     században egy-kettő: a vidéki jósnő, ki nagypéntek éjén szentgyörgyvirágot
                     visz; vagy egy kincsásó, ki a zárnyitáshoz páfránfüvet keres. E tér halottjait
                     senki sem temeti el; titkait csak isten ismeri; szaga nehéz és nedűs, maga
                     kietlen és vad, mint a foglaláskor; farkasok tanyája, vihar hazája.</p>
                  <p>Ismét új mérföldek jöttek, szelídebb tenyészettel, de haszonvétlenül. Rejlőbb
                     részein nem jár egyéb, mint kósza vad s a fellegek árnya. Lábán vész a feles
                     fű, mert megszökik tőle a vállaló kaszás, s a récze ott leli fészkét az ősi
                     kákatőn, melyben negyedíziglen költ. A nád felnő s kivész sarló nélkül a
                     sötétzöld tóban, mit még csáklya és háló nem vőn urbér alá. E föld hasonlít a
                     kezdetbenihez, mielőtt ember alkottaték. Magától terem, de nincs ki számára.
                     Talán jobb volt pusztán maradnia, mintha Kainként már az első ivadék elfajzott
                     volna nemzetétől. Nincs más gazdája, csak az év; tarolt határát szelek vetik
                     be; s a mit terem, a tél szedi le.</p>
                  <p>Neki egyforma nap és éj, mint a született vaknak. Itt nem ég pásztortűz az éj
                     homályában, nem szólít meg senkit az ismerős kolomp. Az éjfél siket, mint vala
                     a dél; legfeljebb egy futócsillag suhan el, muló fényt vonva árnyával a tóban.
                     Aludj, aludj te álmodó puszta! Megiratlan sorsod, mint a gyermek, sem jó, sem
                     rossz még. Téreiden nincs templom és vérpad; üresen állsz a jövő erkölcs előtt;
                     tiszta lap vagy a történet tollának. Nálad még hijában támad próféta. Érzelmeit
                     száraz szeleknek osztaná, mikben elvesz a kiáltó szózat. Adja isten: ha az idő
                     megérik, nemzeti nyelven szólaljon meg rajtad az értelem!</p>
                  <p>Ismét változás. Egész látkör sárga szemfödél zöld halottakon; futóhomok a
                     temetett gyepen. Déli szélein nyúlós körmökkel iparkodik hantokba csipeszkedni
                     a föveny, mit éjszaki szél hajt tovább-tovább, hogy elborítsa a következő
                     határt, mint borítá az előbbieket. Oh be jó lenne, ha a gondviselés saját
                     markával ültetne gáterdőt! Úgy-e édes földim, az volna ám magyarok istene!...
                     Semmi tárgy. Igen ritkán egy vadrózsatő, mely fergetegnek nyitja hullatag
                     szirmait; esőtócsák néhány mezitlábas bibiczczel, s egy eltapodt fűbokor őszi
                     kihajtása, mely mint a csavargóból vált gazda, elkésett magával. Ennyi az élet.
                     Körüled minden meddő és kopár. Ha a szegény legény elvágtat a tulsó
                     csaplárnéhoz, nyoma holnapra elveszett, besepré a szabadító szél; a homok nem
                     tud emlékezni, mint a hűtlen szív. Egy-két szabad madár pihenni betér; de az jő
                     és megy; nem igen marasztja az éktelen szállás. S még sem panaszolkodhatol, oh
                     hazám, hogy e veszni hagyott földön zsellérek nincsenek. Néhány dalos prücsök
                     lakik ott, kiken a magyar sors ki nem fog. Magam is csodálom, de úgy van;
                     csakhogy azok adót nem fizetnek. A világos égben egy-két őszi felhő űzé
                     egymást, mig a szél meg nem téríté, vagy foszlányokká nem szaggatá őket.
                     Árnyaik töretlenül futottak a víz-sima földön; legfeljebb egy pár ott felejtett
                     sírdombon akadva fönn, mikben vándorló-legény, vagy farkastépte bojtár avultak
                     homokká. A szél fel-fellebbent s zörgő szárnyaival odább kavart egy
                     homokréteget, vagy felkergetett kórót; de nem vala tárgy, mely kedvét
                     ingerelje, s a közelebbi buczka napos oldalában újólag leült. És ez éktelen
                     határban tekintélyesen ágaskodék egy korhadt tilalomfa. Kiket tiltasz el e
                     kiéhezett földről, oh magyar nemes? tán a szelet, melyhez malmot nem építél?
                     vagy a tápkereső madárt, mely egész láthatáron egy magvat nem talál? Hiszen itt
                     nem mehet rák a vetésre, sem a jobbágy meg nem kergetheti a nyulat, mely
                     egyetlen almafáját megrágta; mert itt sem rák, sem vetés, sem jobbágy, sem nyúl
                     nem találtatik, sőt az egész föld olyan, mintha tatárfutás óta nem volna
                     gazdája.</p>
                  <p>Néhol egy zsindelykúp, azaz toronytető látszik, homoktól félig elnyelten, oly
                     egyűgyű tannal furfaragva, mintha még Zoltán idejében, unalmából kalapálta
                     volna csatán bénult moger. Hirtelen azt vélné a szem, emlékjel, mit előkorunk
                     siettében rakott az érdemnek. Mi szép volna, ha e kietlen pusztán, hol se földi
                     mű, se isten kegyelme nem mutatkozik, hír laknék s a nemzeti hála. Mi szép
                     volna, ha sírlapon s érdem-oszlopokon lenne megírva a polgári erény és dicsőség
                     tanító-rajza, intő rémül a sima árulónak, lelkesítő szentségül az üldözött
                     nagyságnak. Mi szép lenne, ha emlékszobrok talapzatán, egyházak falain s
                     dicsiveken olvashatná a nép szabad történetét, miután könyvekből nem juthat
                     ahhoz. Ha a polgár ezeket péczézné pályázó határul fiának; az anya ezekről
                     tanítaná olvasni leányát, s Zrinyi Ilona lelkével, Corneliát nevelne abból. De
                     a nemzetnek egy oszlopa sincs; pedig nagy szenvedők alusznak földében, s
                     márványa annyi, hogy a hegyek nemesebb kincséhez alig juthat tőle. A templomi
                     padmalyokban idegen szentek csontjainak gyújtanak gyertyát; jeleseink
                     ismeretlen sírján pedig nyulárnyék s vadkapor leng a szelekben; s csak egy fa
                     sincs ültetve, mely szent hamvaik nyugvát kijelölné. A hajdan érdeme hideg
                     üstökössé lőn, egy-egy szónok vagy rablelkű tanár ajkain jelenve meg olykor
                     szalmalángú község vagy álmos tanítvány közt; ... a haza márványát pedig pesti
                     zsidók árulják olcsó boltjaikban s egy-egy hirhedt ágyas, vagy polgári
                     húsfüstölő halhatlanul ó lőcsei formára faragott darabjaival. Előkorunk nem ért
                     rá oszlopokat rakni, mert érdemeket szerze azokhoz; az utóidő sülyed és felejt;
                     nincs értéke erényt jutalmazni. Hizelgő ünnep, drága díszmenet, ragyogó
                     tiszteletebédek elfogyasztják a maradóbb emlékjelek árát: pedig egy-egy szobrot
                     lehetne állítani az évenkénti fáklyás zenék s helyhatósági lakomák tőkéjén,
                     miknek ünnepelt erénye hamarabb eltörik, mint a ráköszöntött pohár. Mikor fog
                     józan méltánylat s itélő fogalom nálunk kifejleni?! Mikor fog tisztúltabb
                     foknak örvendni az értelem?! De hisz ahhoz tudomány kellene, s kell-e magyarnak
                     mindeddig tudomány? Szent István, országát osztá papoknak, hogy tanítsák népét;
                     korunk idegen tudósaitól, hogy ne taníthassák őt. Sőt a mellett, hogy
                     ügyefogyott inség körmeiben hagyja: gúnyt ad toldalékul, vagy bizonyos túlnéző
                     hideget. Miért irtózol tudósaidtól, oh magyar nemes?! Hisz az nem harapja el
                     szép bajuszodat, sem betanult mondókáidat túlragyogni versenytérre nem kél. De
                     lásd, miután őseid kardját, ha még zsidó kezében nincs, szegre függeszté az a
                     megjuhádzott idő: nem vallanád kárát, ha többecskét tudnál azon hindunál, kinek
                     kincseit pitykékért cserélte el a tudományos angol; mert gonoszúl lészen
                     dolgod, ha a pajkos sors egészen kihuzandja alólad a gyékényt, és a te unokáid,
                     mint a kőszáli gödölyék mezítlábnak mezítlábával járdalnak a kopaszon, kivéve
                     azokéit, kiknek az ő apja okosb vala ama belényesi oláhnál, ki adja vala az ő
                     házát és szilvását egy csillagos tüszőért, aztán pedig hagyja vala magát inkább
                     agyonüttetni, hogy sem odaadná tüszőjéről a bolondságokat.</p>
                  <p>Haza értünk a szegény halásznéhoz. Családja, jóakarói, ismerősei előtt úgy
                     mutatott be, mint megtalált fiát, s én tagja lettem a jószivű népnek, melyet
                     állandó rokonszenv köt egymáshoz, a közös nyomoré.</p>
                  
               </div>
            <div type="chapter">
               <head>XX.</head>
               <head>(Tiszta szerelem.)</head>
                  <p>Béke és erkölcs, szorgalom és egyszerűség vőn körül. A lak kisded volt, kivül
                     felejtve a falu farkán; alig birva jobbágyias színnel, inkább pásztori
                     tulajdonnak látszott. Kákafedél korcz-vesszőbe kötve, tömör vert falak, kákón
                     függő dohány-pórászokkal; keskeny, gyepes udvar, néhány mályva-rózsával, egy
                     galambducz, józsefkori szederfa, előhasú üszö, s halszárító póznák tevék az
                     ingó és ingatlan vagyon összegét. Szomszédai nem sokkal multák felül; de vidám
                     volt a nép, jószívű és csöndes. Kölcsönös örömeiket nem zavará bántalom, irígy
                     gúny, álbarát, boszantó szenv, s alattomos cselek. Alakos ártalmak, tolakodó
                     közbejárók nem vegyültek magán dolgaikba; gyűlölet és vetély, vagy rosszakarat
                     s féltés nem rontá el ügyeik folyamát; szóval a társaságból számüzött erények,
                     szerény bár, de biztos virágzásban szálltak firól-fira. E nép talpig a
                     becsületé; csak jobbágy-viszonyaiban fortélyos; de hosszú idők ostroma, igázó
                     túlhajtás, visszaélő zsarlás fejté ki nála. Azonban cseleit, daczát is oly
                     roszul érti intézni, hogy mindig rajta veszt, s kétszeres pótlás hajtatik végre
                     ellenében; s míg ő nem képes nélkülözni, vagy kijátszani a helybeli zsidó
                     gazságát: kettős körmök koppasztási közt sínylik és pusztul. Hozzájárul a
                     nyomási rendszer visszás fogalma. Minden orvoslást, minden engedményt, mi
                     sorsát némileg javítja, a királynak köszön; s mindent, mi nyomja, a nemességre
                     ró. És ez nem csoda. Annak robotol és fizet füstpénzt; annak csinál útat
                     rokkant marháival; azt viszi rajta kihajtott előfogatán; az adja gyermekét
                     katonának; az hajtja be nem bírt adóját, s a zsidó csalárd követeléseit; és ha
                     meddő év után éhség- és dögvészben pusztulásnak indult, azt látja maga körül,
                     verítékeit henyén élvezni. Így gyűlöli azt, kinek földjéből él, s kihez jogosan
                     kötött törvény köti; míg az okok távolabbi egybeköttetése ismeretlen marad
                     lelke előtt. Különben a nevelési fokhoz, melyben a státus tartja, csodásan jó s
                     természetileg értelmes.</p>
                  <p>Én, a nagy élet és köröm számüzöttje, boldognak érzém köztök magamat. Ott
                     félelmeimmel vesződtem, miket egykor az érdek váltott volna fel; itt csend, és
                     vágytalan napok nyugalma lőn enyim, miknek legfőbb veszélye leendett, ha
                     mérsékelt szükségim fogyatkozást tűrnek. A békés házi élet küszöbe megnyilt,
                     pásztori örömét sohasem kivántam a lázas élet vesztett bőségével vissza
                     cserélni; gazdag országom volt, néhány fárasztó termekért. Kerültem valaha
                     multamról szólni; ... mit nem adtam volna a szörnyű emlékek vég feledéseért! A
                     harangozó, mint már említém, kihordá nekem a pap könyveit. A történettant
                     gazdag gyűjteményben birta az; pedig tudja ön, hogy ez legtanítóbb. Korunk
                     mozgalmait a lapokból láttam, míg magányomban gyönyörrel tanulám a természetet
                     s istent. E mellett eszméim, elméletem fejték lelkemet; gondolatim megszokták
                     saját szárnyon emelkedni, s elmélyedésim közt mélaság, rögzött csüggedés lőn
                     arczom állandó rajzává, miből a nép meséket csinált, árvának hítt, pedig
                     birtokomban volt a nyugvó kéj, minőre emberi hagyományoktól korlátlan lélek
                     istentől híva van. Egészen népies lettem. Örömeik örömeimmé, mondáik
                     vallomásommá, egyszerűségök kellékemmé vált; s az elvonult ábránd költészetében
                     megértem és homályosan vágytam a boldogságra, mit csak szerelem adhat. De e
                     szerencséhez nem tarthaték számot. Tisztult eszméim, a fencsapongó álmak s
                     szenvedésben nemesült érzemény, más képet alkotának titkos vágyaimban, minővé
                     egyszerű porleány, körében, fejlhetik. Az épség s szemérem erényei mellé értő
                     lélekért epedtem, mely gondol s érezni tud, felfog és visszaad egy birtokba
                     vett kebelt, mely világát kizártan neki szentelé. Gyakran ábrándjaim közé
                     tévedt a remény, hogy az egyszerű erkölcs pártás szűzei közt leend egy, ki
                     jövőmet magához ragadja; kinek gyermeki lelkét magaméhoz fejtem; kinek értelmét
                     józanná képezem, mit nem szoríta még szűk határba a rögzött év; s nemes
                     emelkedést adok szívének, mit a társalom sárragadéki földhöz nem húznak;
                     egyesítem a természet s miveltség jellemét. Az álom tovább nyult, s tizennyolcz
                     éves ifjúvá nőttem. A tisztaság s mértékes élet virulóvá tőnek. A falu lányai
                     jártak utánam; nótát kezdtek páratlanságomról s azt hirlelék, azért nem kötök
                     senkivel, mert a lelkek szeretője vagyok.</p>
                  <p>Karácsony estéjén összegyültünk lányok és legények ónat önteni. Oda jött Évike
                     is, a gazdag molnár leánya, ki az előtt sehol sem jelent meg. Tizenhárom éves
                     gyermek. Termete nyúlánk és hajlékony, s kifejlésében báj- és csábjósló. Szája
                     kicsiny, eleven és piros, mint a százszorszép. Komoly szemében tiszta s félénk
                     fény; gazdag haja kettős fonadékban fedett vállain; a kezei oly kicsinykék,
                     hogy egy-egy almába lehetne rejteni. Szabályos tagjain a kor gyengesége; s
                     halvány selyem-arcza minden hozzá intézett szóra elpirult. Úgy tetszett nekem,
                     mint egy művész tábláján felvetett előrajz, mint hableány a Tisza meséiből;
                     ködalak a könnyű országból, melyhez álmaim tartoztak. Rákerült a sor, de nem
                     akart ónat önteni. «Úgy se megyek soha férjhez, hazudna a babona, akármit
                     öntenék»; mondá vonakodva, s szemérmesen összehúzá magát, mint a délignyitó.
                     Feltünék előttem, hol vevé határozatát a nép kedves gyermeke, ki szép és
                     gazdag, ki társnéinál kedvezőbb alappal formálhat igényt boldog házassághoz, s
                     kinek osztályában a leányi remények netovábbja férjhez menetel. Hát gondolt már
                     életczéljára e gyermekfő? Vagy tán észlelte is a nősélet szabadságvesztő
                     jövőjét? E nyilatkozat, e hang, az arcz komoly tipuszával oly érdeket ébreszte
                     bennem, hogy a ragyogó szépség befolytával érezni kezdtem, mint még nem, de
                     mint váró ábrándom érezni vágyott. A lányok sürgették. Új csizma nagyra tartja
                     sarkát, majd félre törik, mondá egy sarkantyús hányaveti czenk. Be hegyes, mint
                     a begyes galamb, mondá egy másik. Vajjon minek kérik? Új szita szegen függ,
                     majd pad alá kerül; jegyzé meg egy aggszűz. Évi megszégyenlé magát; pillás
                     szeméből meleg gyöngy esett le, világi árául első örömének, s mint új vendég,
                     nem állt tovább ellent a kör sürgetéseinek. Szalmaszálat húztunk; én a rövidet,
                     s így tartanom kelle a kulcsot, melyen keresztül Évi az ónat öntendi. Suttogás
                     és vonatkozó mosoly követé az eset játékát, miszerint én jövék vele érintésbe.
                     A lányka rám veté fekete szemét, s kérdő rámnyugvása azt látszék kémleni, ha
                     osztozom-e ezt az őt illető gúnyban? Oh nem, oh nem, szívem vadrózsája, mondám
                     magamban: téged nekem nyitott az alföld rónája, s hosszú pillanatom
                     megmagyarázta, mit titkon gondolék, mert a piruló gyermek felbátorodott.
                     Reszkető kézzel önté a forró olvadékot, hogy meg ne égessen. Az öntvény füstöt
                     vetett a dézsa hideg vízben, s a lánysereg kiváncsin tolongott a kihült
                     anyaghoz, jósmagyarázattal találgatva formátlan ábráit: ha vajjon lovon
                     jövend-e a vőlegény, vagy temetőfa alá teszik a menyasszonyt? Az eset műve
                     kézről-kézre járt, s a remegő szűz félénken várta a sors első szavát, mit e
                     titkos kijelentésben hozzá intézni fog. Végre taps és nevetkezés követé a
                     tréfát, mert közösen úgy találták, hogy az öntött ábra halászhoz hasonlít, és
                     valóban, ha a képzelődő sokáig nézte, állithatá annak, ámbár igen annyi erővel
                     ködmönt, vagy szilvafát fedezhetett fel benne az ember. «Jó is volna árva
                     halásznak aranyhal», mondá irígyen a biró fia, ki a gazdag lány kezére ásítozni
                     látszék, s esetlen tréfákkal próbált mulattatni. «De’sz úgy koporsóba viszi Éva
                     a pártáját, mert az árván boszorkány paripáz», megjegyzé egy lány, kinek
                     lúdzsiros lángosát kétszer visszaküldtem. Évike mit sem szólt; arcza egykedvűn
                     vette a társaság pajzán kötődésit; csak akkor véltem rajta futó örömet
                     ellobbanni, ha merengő szememet magán lepé. Oh már érzém édes hatalmát; szivem
                     karácsony-ajándéka lett a szerelem. Mulatságunknak vége lőn; az öntött
                     jósábrákat gerendába rakta a gazdalány s szétoszlánk. Az éj sötét volt. Mi,
                     legények, minden lányt anyjához kisértünk. A betlehem-hordozó fiúk szemben
                     találtak, s a szent jászol ránk vetett világán megláttam, hogy Évike reám néz.
                     Mellette mentem a kerítések felől, hogy kutyától ne féljen; őt eresztém a tört
                     gyaloguton, hogy a hegyes fagy ne rongálja lábát. Több kedvezést nem volt mit
                     tennem; tán jobban esék neki, mint urak közt a fényes adomány; legalább nem
                     volt hamis ajándék. Szóltam is egy-kettőt hozzá, de a többi lármájában nem igen
                     felelt rá. Azért hittem, hogy ő felejteni nem fog; s midőn házuk előtt a jégen
                     átvittem, édesen reszketett mint a nyárlevél. «Eljösz-e másszor is, ha kaláka
                     vagy kézfogó lesz a faluban?» kérdém az utcza ajtóban azon népies modorban,
                     miszerint mindenki tenek híja a fiatalabbat. «Ha lehet»; felelé a valóság
                     egyszerű nyelvén; s én karácsony hajnalán szavával álmodám.</p>
                  <p>Évi minden kalákában ott lett. Sokszor, ha szöszt gyújtánk, részemre kedvezőn
                     jóslott a perje futkosó csillaga, s a jó gyermek örült az üres babonának.</p>
                  <p>A kit a szerelem megfog,</p>
                  <p> Nem kell annak semmi dolog,</p>
                  <p>mondja a nóta. Rajtam teljesült. Átengedém magam a nép henye szokásinak. Egész
                     télen Évi rokkája mellett lestem az orsót; de csak egyszer ejté el, s nem akará
                     sehogy kiváltani. Tudtam, hogy a szokott kényszerítés ízetlenné válik, s
                     mielőtt a lányok pajkoskodhatának, félig erőszakkal, félig édesen rácsókoltam
                     hosszútűrőn keresett jogomat. Csókom alatt egész éjen pirult; sohase hittem,
                     hogy az a halvány arcz úgy megtartsa a vért. Istenem, be szép gondolat volt
                     tőled a szemérem!</p>
                  <p>Pásztori szerelmem tisztán, s épen azért hatalmasan nőtt. Szűzem körül éltem
                     világomat. Húshagyó-kedden vele vonattam az otthon maradt lányok tőkéjét: neki
                     küldék piros tojásokat; husvét másodnapján csak őt öntözém meg; s ablakában
                     láttak legelébb orgonavirágot, mert én vittem. Tavaszra szóba hoztak bennünket,
                     mint ily esetben szokás.</p>
                  <p>Van ott falunk mellett egy szép hely, az ó temető, hová lányok, legények
                     játszani járnak. Furcsa az, hogy a nép leginkább temetőjén leli mulatságát. Ez,
                     és a templom, hol baját feledni összejő. Tán egy titkos kijelentés ösztöne
                     szoktatá oda, mint a sorsához legillőbb gyülhelyekre? s tán a templom azért
                     kedves nála, mert tudja, hogy csak isten a barátja; s a temető, mert csak ott
                     leend nyugalma? A hely regényes volt. Elől a holt Tisza félelmes örvénnyel,
                     hátul a sötét erdő; s jobbra tömött selyemfűvével s feledt halottjaival az ó
                     temető. Többek közt ott játszánk; Évi is eljött. A lányok lerakták
                     kláris-pártáikat, hogy hanczuzás közben sérelem ne érje. Szeretőm szebb volt
                     vágytársainál; a húsos megyei tisztek vidék rózsájának hítták őt. Futása lenge
                     mint a madáré; kisded lábaival légfolyam versenyzett, ha a füvön elsuhant
                     könnyű karmazsinban; s ha olykor kendőjét elkapta a szellő, védárnyat vitt
                     nyakán, az úszó oldott hajét. Lelkesült szemében az érzett szabadság; arczára
                     vérszint csalt mozgalom és friss lég; s ha futtában kitért, vagy elfogó karok
                     közül, mint az eleven öröm, kisikamlott, szivem igézte el ifju termetének
                     csintalan hajlása. Ha hidat játszánk, neki tarték kaput; ha farkas valék, ő
                     lett bárányom; ha cziczáztunk, macska lettem én; és ha pajkos fortélyokkal
                     végre sikerült elfognom, keblemen érzém a pihegő galambot, rövid perczében a
                     tétlen fáradságnak. Naplement előtt, a nélkül hogy szólna, eltünék. A vig sereg
                     kedve után látott; csak én, kinek lelkét magával hordozá, vettem észre, hogy
                     nincs. Először véltem, tán mezei virágot szed, s hárslombért futott, mint
                     másszor. Aztán lármát üték. A lányok kinevettek, s pajkosan körbe fogózva
                     vonatkozó gúnynyal dallák körűlem:</p>
                  <p> A pünkösdi rózsa</p>
                  <p> Kihajtott az útra;</p>
                  <p> Én édesem, én galambom,</p>
                  <p> Szakaszsz egyet róla.</p>
                  <p> Én is szakasztottam,</p>
                  <p> De elszalasztottam.</p>
                  <p> Pénz volnék: csendülnék;</p>
                  <p> Tied volnék: kerülnék,</p>
                  <p> Még is kifordulnék.</p>
                  <p>Ekkor hahotával szétfutának tőlem, s a bojtos lapta és pünkösdi királyság
                     ugyancsak járta. Én szégyenlém magam, hivén, hogy Évit ők bujtatták el. De
                     később társnői is aggódni kezdtek, s remegve kapkodák fel pártáikat a vidéki
                     félelmes mondára, mit egy napon sütkérező banya, most alkalmilag, köztük
                     megújított. Tatárfutáskor, túl a Tiszán, mind kiperzselték már az embereket. A
                     holt Tiszából ekkor kijött a taréjos vitéz, s azt mondá, hogy egy szűzért
                     meghagyja a falut, ha Szt. András napján oda küldik, hol a Tisza buzog. A birák
                     megalkudtak; a lány el is ment, de az úton elveszté pártáját, s a vitéz
                     visszaküldé. Azóta minden száz évben elvész a vidékről a legszebb szűz leány,
                     ha pártájára nem vigyáz. Nevettem a mesés hagyományt, bár az allegoriának,
                     mélyebben értelmezve, erkölcsi becse van; de az bántott miatta, hogy az
                     elfogult sereg csak tiltul keresé, aztán haza oszlott a baljóslatú esemény
                     hirével. Eszem, szivem fokonként nyugtalanabb lőn; a szerelem első aggodalma
                     tépett. Őrülten keresém a holt Tisza partját: nincs-e új törés, mely leszakadt
                     vele? Aztán futék, mint erőmtől telt; pártáját vivém s piros szalagja hangosan
                     lobogott utánam, mint a szemfedél, ha a szél fú. Bejártam az erdőt; a szerelem
                     édes szavával hívtam őt, majd ész nélkül kiáltozám egyhangúan nevét, s kétségbe
                     esetten vevém az utolsó irányt, midőn rábukkanék.</p>
                  <p>Egy dőlt fánál aludt. A játék és eperszedés végkép elfárasztá. Félkarja
                     kosarán, másik feje alatt; arcza galagonyalomb hűvös árnyában, melyen
                     csattogány tördelé altató dalát. Felettünk zöld ernyő, körülem homály és erdei
                     illat; előttem álmában hit, remény, szeretet. A nap leszállóban. A kövér
                     lombokon, néhány szökevény sugárral áttört a sárga fény, s megaranyozá alvó
                     szentemet. Kis keze megnyilt édes álma közben, s ölére hullatá szedett
                     virágait. Szellős fűágyán mélázva lengett az erdei árnyék, látni hagyva közein
                     a sima selyemkebelt, s ehhez smaragdszín szálakkal hajlongott a friss gyep,
                     melynek puha sátorában nedvesen csillogott a sötétpiros eper. Angyalom arcza
                     halvány, mint a rózsamárvány, de szem és száj körül ott szendergett a
                     rászületett mosoly, s éltek a vérajkak az álom léhljében. Szöghajában hervadó
                     vadvirág, s szétomlott fürtei félig párna, félig lengő sátor szemérmes vállain.
                     Mióta ismerém, először valánk egyedűl. Most nézhetém a nélkül, hogy piruló
                     zavarba hoznám, vagy gúnynak tenném ki. Oh mennyi báj egyszerű szépségén; mily
                     művészi összhang sugár termetében; mi elragadó kellem ép ifjuságán! Gömbölyű
                     hónyakát édesdeden szegé; gyenge válla kibújt ünnepköntöséből; s irígylém a
                     csapodár szellőnek hattyú kebelkéjét, mit eddig egyedűl anyacsók érintett.
                     Homloka vidám, a nyugalom s szelid gondolat borútlan jeltére; szempillája
                     hosszú és finom, mint a fonatlan selyem; épmeleg lehellete pedig vetekvék a
                     virágos erdő esti fűszerével. Boldog merengéssel néztem őt. Fű, fa, langyos ég,
                     madárdal és virág, - mult estvéim egész boldogsága, - elveszett. Ő vala az egy
                     világ, mely mindent egyesít. Muló perczekre angyallá változám. Lelkemből
                     eltávolodék minden földi árny; emlékem megkönnyült, békét köték szívtelen
                     sorsommal; multam álommá lőn, s jövőm csak ő. Vesztett örömeim, álmodott
                     szerencse, feláldozás, becsület és halál eszméimben ködfátyollá folytak; s a
                     burkai közöl intő jóskép csak ő, csak ő. Homályos érzelem foglalt el, mely se
                     emlék, se váró ösztön, se bú, se remény, csak tárgytalan vágy, s érthetlen
                     feszültség.</p>
                  <p>- Ismerem azt, mondá a jövevény. Van a fejlő lélek rejtelmei közt egy
                     határzatlan, csapongó vágy, mely az ép élet szebb szakaiban észt és képzetet
                     gyakran foglalkodtat; melyet ifjúságunkban, míg szívünk érzelem, elménk isme
                     után törekszik, sem fény, sem kincs, sem hon, sem a hiúság álma ki nem elégít;
                     mely lelkünk emelkedése közt, elégültség, vagy békétlen órák, szerencse vagy
                     balsors változó körében, a gondolat elmélyedésivel gyakran meglep és elragad,
                     titkos, de szebb rendeltetést engedve sejteni, de mit a sárház s társadalmi
                     békók lekötnek. A szerelem főleg fejti s növeszti azt. Hány szív kérdé már
                     magától: honnan jő, s mit jelent e nem értett vágy, mely az állatélet két
                     alapösztönére, gyomor és nemi szenv rendszerére nem vonatkozik? Tán egy nemesb
                     lét delejes eleme, minek a sárház érlelő hazája; tán vonzó törekvés a tökély
                     felé, mely el nem érhető a földön, hol fejér a feketének alá van rendelve. Csak
                     midőn szárnyaink fáradnak, midőn a tapasztalást érzelmeink vesztével fizetjük,
                     törik meg e szenv: midőn látjuk, hogy a remény délibáb, s a szűk czél nem több,
                     mint földi vég, melyben, e hitető vágy rejtelmeivel feloszlunk.</p>
                  <p>- Huzamos perczekig nem hagyhatám el; folytatá az árva halász. Édes inger
                     igézett bájaihoz. Áthajoltam védtelen derekán; számláltam a gyermeki szív
                     könnyű dobogását; derengő arczáról álmát leolvasám; szíttam az illatos léget,
                     mely szűz keblében melegüle fel; szíttam az életet ifjú léhljéből. Aztán színig
                     szedtem kosarát eperrel; hervadt virági helyt frisseket szaggaték; tölgylevélt
                     s vadrózsát fontam pártájához, s az alkonyodó erdők vendégét megkoszorúzám.</p>
                  <p>Végre felébredt, s remegve néze szét, mint az elrepített gerle, mely először
                     hagyá el együttkölt társait. A holt Tiszához értünk; az est oly szép, oly
                     marasztó volt; kértem, ne menjen még. Ő merengve nézett félig fel szemembe,
                     szótlanul engedett hivó szavaimnak, s leült a füvesben. Túl a parton feljött a
                     fehér hold, s csendes világa elmosódott csíkban szegé át a vizet, mintegy
                     átpallózva sima mélységeit. De a világítás nem hatott el a tó nyugati szélére;
                     ott sötét erdő vetett árnyat a feketekék vízre, melyben néhány csillag halvány
                     gyémántja reszketett. Az éger- és juharfák árnyékban suhogtak; néhány tetősb
                     szilfa nyúlt fel a világba, s egy-két titkos remegésű nyársudart ezüstölt
                     zöldes fény. A táj madarai elültek; csak az elkésett fülemile hítta még párját,
                     vagy túl a vizen kiáltozott egy aggódó sirály. Az öreg Tiszán látszott egy-két
                     kósza tutaj távol elvonulni, s néhány hajszállábú bogarak futottak el a nyugvó
                     vízszínen, míg félelmesen zajlott az örvény kimért loccsanása, vagy egyhangon
                     zenélt a zúgó vizimalom, áttörve egy magányos furulya pásztori hangjait. A vizi
                     szellő áthozta a kaszálók illatát; az erdei hársról fűszeres szag terjedt; s a
                     hallgatag magány emelte a szívet.</p>
                  <p>A lányka lábaihoz ültem, s elmondám egyszerűn örök szerelmemet. A szent
                     bensőség elvevé félelmem, s a gyermeki bizalom Évi balitéleteit. Mindent, mit
                     gondolék, ki tudtam fejezni. Az őszinte láng, mely lelkem lobogtatá,
                     elfogultlanná tőn. Lehullott a fátyol, mely hallgató érzésemet fedé, le a
                     tartózkodás nyűge, a társadalom láncza; lepletlenül állt erkölcsi szellemem,
                     gondolatom tiszta és független, szavam ékes, hitető lőn, mint az igazságé;
                     szerelmemé valék s szerelmem Évié.</p>
                  <p>A lányka lelkén mosolygó álmok ébrengtek. Ihlett gerjedelme, ártatlan
                     rokonszenv avatá emelkedésembe. E vidék volt gyermeki hazája, hol érezni s
                     imádkozni tanult, hol gondtalan napjait eljátszá, hol minden nyom, minden bokor
                     ismerőse volt, s minden fűszálon nyomai hültek el, minden virágon emlékei
                     lengtek, mindenikhez öröm vagy köny köté. Most szómba, szemembe öltözve látá a
                     szerelmet, melyet homályosan érze, mely szűz keblének titkos lakója volt, s
                     reményén reszketett, mint az első virág. Némán nézett reám; nem szólt, nem
                     kérdezett, nem kérte eskümet; hitte, mit mondék; bizott, mint istenben. Lelke
                     hozzám hajolt, s enyimhez forrt. A hold megtetézte a parti jegenyéket, s
                     nyirkos fényt feste merengő arczán, halvány ruhájára. Szánod-e szép galamb,
                     árva szerelmemet?... szeretsz-e szívemért? kérdezém gyöngéden, s félig átölelém
                     a hajlékony gyermeket. Pirba borult arczát keblemre rejté el, mintha susogná:
                     nagyon szeretlek. Remegő válla az enyimhez simult, s szavak helyett egy könyűje
                     felelt, melynek meleg gyöngye kezemen sikolt el. Szive szívemen; s a gyorsuló
                     dobogás találkozék keblem melegével. Szent önfeledéssel csókolám meg, mit
                     fájdalommal vőn, de engedni látszott. Ajka bűnbánó égésben remegett első
                     ajándéka után, mely őt birtokommá tette isten színe előtt.</p>
                  <p>E naptól enyém lőn a lányka osztatlanul, vágytárs, kétkedés, kín és féltés
                     nélkül, boldogítólag mint égi ajándék, mint istenadta vigasz. Hozzám, éltemhez
                     csatlódott, mintha értem, számomra lett volna teremtve. Nővérem, barátnőm,
                     egyetlen társam lőn. Övé volt gondolatom, hitem, életösztönöm. Leráztam búmat,
                     kétségemet, csüggedt ábrándimat. Becsülni kezdém magam és létemet; szerettem a
                     jövőt; jutalmat óhajték s reméltem.</p>
                  <p>A hely, hol néma vallomását tevé, szent lőn előttünk. Gyakran magunkban, a
                     füvön ülve tölténk az esti csend hosszú óráit. Ha a kék galamb visszatért
                     felettünk vadfáira a buzakeresztekről, s tördelve nyögte ősi keserveit; ha a
                     tehenek kolompja estet hirdete a faluban: megemlékezénk, hogy egykor életünk is
                     nyugvóra hanyatlik. Olykor, ha a nap leszállt s nyomán vörös gőz borítá a
                     látkört, sorba találgattuk a porfelhők okát, mint egy ismeretlen világ regés
                     történetét. Ilyenkor méla ábránd támadt képzeletünkben; a népmondák s ismerős
                     hagyományok meséin áttértünk a nép multjára, s én elbeszéltem neki eleink
                     sorsát, harczos királyinkat, a Tiszapart eseményeit, Kálmán és Álmos táborát,
                     Mátyás és Szilágyi vesenyi békéjét; s érezni tanítám az ős idők iránt, szeretni
                     a földet, melyben atyái porlanak, szeretni a hont, melynek kevés leánya van.
                     Máskor ha nyugodt volt az ég s tiszta alkonyban fecskék szállongtak a holt
                     Tiszán: elmondám, hogy a fecskének két hazája van, hogy van több föld, több
                     világ; minden csillag egy föld; az isten végetlen, s őt imádni kell. Ő
                     megmutogatta a mezei élet ismerős csillagit; én megtanítám, hogy a nap nem
                     egyedül mienk; hogy a földnek vannak bujdosó testvérei, hogy a nagy egészben
                     mily kicsinyek vagyunk, s mily nevetséges tév a féreg-büszkeség. Ilyenkor
                     felemelém lelkét az erkölcs és tökély értelmezésével; megtanítám, hogy az igaz
                     vallás nem harangszóban áll; vagy a szeretetről elmélkedtem vele, mely a
                     világot fentartja, s a halandó formák feloszlásában soha véget nem ér. Máskor
                     megtanított a mezei virágok népies nevére, mutogatta a gyors röptű csüllőt; s
                     ha az örvény felett egy-egy karcsú szárnyú hojsza elcsapott, vagy visongva
                     forgott, elbeszélte a vizi madarak mesés természetét, s a firól-fira szállt
                     együgyű jóslatot. És én kölcsönben ismertetém vele idegen égaljak szebb
                     növényzetét, s festett madarait; s míg a haladó idővel pásztori boldogságunk
                     nőtt: a lányka történet-, vallás- és természettanját gyarapítám.</p>
                  <p>Érzetünk ép ingerét földi vágy soha nem szőtte át. Tisztátlan gondolat, érzéki
                     bálványzás nem támadt szívemben, nem hozá veszélybe szűzem erényeit; s
                     szenvedélyes csókkal nem érintém változékony pirját, mely mint virághamv vonta
                     be ártatlan arczait. Testvére valék, barátja, őre, a nyugodt szerelem biztos
                     fenségével. Óh ha gondolatát találgatám kedves kék szemében, nyomozva a lelket,
                     mely benne felborong: mi kéj volt látnom első nyugtalanságát, mit az ifjú szív
                     maga sem érte, minek rejtelmes okát vágyólag keresi, lelkesülten forrva,
                     olvadva az első tárgyhoz, mely szerelmét felkölté. Ha a légben ölelkező madarak
                     gyönyöre, vagy a nyári szellőn lengő illatpor, melyből virágok születnek,
                     szerelmem megkapá s vágyat költe egy ismeretlen boldogság után: magamhoz jövék,
                     látva őt félig elnyelten a rét füvében, gyermekileg kapkodni pillangók után,
                     nem sejtve, nem érezve ártatlan lelkében a szerelem más ösztönét, őszinte
                     rokonszenven kívül. Vérem elnyugodt, óráinkat tiszta öröm enyelegte el;
                     boldogok valánk.</p>
                  <p>Én halásztam, ő vásznat fehéríte; piros ruháját felaggatá karcsú derekához; s
                     míg öntözőjével körüljárta vásznát, kellemesen merültek fehér lábacskái a hűvös
                     fűbe. Ilyenkor elevenen sürgött fürge munka közben, s egy-egy tiszaparti
                     népdalt fútt el, mikhez az enyelgő vagy betyáros érzelem a szívből van véve.
                     Aztán megforgatá kézművét, s míg vászna száradt: friss halaimmal mulatta magát.
                     Néha eltekinte a túlsó partokon, miket beborított a tömött rozs lassú
                     hullámzása. Konkoly- s buzavirág lengését kisérte; a tömérdek szikfű
                     gyógyvirágaiban gyönyörködött, vagy vállamra hajolt, s a köszöngető pipacsnak
                     integetett vissza, mintha szerelméről váltana titkos szót. Majd ezerjófüvet
                     szedett gyógyító anyjának. Elbeszélte, hogy ki, minő betegségben fekszik a
                     faluban; ennek-annak tehenét megszopta a kigyó, vagy véres tejet ád, mert
                     megrontották; ez vagy amaz legény azért olyan sápadt, mert öntésbe hágott; vagy
                     azért száradt el, mert boszorkányok nyomják; s hogy a malommegetti lápon
                     volnának jó füvek, hová ember nem mehet. Ilyenkor tréfásan támadtam meg az
                     együgyűség tanát; kibontám őt a babona hiedelmeiből s magyaráztam az általam
                     ismert füvek gyógyerejét.</p>
                  <p>Máskor a szorgalom s takarékosság erényét dicsértem; s míg ő az árnyékban font:
                     madártojást szedék számára a szomszéd cserfákról. Aztán leülénk a hallgató
                     alkonyon, s fűszálakból lánczokat kötöttünk gondolataink teljesedésire. Szikfű
                     s csillagvirág szirmait tépegeténk szerelmünk próbajóslatául, vagy akáczlevélt
                     s egérfarkfüvet élekhalokra. Majd névbetűit metszém fehér gyertyánfába, nőni
                     hagyva a feledt idővel; s ő a Tiszapart lágy agyagjába írta fel szerelmét,
                     melynek mosott betűire, egy-egy áradás után, enyelgő tréfával vonatkozám.</p>
                  <p>Tavaszszal, ha a sárga libák körül megkergetett a sziszegő gúnár, bementünk az
                     ifjú lombok ernyejébe; s ha egy-egy csipke- vagy kökénybokron fészekre
                     akadtunk, kandian lestük, minő madárka üté fel rajta ingatag hazáját. Aztán
                     vártuk, míg a kicsinyek kikelnek. Sokszor, bokrok alá ülve, némán, nesz nélkül
                     figyeltünk a szárnyas pár jöttére, vagy néztük, mint cseréli át a gyöngéd hím
                     meleg tojásait, míg a hű anyácska elreppent, egyszerű ebédjét, a lég bogarai
                     közt, elkölteni. Később az anyai szerelem s nevelés gondjait szemléltük. Mint
                     rebegett az egyetértő pár kis háznépe körül, s mily mohón eteté a soványkodó
                     anya torkos családkáját. Miután jóllaktak, a szomszéd galyra ugrott, s nyugton
                     tollászkodék, míg biberkélő orra s száraz lábacskái kissé rendbe hozták. És
                     akkor bájosan csattogá szívébe született nemzeti dalát, le-letekintve
                     félszemmel a nyugvó fészekre, melyben anya-örömei aludtak. Eljártunk hozzájuk,
                     míg a csalogató pár elhítta fészkéről tollas kicsinyeit s elrepíté a szárnyra
                     kelt újabb ivadékot, hogy birja szabadságát, melyre teremteték. Egész órákat
                     merengénk e gyöngéd kéjekben; s ijedve eszméltünk, ha a lombok közt,
                     tolvajúton, felettünk elsuhant egy fekete rigó. S Évi vigasztalan lett, ha
                     olykor a fészket ágastól feltalálhatlanul elsodorta az éji vihar.</p>
                  <p>Őszszel, ha sárgult a fagyöngy, s az erdőlevél hullott, borongva jártunk az
                     elaszó harmaton. Hol a levélszőnyeg s porond kissé fel volt duzzadva,
                     kiváncsian jegyeztük meg az új életet, mely a közenyészet szakán kezdett
                     fogamzani. Másnapra kövér kúpos növény üté fel fejét, szinte törékeny a bő
                     nedvteltség miatt. Ki se bútt egészen, s már kétes gyönge verheny futkosott
                     rajta, mintha meg akarná lepni a rá lopódzó szín. Következő napon gyönyörű
                     kifejlett gomba lőn belőle. Bársonyos hártyája fakó színt viselt; alját halvány
                     sárgaság borítá titkosan eredve sűrű csöveiből, miket tűvel látszott lyukgatni
                     a türelmes természet. Élet- és kedvteljes épségben díszelgett, fényelve,
                     feszítve az ifjú erőtől. Másik délutánra terült, dermeteg helyzetben találtuk.
                     Egyfelől berepedt, széle felgyüremlve, mintha aggódva nyujtóznék sorvasztó láz
                     előérzetében. Másnap csonka lett. Tán legelő barom lépett rá. Töredéke mellette
                     hevert; hófehér törése férgektől keresztkasul fúrva, s foszlányai szotyós
                     lucsokban rohantak. Álló felét ágbogas ránczok boríták; válla földig töpörödve
                     kora aggságában, s az enyészet szivárgó nyirokjával. Végső napján rövid
                     életének alig találtuk meg. Azt hittük, lakhelyét tévesztők el. Alakja nem vala
                     többé; barnazöld péppé lőn, s felületén alig észrevehetőn pillézett
                     összesorvadt bőre; míg végre deresedni kezdett, nedűs fehér penész futván el
                     szegénykét.</p>
                  <p>Hason esetekben a különbféle élethosszra tértek gondolataink, mit oly független
                     tervvel szabott és rendezett a végzet ujja. Elmondám Évinek, hogy van csillag,
                     melynek egy éve több, mint a földi század; hogy van féreg, melynek egész élete
                     csak egy nap; s hogy minden időmérték, mit véges ész gondolt és gyakorolt,
                     percznyi tünet, muló csillagfutás örök isten előtt; s érteni tanítám a zsoltár
                     szavait: «... ezer esztendő előtted annyi, mint a tegnapnak ő elmulása, vagy
                     egy éjnek rövid vigyázása». És ha a főjóság csodálatára ragadta elméjét, ha az
                     enyészet félelmébe vittem: vigaszt adék viszont, hogy az emberélet elég hosszú,
                     erényt, s érdemet szerezni, hogy egy jól használt nap több, mint tíz
                     vesztegetett év; hogy boldog, kinek emléke helyrehozhatlan hibákat nem vet
                     szemére; ki az időt megbecsülte, bűnt, henyeséget kerülte.</p>
                  <p>Néha szótlanul bolyongtunk az őszi avaron; fogdostuk a hullongó levelet, vagy
                     meglátogatánk a temetőben Évi halottjait. És ha szürke köd ült a tarolt
                     határon, eszünkbe jutának véreink, kik ködön s határon túl mihozzánk tartoznak;
                     kik szavainkkal szólnak, nyelvünket beszélik, sérelmeinket viselik,
                     érzelmeinket ismerik, honunk lakói, magyarok, mint mi. Olykor kitévedtünk az
                     őszi vetésre, felreppentve gondolatiból a magányszerető sast; s gyönyörgénk a
                     darvak költői tánczában, mit annyi kellemmel s szabályosan járnak. Ki tanítá
                     őket az öröm jelére? Ki adott a szárnyas sereg ajkára dalt? Mennyivel tökélyesb
                     az örök igazgatás, mely mindenik féreggel megosztja az élvet, mint a földi
                     formák, melyeknél néhányak untató bősége milliókat foszt meg?</p>
                  <p>Így telének boldog éveim. A mezők egyszerű leánya kifejlett, a gyermeki könnyű
                     vázolat idomokat ölte; szín, élet és kellem lelkesíté azt, midőn a művész
                     gondolata testet vesz magára. Megszoktam úgy nézni őt, mint életem felét,
                     jegyesemet, egykori nőmet. Örültem, hogy ki valék taszítva saját osztályomból,
                     melyben síromig egy üres helyet kellett volna hidegen betöltnöm s örömtelenül.
                     Itt fogadott anyám szerelme kipótolá dúsan a hideg szíveket. Szerettem s
                     szeretve valék családomtól, mely díszét, gyámolát találta bennem, s telhetlen
                     lelke nem hunyorított kajánul a féltett osztály miatt. Háznépem gondjait
                     fedezni segítém, nevelve a mellett önszerzeményemet, mely elég legyen majd a
                     pásztori páros élet alapjául. Boldogságomnak egy híjja volt még, mit a remény
                     már régen megigért: menyegzőm. S ennyi kéjt, ennyi édes szerelmet bánat és
                     féltés nélkül élveztem. Egyetlen titkos vágytársam a biró fia volt; nyalka
                     kaczér legény, túlnéző és kényes tizenkét ökrére. A molnár szerette volna őt
                     vejének, mert gazdagságra vágyott, de Évi anyja a női befolyás egész hatalmával
                     ellentállt, mert a fiú rossz hírben állott a környéken, nagyon csapszékes volt
                     s vérengzett is, azonkívül itt-ott kuhiban hagyta az elcsábított lányt. Eleinte
                     nagyon tolakodott Évikém körül, de anyja végkép eltiltotta a háztól, mert
                     egyszer-kétszer pajzánul tréfált. Később birószámadás lett a faluban, s a birót
                     és jegyzőt sok hibán érték. Elhajtottak tőle szekeret, lovat, ökrét, tehenét,
                     földjét is elvevék s szegény zsellér lett a faluvégen. A nép azt suttogá: az
                     uriszék csalta meg, mert a szegénységnek nagyon ügyét fogta s régen haragudott
                     reá az uraság. Fia neki búsulta magát, hogy oly bőven többé nem
                     vesztegethetett, szidta és átkozá, a ki az országba nemeseket hozott, s egy
                     este végkép eltűnt a faluból. Harmadnap virradóra meggyúlt az uraság majorja, s
                     a tűz alatt igás lovait elvitték. Aztán egymást érte a környékben a lopás. A
                     nép azt beszélte, hogy a biró fia betyárrá lett, mert még mindig hitte, hogy a
                     molnár neki adja a lányát, ha vagyonra szert teszen. A hír, mint szokás,
                     meg-megujult s újra elhallgatott, de a legény kezén nem értek semmit, s darab
                     óta nem is kezdték látni.</p>
                  <p>Egy este a parton ültem Évával. Klárisa eloldzott s a mint megkötöttem nyakán,
                     közel hajlék halvány orczájához. Egyszerre a sűrű hársfák mögül könnyű fényes
                     balta suhogott el fejemnél, minőt a kondások viselnek s túl rajtunk egy öllel
                     mélyet hasított a kemény hantba. Felkaptam hirtelen a meg se hült baltát s
                     keresém a gyilkost, de nem volt semmi nyoma. Nem is gyanítottam volna, hogy a
                     biró fia, de az erdővégről halvány parasztleány nézett a hárs megé, kit ő
                     elcsábíta s szívszakadva dallá a kesergő nótát:</p>
                  <p>Ha tudtad, hogy nem szerettél,</p>
                  <p> Hálódba mért kerítettél?</p>
                  <p> Hagytál volna békét nekem,</p>
                  <p> Más is szeretett vón’ engem.</p>
                  <p>S szünet után ismét:</p>
                  <p>Ne hígy a legénynek,</p>
                  <p> A kutyahitűnek:</p>
                  <p> Megölel, megcsókol,</p>
                  <p> Elfordul, kicsúfol.</p>
                  <p>Többé nem mertünk a szabadban találkozni. Remegtem hölgyem életeért. Anyja
                     házánál láttam őt, többnyire munka közt, hétköznap, mert ünnepeken a molnár is
                     honn volt s nem örömest mentem, hogy a házi zavart ne szaporítsam. A kis
                     gazdaság egyszerű körében, szintúgy meg voltak örömeink. Sokszor nevettem Évi
                     haragján, ha fehér kecskéje, a vidám kezes állat, leszedte a jeneszter jövését,
                     vagy megette asszonya hajából a keserű virágot. Néha árpát szórtunk, mit a
                     barátságos gyöngytyúk sipogva szemecskélt Évi kis lábáról, vagy a kútnál ültünk
                     s enyelegve néztük, ha a kendermagos jércze, vagy a bóbitás gácsir, a ház
                     kegyenczei, inni jöttek a bodza árnyából, míg a jajgató páva kútágason
                     ragyogtatá tollát, melynek smaragdos szemeiből kedvesem kötötte pünkösdi
                     bokrétám. Máskor tulipános ágyát tisztogattuk a verőfényes kertben,
                     ismerkedtünk a virágos fákon zsibongó méhekkel, vagy rajeresztő kasban
                     hallgattuk az anyák sirását, kiket a költöző ivadék megölend, vagy gyepágyon
                     ülve figyeltünk a tiszta cziczára, mely a ribizli tövén farkcsóválva, ravasz
                     lesben guggolt, mígnem cseleit megcsalta az ismerős tarka tengeri nyúl.</p>
                  <p>A természet mindig s mindenütt vidít és vigasztal, nyugtot s örömet ad fárasztó
                     láz, utóbánat s uzsora nélkül s az elhagyott szívnek csalhatatlan menedék, csak
                     fogja fel s érzeni tudja azt.</p>
                  <p>Nemsokára alkonyodni kezdett szerencsém csillaga. Az új ispán üresen,
                     koldustarisznyával jött az urasághoz s fáradság nélkül akart jó módjával
                     megtollasodni. Kincskereső szomjjal, kapzsi vágyaiban konczot keres a vagyonos
                     jobbágyok hajadonjai közt s a takarékos Évára ejté mohó szemét. A molnár kapott
                     az alkalmon, hogy szerzeménye által, melyre büszkélkedék, fensőbb körökhöz
                     kötheti családját s a házi per ismét folyamatba téteték nő és férj között, mi
                     engem, szerénységem érzetében, a háztól még távolabb tartott. A sors úgy akará,
                     hogy a kifejlés bizonytalansága közt a pártfogó anya meghaljon. Szerelmünk
                     elhagyottan, támasz és védelem nélkül esék a nagyravágyás űzér körmeibe. A
                     halvány Évit ritkán lehete látnom, alig egy hű szó, egy biztató gondolat
                     átadásáig. Megkérettem atyjától, de megtagadá. Őt reményvesztett bú tépegeté,
                     engem a méltatlanság torló érzete s igazságos harag. Lelkem később magához
                     jöve, tájékozá magát s gyáva, megbuktató fájdalmak helyett szabadulást
                     tervezett. Elhatározám szívem jegyesét kiragadni veszély- és sorvasztó
                     keservéből, felszabadítani a rabnőt apjának törvénytelen erőszaka alól,
                     boldoggá tenni s vele azzá lenni. Egy szombat este, midőn az ispán túlhajtott
                     robotját végezve, kunyhónkba tértem, a sövényen át, hol szokott virágit ide
                     adá, megkértem Évit, hogy vasárnap délután minden áron jőjön a holt Tisza
                     partjára, fontos mondandóm van. Megigérte. Szívszakadva vártam a kijelölt
                     időben. Lányok s legények vígan hanczuztak, mint máskor, a temetőn, de borongó
                     lelkem fájdalmába merült s a bájos vidék feltünedező emlékei között, baljóslatú
                     sejtés nyomult szívemre, mert asszonya késett. Már alkonyodék s remegésem
                     haragba ment által. Azt hivém, a molnár meglesé tegnapi szavamat s leányával
                     most durva, méltatlankodó, vagy a hamislelkű ispán vendéglátásával
                     erőszakolja.</p>
                  <p>Egyszerre két megyei pandur jött a falu felől s a cziczázó ifjúság között
                     megálla. Kérdezék: «melyik az árva halász?» A meglepett leányok szeme-szája
                     elállt, s reám mutattak. Az egyik pandur felém irányzá zsebpisztolyát s mielőtt
                     hozzám értek volna, gorombán kiáltá: «Add meg magad hitegető tolvaj, különben
                     kutya eszi fel a véredet». Megdöbbentem szívem fenekéig, nem tudám elképzelni,
                     mi történt. A játszó sereg körém tolongott s kört formálva együgyűn, szájongó
                     ujságvágygyal hagyá folyni a durva megtámadást. - Le kell ütni azt a
                     sarkantyút, majd pengősebb taréjt verünk a bokádra - mondá a másik s békót vőn
                     elő, hogy száraimat bele lakatolja. - Mi történt? kit keresnek? mit akarnak
                     kendtek? - kérdém szégyen s meglepetés növő zavarában. - Fedél alá viszünk, hol
                     nem fogsz megázni - viszonzá gúnyosan a pandur, - hogy ne ragadjon szurkos
                     markodhoz több szegény ember véres verítéke... - Hát mit lopott?... kié?... s
                     mi veszett el? - kérdék sűrűn lyányok és legények, kiket e megrohanó erőszak
                     bántani látszott. - Hát nem tudják kendtek? - felelé a pandur - ez a szép
                     mákvirág elpedré ma reggel a molnár zsákpénzét a malom farkáról, míg úrvacsorán
                     volt... - Laskás tyúklevesre fájt a foga Éva kézfogóján, na hisz majd meglódul
                     a vármegye prófontján - mondá sértegető vadsággal a másik. - Hiszen nem lehet
                     rám gyanúja senkinek, - mentém magam az önérzet kellő nyugalmával, -
                     prédikáczió alatt én is a karban voltam a többi legényekkel, - úgy-e Pista,
                     Jankó? - Már az nem kérdés, csak a törvényszéken felelj, ha nyelved meg nem
                     lapítja a guta, - felelé poroszlóm, miközben bereteszelte békómat. - Minő nyers
                     erőszak s vad igazságtalanság ez, - kikelék haraggal, - legalább addig
                     hagyjanak szabadlábon, míg a gyanúnak nyoma akad. - Igen!?... tán hogy kereket
                     oldj s odább állj láb alul? a szolgabiró jobban tudja, mi az igazság, már ezt
                     így szoktuk, a ki angyala van, azért ne is rezonérozz, mert letöröm a sonkád, -
                     felelé a vakbuzgó rabőr - s hurczolni kezdtek a magyar vidéki igazság nevében.
                     A körül ácsorgó nép zúgni kezde a méltatlan bántalomért, mert tudta
                     ártatlanságomat. - Disznóság! gyalázat, a hogy az urak bánnak a szegénynyel:
                     nem kár volna őket egytől-egyik zsákba kötve a Tiszába hányni, - morogták az
                     itt-ott ingerült pajtásim. - Hallgass paraszt, mert a nyakad közé hányok, - oda
                     szólt mogorván gőgös pandurom, feledve, hogy maga is paraszt, s mogyoróbotjával
                     körülsuhogtatott a futamló lyányok közt. Gyanúra, nyom, bűnjel, tanúság nélkül
                     elfogtak, mint ezerszer történt s történni fog, mitsem hajtva arra, hogy egész
                     életemből, erkölcsös, jámbor s dologszerető jellemem ismerős. Az ispán
                     pénzszomja jutott eszembe, meggyőződtem, hogy a molnár kincsére ő tevé kezét s
                     szántam az alföldet, hol a posztóruha elég tulajdon arra, hogy valaki a
                     parasztnál becsületesebbnek tartassék. Szántam a földet, melynek nemesei
                     feljajduló váddal, éles, vérző szónoklatban támadják meg a kénybitorló
                     kormányt, ha fogatás történik, vagy polgári bűnvád alá vétetik társok: míg ők
                     ezer esetben hurczolják el ekéjétől az ártatlan parasztot, kinek két-három évi
                     szenvedését, csak az alatt éhes, pusztult családja vigasztalja meg.</p>
                  <p>A földalatti nyirkos, szűk záplyukban, mit a magyaroknál börtönnek neveznek,
                     voltunk összezárva, a mennyien fértünk, gyilkos és tyúktolvaj, itélt és
                     itéletlen rab. Ott találtam a biró fiát. Arcza ólomhalvány, tekintete sötét,
                     fel sem vevő s makacs. Bal füle tövig le volt ütve, homlokától bal szemén
                     keresztül hosszú baltavágás, kék hártya alatt alig beforradva. Verekedésért
                     fogták be. Most már kiszabadult s a Hortobágyon szolgál; neve csonka kondás, a
                     puszták félelme. Sokszor bánta, hogy rossz útra vetemült s átkozá az úri kényt,
                     mely arra kényszeríté. - Ha apám uram házát el nem veszik - mondá gyakorta, -
                     végre mégis haza vittem volna Évát, vagy eszemre térve, becsületes ember lett
                     volna belőlem. - Ha törvényszékek alatt, a botozás miatt, szalmáján kínosan
                     fetrengett s valamelyik nemes rab gúnyosan kérdezé a megpüfölt «paraszt
                     pecsenyé»-ről: dühödten csikorgatá fogait, káromolva országot és törvényt,
                     melynek igazsága az emberhús közt is különbséget teszen, s egyiket vereti,
                     másikat legyezi. Később hírét hozták a börtönbe, hogy Éva vízbe ugrott. A
                     csonka kondás velem együtt sírt, szíve ellágyula, fogadta, hogy többé rosszat
                     nem tesz, csak azért könyörög mindig istennek, hogy az úrfajta nemes embernek
                     mentül több kárt tehessen. Végre elszenvedte a törvényes kínzást s
                     megszabadultam erkölcsrontó társaságától. Két évig ültem vason, éhezve,
                     becstelenülten s irtózat fogott el, ha olykor köztünk rohadó beteg feküvék,
                     vagy társaim közül valamelyik éjjel felakasztá magát. Az meglepő eset volt.
                     Egyszer egy halálos rab s libatolvaj ügye ugyanazon előadó által terjeszteték
                     elő. Az itéletet tévedésből az irnok átcserélte. A libatolvaj perébe halál
                     iratott, a rögzött gyilkos három hetet kapott. Az itélet híre, a nélkül, hogy a
                     tévedés észrevétetnék, a várnagy útján közinkbe jutott. A libatolvaj, a gyáva
                     zsidó fattyú, kétségében a falszegbe akasztá nyakravalóját s reggelre
                     megkékült.</p>
                  <p>Isten tudja, meddig senyvedtem volna az igazság keblében, míg ügyemre kerülende
                     a sor, ha az ispán lopása ki nem sül vala. Az alatt Éva...</p>
                  <p>- Hagyja el ön, közbeszól az ismeretlen. Ismerem Éva önfeláldozó szerelmét,
                     mely életveszélylyel tartá fenn a hűség jogait.</p>
                  <p>- Fogadott anyám táplálta őt a malomlápon, míg kiszabadultam... És most
                     részletesen ismeri ön éltem eseményeit, miket ismerni annyira érdekében állítá,
                     mondá mély szemeit reá emelve az árva halász. Beszédem hosszú, talán untató
                     volt, de ön, sorsom intézni tőn igéretet, s akartam, hogy ismerje érzelmeimet,
                     hogy ismerje tapasztalataimat, mik az emberi erkölcs s hazai viszonyok
                     irányában elveimet meghatározák, hogy ekként ne akarja erőszakolni jellemem, ha
                     tán sorsom jóslott változása, a társadalmi bevett nézetek szerint úgy kivánná,
                     s ne akarja név- és értékért lelkemet cserélni ki, mit különben sem tennék. És
                     most, miután önnek hittem és vallottam, miután mint kiváná, nyilt s őszinte
                     valék, én kérem viszont, adjon világot, reményt és vigaszt, bizonyítsa be
                     kezeskedő állítását, hogy ön az erkölcs, törvény s emberi érzelmek határzott
                     barátja, kit földi viszonyok is érdekemhez szőttek.</p>
                  <p>- A nemes Szalárdy-ház - beszélt az ismeretlen - a sok közül egy régi család,
                     mely óságban, mint szagos hordóba szűrt bor, a helyett, hogy fanyar ízét
                     vesztve, tisztult erőt, színt, zamatot venne, megdohosodik. Elődei, már a
                     vegyes királyok korában, idegen udvarok politikájának szolgáltak, gondolva,
                     hogy virtus post nummos, azaz jobb vagyont szerezni, mint becsületet. Kristóf,
                     Mátyás idejében tagja volt a németujvári összeesküvésnek, később fegyverekkel
                     kereskedett s a töröknek velenczei nyilakat árult hazája ellen. Boldizsár előbb
                     Zápolya híve volt, aztán elhagyá s a császárhoz pártolt. Ivánt megkövezték
                     hivatalos buzgalmáért I. Leopold korában. Barnabás e század elején kém és
                     zabszállító volt a franczia táborozásokban. A devalvatiónál mitsem veszte, a
                     nyolczszáztizenhatodiki éhségben gabonán temérdeket nyert s így alkalma lőn ősi
                     uradalmaihoz még kettőt szerezni, egész birtokát lábas jószággal, épületekkel
                     megterhelvén, kiválthatlanná tenni s mindezt egy vashámorral és bécsi nagy
                     házzal megtoldani. Elődeinek hazafiságára igen büszke volt s ha olykor
                     megyegyűlésen a parasztadót vakon megszavaztatá, mondani szokta, hogy övéhez
                     hasonló családok nélkül régen elveszett volna nemzetünk. Vagyonának lelkes
                     érzetében átlátá, hogy ennyi kincsből kilenczágú koronát is szépen
                     megaranyoztathat s annyi érdemének fejére teheti: s ugyanazért elkezde grófi
                     czím után járdogálni, minek elmulasztását, oly sok század alatt, őseinek meg
                     nem bocsáthatá.</p>
                  <p>E közben két fia iskolákat végzett s megfutá az országot és Európát; Amerikába,
                     a pórias szellem s hamis tan veszendő fészkébe, mint illik, nem bocsáttatván.
                     Az idősebb György, apai hű képmás, itthon nagy szemöldöt ölte, angolszövetben
                     járt, a látott udvarok szokásait kicsinyben majmolá, megyéjében csak az
                     ispánhoz szólt s négylovas hintó és ezüstös vadász nélkül a kaszásokig sem
                     ment. Az ifjabb Elek, isten tudja hogy, hogy nem, a megyei nemes ifjúsághoz
                     csapott, vele osztá meg kedvét, érzelmeit s a grófulandó család gyalázatára,
                     két könnyű lóval, neudicsánon járt. Barnabás úr hiába adta ki cselédeinek
                     czímerével a koronás gombokat, ő kurta kék dolmányba vonatta huszárját; hiába
                     rakatott lakosztályába ezüst edényeket, ő nyolcz krajczáros poharakból kinálta
                     pajtásit s hiába hálatá másolt ősei közt, hogy tőlük tanuljon, ő reggel újra
                     vadászni ment a kurta nemesekkel, vagy ellenzéki conferentiát tarta, vagy
                     olvasá az ostoba magyar könyveket, sőt csatangolásaiban azon becsvesztő
                     gondolatra vetemült, hogy egy vagyontalan, de művelt s végetlen jó leányt,
                     Vámos Cecziliát, a közép nemesi osztályból nőül vegyen. Barnabás úr kétségbe
                     esék, hogy még csak nem is y-non végződő menyet kap s magasztos mérgében tevé,
                     mit tehetett, kitagadással fenyegeté Eleket, sőt azon botor tréfára tévedt,
                     hogy a becsületes családnak kegypénzt igére, ha lányát fiától meg fogná
                     tagadni. De Elek határozott jellemű férfi volt s oly szerény igényű, hogy az
                     elvehetlen ősi osztályrészszel meg fogott elégedni, a Vámos-család pedig
                     józanabb elvű, hogysem lánya boldogságát hajlandó lenne árúba vetni. S a vétkes
                     házasság, a Szalárdy-sírbolt csontjainak s falon mereszkedő vászonőseinek nagy
                     rövidségére megkötteték. Barnabás úr szűk tartást rendelt eltávolított fiának,
                     az előkelők katekizmusa szerint ignorálta a családfa fattyúhajtását s e mély
                     szerencsétlenségben sovány vigasza azon reménykébe telt, hogy a gyenge alkatú
                     beteges fiú mag nélkül kihal. Azonban tetszett ő felségének Barnabás úr
                     számadásán keresztül húzni, a mennyiben Elek Cecziliáját két gyümölcscsel
                     meglátogatta, kiknek egyike, a kis Czili meghalt, másika pedig ön, ... vagy te
                     élsz, kedves öcsém, barátom, mert én anyád testvére vagyok. Vámos megszünt
                     ismeretlen lenni s az árva halász visszakapta családnevét, melyet a gyermekkor
                     meséivel végkép elveszni vélt. A két férfiú lelkesen ölelkezék s egy hosszú
                     kézszorításban mintegy eljegyzék egymás jövőjét, szövetséget kötve jó és
                     balszerencse rokonszenvű megosztására.</p>
                  <p>- Az alatt György úrfi Bécsben, - folytatá Vámos, - az udvari kanczelláriánál
                     alkalmazásba lépett s bámulatos kedvességbe jött. A bőség és gőg, melylyel
                     magát érdekessé tevé, megnyitá több főház küszöbét, melyeket különben magyar
                     előtt balitélet zár el. Kivált egy csillagkeresztes hölgy, tábornok özvegye,
                     tartományi kurta herczegcsaládból - kinek a mértékletes sors kevesebb
                     vesztegetni valót talált adni, mint szerette volna, s kinek unokahuga, ifju
                     mágnás özvegy, árvájával, néhai férje uradalmában Magyarországon lakott, -
                     nagyon kedvesen tudta estélyein a magas társaságba szédíteni, mely a
                     nagyravágyó kegyenczet annál hőbben gyönyörködteté, mivel divatból kiment
                     főhölgyek, s köztök egy pár udvariak kézszorítása és szemüveges kegypillanatai
                     meggyőzék, miszerint nem pusztán számszaporító szerepe van, hogy az üresen
                     maradandó theacsészének gazdája legyen. A herczegnő szerette volna, ha özvegy
                     nővére legalább a télszakot termeiben s a főváros élvei közt enyeleghetné el,
                     de jövedelméből az nem telék s György úrfi elég alkalmasnak látszott oly férji
                     állomásra, melyben az alárendeltség első házi erény s nőkény és fényűzés pontos
                     ellátása főkötelesség. Így miután a czélbavett özvegy, nagynénje költségén, egy
                     telet Bécsben kihúzott s vele György úrfi viszonyba sodortaték, sőt alázatos
                     jövőjét, félig-medig, ha nem egészen, elszerződte: előléptetése, mintha mesei
                     kéz intézné, egymást érte. Előbb a helytartótanácshoz jött, majd megyei
                     kormányzó-helyettes s később kegyelmes czímmel főispán lett, csak úgy futtában,
                     hogy ekként a herczegi fajzat elvételéhez, illő ranggal és czímmel
                     felsujtásoztassék, a minthogy az egybekelés, a polgári méltóság ezen fokán,
                     rögtön meg is történt.</p>
                  <p>Barnabás úr, ez úton, - noha rejtett fiókjai nagyon megkönnyezék, - hatalmas
                     eszközt vélt nyerni a gróf-czím kézrekerítésére s ebbeli bíztában, már
                     kocsiszínjében lappangott az illetendő czímerrel bélyegzett kocsi, mely a magas
                     szerencse elértével, rögtön meghordozandja méltóságos testét. Azonban a sors,
                     vagyis Elek fia csintalankodott. A nyolczszáz huszonharmadiki commissiókért, a
                     barsmegyei példára, több törvényhatóság élénk mozgalommal ébredezék az
                     alkotmány mellett s Elek szinte a helyköri ellenzék bátor és határozott vezére
                     lőn, mely Barnabás úr puffadozó kilátásait nagyon lecsapolta, úgy hogy, - bár
                     teljes erőből kapaszkodott földi életéhez, - néhányszori alsóbb rangú szélhüdés
                     bekövetkeztével, spectabilis qualitásában kellett halandó részét itt hagynia,
                     azért mérgelődvén főleg a halálos ágyban, hogy szemfedelén csak öt és nem
                     kilenczágú koronák fognak lobogni, vagyis lebegni, elsőszülöttjére hagyván a
                     kegyes iparkodást, hogy hamvait meggrófosítsa a sírban. Végrendeletében minden
                     szerzeményt, sőt ősuradalmaiban tett javításokat, épület- és lábasjószággal
                     György fiára hagyott s Elek kényszerült kölcsöntőkén instructiót venni, hogy
                     kopasz örökét til-tul művelhesse. György úr erszényét mind a tíz körmével
                     gyomrozni kezdte a fényűzés, mihez magas neje nemkülönben értett. Mit fukar
                     ősei garasonként szedtek össze paraszt-vásárokon: ő ezrével szórta idegen
                     majmok közt. Télen a bécsi piacz számtalan szüksége, nyáron fürdők s utazások
                     apaszták a dobaz hagyományt s a tornyokba öltözött kastély bitang külföldiek
                     cselédtelepje lőn, kiknek formaruhája öt-hatszáz köböl búza árába telt szükség
                     idején. A nép azt mondá: vékával mérik neki a pénzt s ő kanállal eszi... afféle
                     gazdálkodás nem tarthat soká. Néhány év alatt, nemcsak a pénzőrök hátán kiment,
                     hanem elsikkadtak gulyák és ménesek, még birkanyájak is. Lőbl Simon s több
                     hitsorsosai oly szépen megborotválták uradalmait, mint a dögvész szokta, sőt
                     uzsora kezdé ingatlanába is körmeit aggatni, hogy az idő teljességében, talán
                     nem sokára, annak rende és módja szerint, szerteszét vonja. Ezen beköszöntött
                     állapotában szélnek ereszte titoknokot, udvarmestert, házi orvost, több szám-
                     és szükségfeletti tisztekkel, de nem gazdálkodásból, hanem mivel nem volt
                     kedvök hitelben szolgálni. Ez okon jött el szolgálatából a hűtlen Márk is, ki,
                     mint történeted felvilágosít, két oldalról csalta a pártfogó családot. A
                     kölcsönzések gyérebben s magasb kamattal kezdtek sikerülni. A cselédpaszományok
                     véknyabbakká lettek, sőt itt-ott meg is koptak s a milliomos évek látható
                     gyümölcse nem lőn több azon temetői kastélynál, mit az apai hamvaknak építe, de
                     melynek homlokán éhen ásított a grófi koronának fennhagyott ürhely. S míg
                     anyagi állása fokonként roskadt, lehet képzelni, minő családélet jutott
                     osztályrészül a feleség mellett, ki mint beszélyed meggyőz, idegen porontytyal
                     kész férjét megcsalni.</p>
                  <p>Míg György urat szükség s hagymáz fárasztá: az ifjabb testvér nyughazává tette
                     tar uradalmait, melynek békeangyala Czeczilia volt. Egyszerű, igénytelen, vonzó
                     édes hölgy, maga a csendes jóság, kinek derült nyugalma vidám egységben tartá a
                     családot. Gondolata saját körében működék, vágya, öröme küszöbéig elfért, ép
                     erkölcs, szépség, nőerény, a hölgyszív egész kincse, fáradság s fájdalom nélkül
                     hagyá magát férjének élvezni, hűség, anyai érzelem, vendégjog, s barátság örök
                     laktársai, fala közt nyugodt boldogság, házitörvény a férjakarat, fentartó a
                     női osztozó gond, egyetértés a kölcsönös érdem, férjének menny vala a földön.
                     De van-e tartós emberi boldogság? Atyád, a gyenge alkatu férfiú, korán, tervei
                     és üdve kezdetén meghalt, reád hagyva ideges beteg természetét, melyben
                     holdkóri hajlamod eredetét vette. Atyját követé hugod, a kis Czeczilia, s
                     nővérem ki lőn rabolva kincseinek kétharmadából, miket azért látszék sorsa
                     ajándékozni, hogy muló örömért hosszú fájdalommal kínozza.</p>
                  <p>A főispán, mint minden henye vesztegető, falánk szemmel tekinte még Elek
                     életében a mellékörökre: s most, midőn csak gyenge életed, e vékony korlát
                     választá el az ősuradalmak szomjazott birtokától, szükség és fénykór körmei
                     között, tervbe vevé birtokképességed meggyilkolását, mihez, mint eseményeid
                     részlete meggyőz, Márkot szerzé szörnyű eszközül. Gyógyulásod változó
                     szerencséje alatt, Czecziliát bánat és aggály rongálta s önélete végett
                     kényszerült tengeri fürdőbe utazni. Én javaid vezérletével voltam elfoglalva; s
                     kettőnkön kívül csak isten vala gondviselőd. E távollétet használta eldöntő
                     alkalmul a merész bűn; s te, álhalálod hírében, mindnyájunknak eltemettetél.
                     Magához sem jöve Czeczilia a bánat és veszteség előrohamából, a fátyol nem
                     szakadt el, mit koporsódról viselt; még lelkében rezgett a harangszó, mit
                     jobbágyi nyugbucsúdra húztak: már a főispán sürgetős alkúval üldözé, hogy
                     határozott özvegyi tartásért bocsássa ki az uradalmakat. Sovány igéretéhez
                     fenyegetést kötött, miszerint ha szép móddal nem tetszik, törvény által
                     eszközlendi azt, miután a javak jövedelme ötször haladja özvegyi igényét.
                     Ellenesetre a leggyöngédtelenebb biztatással bántá, hogy a szerződött tartást
                     férjhezmenet esetében is huzandja. Jól tudtam: ha az ügy perre kerülend, biztos
                     sikerre számíthat ily hatalmas ellen; ismerem a befolyásokat, miknek törvény s
                     igazság, magasak irányában néha alárendelve van; láttam azt is, mennyi gúny-,
                     rágalom- és huzavonának leend kitéve nővérem neve, fájdalma, szerénysége s ez
                     indokból, azt javaslám, adja ki az irigylett birtokot s az ajánlt szerződéssel
                     meneküljön meg a büszke s szorult család szemtelenségitől. Czeczilia, kit érdek
                     soha sem vezetett, ki gyermekéveitől nemes lemondással tudott nélkülözni:
                     örömest megvált a panaszos jogtól s szerény özvegytartása mellett csak azon
                     park birtokát köté ki, melyben férje s kis leánya feküdt. Jobbágyai sírtak,
                     midőn lakát elhagyá; küszöbét s jövendőjét áldák: apró, de szívded ajándékot
                     hordtak bucsú-emlékül s a falusi papok gyászbeszédet tartának tiszteletére. A
                     főispán néhány hizelgő kifejezések közt felkért engemet, folytatnám tovább a
                     jószág kormányzatát, miután ez érdekből, különben is elválasztám életemet más
                     jövendőjétől s bőkezű tiszteletdíjt ajánlt. Jól tudám, miként ezalatt úri önzés
                     lappang. Félt egyszerre megválni azon kapcsoktól, melyek a jobbágyok hűségét
                     uradalmaihoz kötötték; félt az imádott és fájlalt úrnő után népszerűtlen kezét
                     közvetlenül tenni a népre; egyszersmind nagylelkűt akart játszani önköre előtt
                     s a testvéri kegyelő emlék adaját a sógor pártfogásával fitogtatá leróni.
                     Átláttam lelkét, de a nép sorsa, melyet kormányzék, legyőzé megvetésemet s az
                     állomást megtartám; folyvást küzdve főnököm népzsarló úrkénye ellen. Azonban
                     azalatt politikai kormányunk szelleme, időfolytában megváltozék. Lelépett a
                     királyi korlátnok, kinek nyiltabb elvei s lelkes lengyelnője, kevésbbé szigorú
                     szakot engede az ellenzéknek élvezni. A conservativ elem ismét szorosban
                     megragadá gyeplőit, a közelebbi korszak kegyenczei bukni, mellőztetni kezdtek,
                     befolyásaikat vesztették; az új hatalom régi emberei pedig s köztök a főispán,
                     hatásra, tekintélyre kaptak, hogy mint bőréből vetkezett kigyók, újerővel
                     csúszszanak a megnyilt sima téren. Természetes, miként ily korban, ellenzéki
                     jószágkormányzó, főhivatalnoknál, felesleges butorrá válik. És valóban,
                     főnököm, hogy további emelkedésiben levonó súlyként ne nehezkedjem,
                     megszabadítá tőlem azon hivatalt; ezer szóvirággal kérve át azon fia
                     nevelésire, ki téged, a bitorlott uradalmak törvényes örökösét, anyád
                     vonásairól reszketve látszék megismerni; s ki beszélyed szerint, nem a
                     főispánné szülötte, hanem váltott gyermek. Darabig kétkedém, ha folytassam-e az
                     egybeköttetést, melyet tágabb viszonyokban is meguntam; de nővérem sorsa állott
                     előttem: attól tarték, hogy a különben is rosszfizető főispán elmaradozik a
                     szerződött évdíjjal; így legalább sürgetendhettem őt. Hittem azt is, fiára
                     hatással lehetek s tán jobb érzelmű polgárt fogok belőle faragni, mint egy
                     illir diák; végre örültem alkalmainak egy főúr előtt a szabadabb elvek s
                     honszeretet korszaki eszméit olykor elmondhatni, vagy való rajzát adni a pártok
                     érdekének; jól tudva, miként oly magas állásba ritkán juthat őszinte szavakhoz
                     valaki. Nála maradék: de bánom. Jobbágyaitól elvont, hogy világosító
                     vezérletemtől megfoszsza s közügyi részvétemtől a megyében, elvonjon. Házánál
                     pedig aljas, körkívüli foglalkozásokkal terhel, hogy kényszerüljek tőle
                     elszakadni. E válás nekem öröm, de nővérem érdeke mindeddig halasztá. Felderült
                     helyzete újraszülé a főispán fényszomját, mely egy ideig aludt. Most az apai
                     végrendelet megtestesítésében forog s gróffá akar lenni. Adósságainál fogva
                     Lőbl Simon körmeiben van s kamatban törekszik őt megnemesíteni. Fia, szinte
                     pazarol s atyja tudtán kívül, ellenőrködésem daczára váltókra dolgozik az
                     uzsorás Lőbllel. Czeczilia évpénze kimaradozott s mióta veled először
                     találkozám, annak biztosításában forogtam; jövő gyülésen szándékom: bírói zárt
                     kérni. Most látod a jövőt, mit bűn és birvágy tőled elrabolt, de melyet, bár
                     töredékiben, vissza kell szereznünk. Az ellen hatalmas; eszközünk kevés,
                     próbánk csaknem semmi; mert saját vallomásod mesének fog tanutlan vétetni; s a
                     vétek oly kevés, oly tanult és rejleni tudó kezek közt ment véghez, hogy a
                     világi igazság gyakorlata mellett kétségbe kellene esnünk a sikerről; de akarat
                     és törvény a mi erősségünk, miben reményt vetünk. Isten ujjá szüli sorsodat; a
                     kivitel mienk. Holnap elhagyod a pusztát; halászkunyhód előtt lovak fognak
                     érted megjelenni; s titokban, az eddigi név és alak biztos álmezében jösz
                     védelmem alá.</p>
                  <p>Ödön tolongó örömmel kisérte bátyja beszédét, mint gyermek a dajkamesét,
                     melynek ragyogó képeit látni, valósulni, birni kivánná s melynek egész kincsét
                     a mese bevégeztével eltűnni féli. Az élet első emlékei, gond, szeretet,
                     szabadság s a feddhetlen anya, felköltek rajongó lelkében s tömött boldogság
                     rajzát, vágyait idézék elő. Tekintete a megnyugtató öröm vonásaiba öltözék;
                     szeme átlelkesült; arcza elveszteni látszék a halandóság jegyét, mintha
                     feltámadás által nyerne új életet: s reszkető karokkal, könynyel, de szó nélkül
                     ölelte rokonát. Hosszú szünetbe került, míg hitét, eszméit a valósághoz tudá
                     idomítni; eszében kereste az álom megtestesülési kezdetét, mint a művész, ki
                     gondolatát a vásznan kezdi láthatóvá tenni. Csak midőn az átköltözés tervét
                     részletezék, jutott eszébe végbucsúja a szerelem és nemesi kény kisded
                     hazájától; csak akkor juta eszébe az üdv és kötelesség, mit Évi ad s Évinek
                     adnia kell.</p>
                  <p>- Köszönöm a reményt, az életet, mit pártfogásod igér, nemes lelkű bátyám! -
                     mondá Vámosnak. - Tehát a mezők hű, erényes leánya élvezni fogja a jobb földi
                     sorsot, melyhez annyi érdemmel bír.</p>
                  <p>Vámos megütközni látszék Ödön szavain, mikből kitűnék, miszerint sorsában, az
                     egyszerű jobbágy-leánynyal osztozni szándékszik. Jól ismeré társas életünket;
                     tudta, mit várhat ily egybeköttetés, az ugynevezett magasabb köröktől s próbát
                     tőn megóvni Szalárdyt keserítő eredményektől. «Jövőd új tért, új irányt veend;
                     mondá neki, kezét megszorítva szeliden. Kötelességek nyilnak meg előtted,
                     hivatásod leszen, melyet betölteni szent feladat, ha hétköznapiság
                     állattengésében nem akarod elveszteni eszköz s alkalommal biró éltedet. Nem
                     lesz-e tév és akadály az együgyű társnő pályád folyamában?»</p>
                  <p>Ödön megérté az éle-vett eszmét. Hosszan s némi gúnynyal tekinte Vámosra,
                     mintegy szemrehányólag a társas törvényekért, melyeknek üres szigora embertelen
                     feltételeket kíván vagyon mellett saját osztályától. «Akaratom nem oly idétlen
                     s lelkem nem oly szűk, hogy a cselekvés ösztöne s szerelem együtt és egyszerre
                     el ne férjen benne, válaszolá hideg nyugalommal. Nincs kedvem pusztai vadfává
                     változni, mely télnek és vésznek martalék, jött-ment bitangoknak engedi tépni
                     lombjait, szállást varjaknak, árnyat zsiványnak ád s kivész a nélkül, hogy
                     virágot hozna, vagy a gyümölcs édes terhét egyszer érzené.»</p>
                  <p>- Nem leendsz azzá, viszonzá Vámos. Hagyd nyugalmában, helyezd körébe, add
                     vissza atyjának az együgyű pórnőt, ki nem neked születék. Saját körödben
                     találandsz szívtársat, ki művelt szerelmet felfog és visszaad; ki igényeidnek
                     megfelelő áldozatot hozand.</p>
                  <p>- Lehet-e nagyobb, tökélyesb feláldozás, mint Évié vala? viszonzá Ödön. Ő
                     félretéve veszélyfélelmét, lélekfordulatot, megvetve a mélységet, mit jövőjének
                     nyit, a nélkül hogy kalandszenv, érdek, vagy hiúság vezetné, a nélkül, hogy
                     örvényes csel, csábítás, vagy ragyogó igéret hozná hagymázba, erény s tisztaság
                     érzetében, hideg észszel, távomban, visszlát s hűség bizonytalan reménye
                     mellett, átkelt a halálos szigetbe, szabadságomra, szerelmemre várandó, örökét,
                     apját s boldogságát határzottan, számitás nélkül hagyva el. Lehet-e nagyobb
                     nőáldozat? Persze, ez a társaság szemében nevetséges krónika, szinészi túlság,
                     charivári botrány, utczai regény, mit egy napig gúnyolni s aztán feledni kell.
                     És miért?... mert a kaland hősnője pórleány.</p>
                  <p>Ha egy mágnásnő így feláldozná magát, ah, az dicső kivétel; az emberi hagyomány
                     korlátain túlcsapó lángész! szabadakarat heroinája!! Ha előkelt nő, a
                     szenvedély és csáb körmei közt elittasulva, örömest feledi köteleségeit, miket
                     megunt, vagy illedékből utálattal vőn fel: az tőle nem kevesb, mint a szabadság
                     erélye. Ha a kor és kör irigylett lovagját, saját szalonjaik divatba jött Don
                     Juanját, azaz a dús, népszerű vagy elmés hódítót, ki társait épen skártban
                     tartja, kaczér s merész hálóval fogolylyá keríté, ha nála időközi gyönyört,
                     vagy ragyogást keres: az tőle római bátorság, melylyel hírnevét daczosan
                     föláldozá. De ha a nép ismeretlen szűze feláldozá magát, az természetes önzés,
                     melyben a főbbosztályú kalandtárs nem érdemlett leereszkedéseért, legfeljebb
                     egy nyomorú suhancz jegygyűrűjét veszélyezi. Mit annak erényül tudnak, ennél
                     szemtelenség; mi annak csodálókat szerez, ezt megvető gúnyba temeti. A fővilág
                     szabályokat alkot, de maga nem tartja. Az erény katekizmusát, mint más
                     szakácskönyvet tanulja, de minden czikket izlése szerint ereszt fel; bűnében
                     pongyola, itélete szigorú, kegyében fitogtató, leereszkedésében gőgös, nekem
                     nevetséges. Biztatsz, hogy körömben, melynek a vak eset lovagjává ütend,
                     találok hölgyet, ki felfog és visszaad, polgárnő s anya lesz igényeim szerint.
                     Ugyan, jó bátya, velem beszélgetvén közügyeinkről, nem te mondád-e, hogy
                     asszonyaitok romlottak, hogy a nőnevelés nálunk még vadvirág, melynek kevés
                     példányaiból alig telnék ki egy becsületes koszorú? nem te mondád-e, hogy azért
                     nemesül oly gyér részletekben a jobb nemzedék, mert anyáink nincsenek? mert
                     hölgyeinket érdek, hideg illem, s jövevény kalandornők nevelik - néhány
                     kivétellel - gépművé, mely senkit sem szeret, senkit nem gyűlöl, mely férj és
                     pipere, gyermeke és lovak, haza és szakácsművek iránt egyformán érez, vagy
                     inkább nem érez; s legkegyelmesb hasonlattal is konyhatűz, mely mindent füstös
                     meleggel érint s könnyen megkozmásit. És kivált, mint mondád, azon osztályban,
                     melyhez vagyonom mértéke sorozni fog, mely mágnástónnal lépést tartani nem
                     képes, alsóbbakhoz tartozni szégyenlő: amazok hibáit felölti, a nélkül, hogy
                     emezek erényeit birná; hazánk pávái, mely haszon nélkül sikoltoz és ragyog, míg
                     tollát nem veszti: vagy szélmalom inkább garat nélkűl, forog, de nem őröl, maga
                     körül szelet hajt s éhen hagy. S most érettek mégis elhagynom, megcsalnom
                     ajánlod az erkölcs és hűség jó leányát, ki remény s önzés nélkül szeretni
                     tudott a nyomorban?</p>
                  <p>- Szerelmed könnyen ingerül s gyakorlott eszed minden gondolathoz súlyos szót
                     talál, szerette öcsém, viszonzá Vámos. De hidd el, érdekedben szólok s
                     tapasztalt élettanom szerint. Te finom tapintatú, kényes izletű s lelki erőd
                     érzetében sok igényű férfiú leendesz. A nemes elem, mely veled születék s
                     gyermekéveidben fejlésnek indult, számüzetésedben sem veszett ki, sőt nyomorban
                     edzve, eszmézet által tisztulva, növekedésben áll. Ha majd az új élet s
                     szerencse czéljaidnak magasb irányt ad, ha vágyad, tehetséged fensőbb
                     boldogságra érik, ha bölcselet és hon nyiltabb, világosb térre hivandja
                     munkásságod, ha elvekért kell élned s a társaság csak szokása s kellékei
                     szerint veszi át a hatást: nem fog-e szorítni a kisded kör, melybe nőd szerény
                     fogalma visszavonz? nem lesz-e puszta kert Évi szívvilága, mit most
                     nagylelküség, csapongó képzet s veszély és kaland ingere édenit? S ha a
                     társaság téve és szigora bánt és tép, ha nőd miatt mellőzve, eltaszítva
                     leszesz: boldogság leend-e nőd jövője, midőn borus arcz, dúlt szív, vigasztalan
                     szomor fog férjén mutatkozni. És ha erőd lesz is, magad sérvein álarczot
                     viselni: ki fogja Évi keservét oszlatni? s nem furdaland-e lelked, ha nődet
                     családod gyűlöli, osztálysorsosi megvetik, cselédi nevetik, a társaság kizárja
                     s ő szenvedni fog, nem magáért, hanem miattad, a háríthatlan rosszért, mit
                     reád, férjére, jótevőjére rótt?</p>
                  <p>- Ne tovább, ne tovább! közbevágott Ödön, mert véggyűlölet fog eltaszítani
                     világotoktól, melybe léptetni kivánsz. S ugyan mondd, mit ad a társaság ennyi
                     követeléseért? mivel jutalmaz ennyi megtagadást s lemondó önszigort? mivel
                     kárpótol ily embertelen feláldozást, mondva csinált életet, formába öntött
                     majomkodást?</p>
                  <p>- Bámulni hagyja narancsszín hölgyeit, a cselédek paszományos tokját s
                     futtatott edényit. Ragyogni enged illetéked szerint, ülést ad unalmas pamlagán,
                     alkalmat nyujt dicsérni kárpitosa izletét s beléd önt egy csésze savanyodott
                     theát, mit fesztelen otthonodban kedves hölgyed tölt. Meghallgatja
                     ostobaságidat, élvezni hagyja sületlen ötleteit, melyek harmad-negyed kiadásban
                     élvesztve kerengnek fel s alá. És ha variatio kell, mindig van arlequin s
                     pierrot; egy-két vakonsült parvenu, vagy feltolt nyalócz, fajavesztett majom,
                     ki élvez és hizelg, megcsal és dicsőit, mulattat és kerít, ellent költ és
                     karmol, zsebedbe kapaszkodik, másokat lenéz, a társaság anathemáját kárhozatnak
                     vallja, jók s józanok fölött mindig vittze van, de ebben csak szájillata hat,
                     mely szavával rendesen megjelen. Keményebben is tudnék festeni. Te a jellemről
                     itélsz, mely kifoly; én a műhelyt ismerem, melyben az készül. De van a
                     társaságnak egy jó oldala s ezt használni kell, - a majomkodás. Ő minden
                     fogultságiban korlátlan s így minden erős hatásnak sikere van nála. Ha
                     életüzletét megtetézted: észrevesz s ez felette sok oly körben, hol mindenki
                     hasonlit egymáshoz. Az álarczokon, miket rendesen közöny vagy gúny jegyez,
                     figyelem mutatkozik; s ez lépcső a czélhoz. Ha bolondságiban kitüntél,
                     tekintélylyé válsz s erényidben is utánoz és majmol. Igy jő divatba nyelv,
                     erkölcs, nemzet és haza? mert a társaságoknak nem enged, kényszerítést nem tűr
                     s példát csak kebeléből fogad el. Nálok a szív és elme kapatva van a
                     szokásokkal együtt hajolni, különben is úgy nevelék, hogy mindenütt s mindenben
                     halálig vezetőre van szükségök és kik nem ilyenek, társaid leendnek a nemes
                     működésben. Azért ha használni akarsz, engedj az uralkodó téveknek. Tarthatsz a
                     világra s mégis lehetsz bölcs; mint szinte lehet, ki mitsem hajt rá, mégis
                     esztelen. Tőled saját körödben sokat várok. Maga a regényesség, melylyel
                     világba lépsz, érdekessé tesz. Aztán annyi természetes ész, szív és
                     eszmeképzettség, melyet birsz s független uradalmaid. Te bizonyosan hatni
                     fogsz; egyetemes szenv veend ótalmába s nyit tért, adand eszközöket; s korunk
                     ily apostoloknak ép oly szükében van, mint Krisztus megfeszítése után a zsidók
                     országa.</p>
                  <p>- S mit akadályozná reményedet, munkámat Évi szövetsége, ki a becsület és hűség
                     tiszta összege; s ki a származat s külmodor melléktulajdonán kívül, a női erény
                     minden kincsével bir? Én elveszem őt; s meg fogom győzni a társaságot, hogy
                     parasztnő is illik hölgyei közé; megmutatom, hogy az ész s józan elv balitélet
                     ellen is hatni tud. Különben is megfoghatlan előttem, minő erély és akarat
                     lehet azon ellenzéki tagé, ki hont s társas formát átalakítani tör s körének,
                     szalonjainak tévét, gyávaságát nem képes leölteni. Én kivét leendek, az ész s
                     tiszta fogalom törvényei szerint.</p>
                  <p>- Nevetséges hit, sikertelen törekvés. Másvilági rény, mit a társaság nem
                     ismer. Czélfutás nádparipán, mely fáraszt és eltörik. Gólyaharcz vizikigyók
                     ellen: ők mélyre úsznak s téged a tó széle elnyelt. Rőflovagnak fogsz nézetni,
                     ki bérelt lovon ül s fűnek-fának neki megy. Egy paraszt millionär, kit sorsa
                     megszánt, de kire a pórélet piszka és hölgye rászáradt. Nem is nyersz alkalmat
                     magad ismertetni; mint ujdonság közhelyen egy szemüveges oldalpillanatot kapsz,
                     nem annyit, mint az állatgyűjtemény papagályai, s ezzel szerepednek vége.</p>
                  <p>- Tehát elszigetelem jövőmet. Elvonulok tőlök, kik kicsinynek tartanak
                     magukhoz. Magányban s magamban keresem az életet és élvet, mint eddig. Jó és
                     becsületes leszek magamért, nem a világnak; erényes, nem hogy használjak, hanem
                     hogy megelégedjem. Szeretendek mindent, a nélkül, hogy szerettetni vágynám.
                     Talán néhánynak figyelme kisérni fog titkos műveimben s eltanulja jobb
                     oldalaimat.</p>
                  <p>- Költői ábránd - viszonzá Vámos. A társaság sokkal jobban el van foglalva,
                     mintsem titkos tanforrást kutatni ráérjen. Aztán a társaság hason esetekben így
                     okoskodik: ki ez a félreismert lángész? ez a mellőzött csehgyémánt? ez a kóbor
                     szent? e festett látnok? e számüzött erény? ki különcz fitogtatásival
                     szégyenítni, fölülmulni akar? Lehet-e ő jobb, mint mi, kik a jót, nemest
                     alkotjuk, irányt s izlést adunk? lehet-e eszesb, mint mi, kiket angol és frank
                     nevelt? kiknek szakadatlan bőség eszközöket adott? Kik az öt világ fűszerét
                     eszszük, műveit használjuk, kincsét fogyasztjuk, s irígylettek vagyunk?...
                     Terved legfölebb költőnek való tér, ki lemondó erő mellett, nélkülözni tud; ki
                     a világtól nem követel semmit s a felvétel feltételeinek nem rendeli alá
                     egyéniségét, szabadakaratát; eszméit följegyzi s kötelességét lerótta. De ki a
                     nap érdekének él; kinek ereje s hivatása a pillanat eszközeihez tartozik; ki a
                     formák és eszmék jelen phasisában akar javítólag működni és hatni: annak a
                     társasághoz kell tartoznia; szinét viselni, eszméit, vágyait divatízben és
                     szagban elkészíteni s a beteg természete szerint, porban vagy labdacsban
                     beadni, különben gyógydicse veszve van. Azért, öcsém, bizonyossá teszlek, hogy
                     a czélba vett nőszés, meg életterv utján, nem fogod polgári s társadalmi pályád
                     azon sikerét élvezni, melyre oly szív és elme termett, melyet mai hazánk
                     annyira szükségel s melyet szaporulni oly örömest látnék.</p>
                  <p>- Ugy hát megvetem őket; s gyűlölve a kerítés kigyófészkeit, kertemben maradok
                     virágaim közt.</p>
                  <p>- Ah ez nem szép, Ödön. Oly nyilt lélek s embergyűlölet! Ha nemünket, jobbjai
                     megvetik: mélyebbre sülyed. Aztán bűn és hiba a világ folyása; ki felettébb
                     szigorú: magát csalja meg. Ki életet keres: temetőkre bukkan: ki egészségre
                     vágy: kórágyakat talál; ki szabadságot akar: békókba botlik; ki álarcz közt
                     becsületet, árulók közt hiúságot hajhász: lehetlent kivánt s elveszti a
                     lehetőt, saját hitét. A földi erény nem több, mint árnyék, melynek csak
                     formáját veté közénk az égi alak. Társaink közt kell élnünk, kik közé
                     születénk; s ki őket megveti, magát rabolja meg. Éltünk kisérete három védőr,
                     mit szívünkben hozunk: hit, remény, szeretet. Reményünket az ismeret eltépi s
                     szakadt sátorával színvesztett délibábként úszik előttünk; a hit kék
                     rengetegként elmarad, melynek távolában, bár fenevadait nem látjuk, ismerjük
                     őket, tudjuk, ben rejlenek s nem vállalkozunk közéjök térni; a szeretet mint
                     örök zöld vetés barátságos láthatárba fog s ha teréről kitértünk, kiséret
                     nélkül, pusztaság és undor vesz körűl, melytől csak őrültség, vagy halál
                     szabadít. Óvakodjál, barátom, a gyáva és tétlen embergyűlölettől...</p>
                  <p>- Szűnj meg küzdeni, jó bátya; közbevágott Ödön. Multam egész ajándéka a tiszta
                     szerelem, s ezt nem adom jövőm minden kincseért. A társaság mondhatja, ha
                     tetszik: hogy veréb tuzokért. Hadd mulassa magát; javítni nem török, de
                     bolondságiban nem akarok osztozni.</p>
                  <p>- Legyen! sorsod magadé; s határozott lelkedet becsülöm, - válaszolá Vámos.</p>
                  <p>A két férfiu párbeszéde alatt az éj eltelék. A hold lement s a hajnalt megelőző
                     homály ragyogóbbá tevé a halvány csillagsugárt. Vámos bucsút vőn; s az állásnál
                     megpihent paripán bevágtatott Debreczen felé.</p>
                  
               </div>
            <div type="chapter">
               <head>XXI.</head>
               <head>(Pusztai vacsora.)</head>
                  <p>Míg a két rokon a művelt érdek és kör titkaival ismerteté egymást: a természet
                     egyszerű fiai, Pisze Pista, s az öreg Cziriák, a csapszékhez érkeztek a kosár
                     hallal. Vígan ropogott a szakácsné tüze, világba borítva a kormos konyha öblét.
                     Körül a falból léczszegek álltak ki tiltúl lefittyenve a bádogedény s bárdok
                     súlya alatt. Köztök perzselt lemezével terjedt el a gyékény kanalas, tele
                     öltögetve súrolt fakanállal; míg a füstfogón eleven mázú lábasok ragyogtak; a
                     pitvar téglás telekjét pedig vágótőke, tálaló asztal, s az öblögető kád
                     foglalta el. Néhány rézkondérban bugyogva forrt a koppasztó víz, a láng felett
                     pedig sötét bográcsban rotyogott Dudás juhász báránya, szalonnazsír-,
                     zöldséggyökerek s vöröshagymára hányva; s a borzas szakácsné, mint hizlalt
                     démon feketéllett a bő láng világában, esettbirka húst osztva rostélyos
                     vaskanálal a csavargó ingyen-kosztosoknak egy átfült üstből, melynek hatnapos
                     tartalma hetenkint friss döggel szaporíttatik.</p>
                  <p>Cziriák egymásra hasgatá vakart halait, s a kövér rétegek közét vastagon
                     behinté paprikás hagymával, hogy ízt és fűszert kapjon a halászlé. Az
                     ivószobában fejtős abroszt vontak a földbeásott keskeny tölgyasztalra, s
                     cseréptányérhoz nyalka bikkfakanalakat raktak fel. Középen szironynyal
                     kantárzott szőrös kulacs foglalt helyt, melynek kotyogós ajkait csavaros
                     ónkupak rejté el, s természetes fogói, a sima csikófülek, gyakor használatában
                     kezdtek koppadozni. Másutt négyszeg palaczkokban aranylott a hűvös ó bor,
                     melynek kristályoszlopain keresztüllátszik a legvéknyabb hajszál. A poltrás
                     virágos tálakban rendezé a nyalánkságokat; debreczeni krajczáros bélest, sült
                     tököt, száraz görbekenyért, azaz görbe ropogós pereczet, s az Ózugi bárónőtől
                     fenmaradt fonatosokat, melyeknek kofája, bő vásárja után buzgón hortyogott a
                     vámkerék tövén. Aztán domború kenyeret vőn elő a poltrás, melynek szabályos
                     dúczcza másfél araszt hasad, s fekete héja ragyog, mint atlasz. Hosszú kése
                     alig éri át, a mint megszeli; egészséges szaga beteli a szobát, s ha zsemleszín
                     farából egy-két karét vág, belepi a tányért; puhantos béle pedig szivós
                     czérnára foszlik a szaggató kezében.</p>
                  <p>Dudás juhász szamaránál ült, s muczi bőréből csucsos oláhsipkát tákozott
                     magának, minőt a pur’sások viselnek. A füredi ködmönös odaállott műlátni
                     hátratett kezekkel, s mint már ismerjük őt, hibát keresve, folytatá
                     észrevételeit, hogy teljék az idő a kövér vacsoráig, melynek, Lajos jóvoltából,
                     fogyasztója leend. Pisze Pista előbb Cziriáknak segíte, aztán pihenőre, eleven
                     legyet ereszgetett a kofa orrlyukába, pajzánul röhögvén, ha az «agg csoroszlya»
                     fel-felprüszenté ólmos álmait. Csonka kondás a kopár gyepszélen hasalt és
                     pislogott, búsan neki-neki dallva: «Kalapom szememre vágom»; mit rendesen
                     czifra káromláson végzett be. Szeme vérben forgott, jeléül, hogy negyedszer
                     ürül kifelé az ivó tök; gondolatai haragban jártak, s olykor dühhel csapta
                     baltáját a kuvasz után, mit a kenyérhaj körébe csábitott. A szállító parasztok
                     a kitekergetett dögbőrök körül hevertek, s Tógyer gazda egy kiürült meszelyes
                     kupánál túrót evett keshedezett ruha-zacskóból. Az alkony folyvást sötétült,
                     növelve a pusztai csendet. A konyha világa átnyúlt az udvaron s szakadozva
                     reszketett az állás tömör falán, olvashatókká téve közökként a betyáros
                     firkákat. A gyér nesz mindinkább fogyott. A szakácsné rántása serczegett
                     olykor; a szénázó lovak rágása hallatszott, s itt-ott a mezőben nehány prücsök
                     czirpelt. Tova a habarcsban lovak czupogása kezdett közeledni, s Debreczen
                     felől egy roncsolt szekér mászott az udvarba. Gyékény gádorából félénken bútt
                     elő a jármű tartalma, ama megtánczoltatott vándor commik, kiknek szekerét,
                     Harangi Pál szerint, Kopogó visszafordítá; mint ez kitünék egy boltczímből
                     devalvált iszákról, melynek oldalán sovány magló betükkel vala olvasható «rőfös
                     kereske»... a «dés» hihetőleg áldozatúl esvén a szabdaló ollónak. Most menten
                     beugrottak egy záros szobába, s vacsorátlan menekültek ágyba, hogy Kopogó még
                     egyszer rabszíjra ne fűzze.</p>
                  <p>Lajos azalatt a csárda megett sétált. Felkötött karját próbálgatá, melynek
                     zsibbadása fokonkint üdült. De lelkében annál inkább fészkelt iker-aggálya: a
                     hortobágyi menyecske távola, s az árva halász. Mily csodás rokonjegy néném
                     vonásihoz, mit azon rejtelmes arcz visel! gondolá magában. A száj, szem,
                     tekintet s arczok mélasága. Ha a mellékág kihalta csak ördögmese lenne,
                     melylyel Márk apámat megcsalta? ha Czili fia élne, jogát, javait visszaperelné?
                     elejtene uradalmaimtól, kényem, gyönyöröm, népszerem alapeszközétől? - Ha
                     kifosztva, megbukva, névben bélyegezve száműznöm kellene magamat sorsosim
                     köréből; elvesztni jövőmet, mit vagyon, képmutatás s a világ butasága igér és
                     biztosít, s nélkülöznöm a kéjt, élvet, váltó szerelmeket? Nem, nem! azt viselni
                     nem birnám. Ha az őrültség kerülne, pisztolylyal végezném...! De minő agyrémek,
                     mily karácsonyi krámpusz ingerült agyamban. Ha ha ha! illeném szinésznek, ki a
                     súgó előtt magánbeszédet tart. Egy arczvonás, minő ezer van, s már reszketek.
                     Eltörlöm a multat, kicserélem a történetet, s holtakat támasztok, hogy magamat
                     üldözzem. Egy vad elvetett körmét találok, s Mazeppa farkascsoportját vélem
                     sarkamon. Hiszen nem százszor beszélik-e s láttam magam, hogy Ödön vézna,
                     nápész, éretlen inda volt, kinek lehetlen lőn megélnie? Nincs-e beírva az
                     1829-iki halottak könyvébe? nem folyvást siratja-e Czili? s fedi a sírkő?...
                     Vagy tán ármányos szövetség alvilága rejté, hogy felidézze egykor kisértni
                     fényemet, ha grófi koronám lett?... És ha úgy volna is: miért van ész és
                     erőszak? nem elég-e apám pénze, hatalma, befolyásai e feljáró lelket
                     visszaidézni, ki kóbor ijesztgetéseivel elkésett? Majd meglássuk. Harmadnapom
                     megtanít: nevetnem kelljen-e esztelen árnyamat, vagy felvennünk a fenyítő
                     bűvvesszőt.</p>
                  <p>Lajos eszmézetéből látszik, hogy diplomata fia, s nem válik szégyenére apjának.
                     Így tőn minden komoly körülménynyel, mit az élet elébe gördíte. Elokoskodá
                     magától, visszasietve könnyű élveire, melynek tarka tömegében elveszett.
                     Jelenleg is a csalódott kalandra vitte eszméit sérült hiusága, s feledve a
                     családveszélyt, a kergetett hölgy menekvő bájain ábrángott. Látta az eleven
                     ifjú nőt, kinek ép testéhez nem kellenek szépítő gyárvizek, csipke, toll,
                     gyémánt, virágok, s a salonok sárga lámpafénye, hogy érdekessé legyen; ki a
                     mosolyt, szót, főhajtást s a szemérem lépes kellemeit nem vett leczkén tanulja;
                     kit a természet ékít, tiszta szív vezérel, őszinte, könnyű, enyelgő modor ajánl
                     és szerettet. Látá a teljes kebelkét, gömbölyű kart, sima vállakat, miket nem
                     tőn félholttá ama saloni bágyadt fehérség; a derengő arczot, melyre pirt
                     lelkesültség, nem a termek rekedt melege idéz; látá a nőiség minden ingerét,
                     melyek után fokonként csábúlt, miknek teljes élvét, birtokát, titkos vágy,
                     szomjas remény várta; s most midőn annyit remélt, annyit fárada, kijátszottan
                     kell néznie vesztett álmai után. Érzéki embert, kivált ha győzelmekhez szokott,
                     nem érhet bántóbb sors, mint egy meghiusult terv. Őt a könnyű siker mulólag,
                     felületesen érdekli; mint mezei virág, mit bőségben akadály nélkül szaggathat.
                     Lehajol érte, s ebből áll minden élv; aztán elveti, s rá tapod, hogy frisset
                     tépjen. De ha számít, ha aggatva van, s kétkednie kell: akkor felkél önző
                     ösztöne, s a szépítő képzet; ezer bájt, ezer érdeket sző a kergetett tárgyhoz,
                     miket minden hátravetés növel és ragyogtat; és ha mégis lemondania kell,
                     ingerül, csügged és megtörik. Ez volt Lajos hangulata. Vesztesége lelki
                     küzdelmében édesbnek látta az el nem érhető nőt, az eddig birt szerencsék
                     mindenikénél; odadá vala minden győzelmeit e kedves zsákmányért. Saját
                     világában nem érzette volna e szégyent s fordulatot. Ama piperébe vont, illatos
                     keblű, selyem beszédű hölgyek, - mint ő tapasztalá, - ha elvonulnak is, még nem
                     vesztek el. Tán a nyerendő kegyelmet teszik becsesbbé nehézségek által; vagy
                     szeszélyre várnak, mely szivök örömét inkább szükségli s élesebbé teszi. Ezen
                     művészi inger és akadályok közein pedig, ragyogó beszédek, bókok, s
                     jelességinek dicsérete által kárpótolták a várakozást. De itt efféle jövőhöz
                     nem lehet remény. Jól tudá, hogy az akadály menekvés jele, eszköze; s az
                     egyszer megtagadt élv, örökre elveszett. Hangulatában hihetlennek látá a
                     vigaszt, melylyel pusztára jöttekor magát biztatá: miszerint t. i. a nő
                     kényszerítve van távol kerülni őt. Mindent asszonyi erényre, s saját
                     szerencsétlenségére rótt. Boszús kikeléssel gondolkozék a hölgyrabság, nős
                     törvény, s a társas intézmények idevonatkozó ágazatiról. Feltevé szívsebével
                     végkép távozni; elhagyni a pusztát, melynek kalandját oly baljóslattal fűzé; s
                     mélyedt eszméi közt öntudatlanúl közelíté meg a csárdát: pedig a rendezett
                     vacsora vendégeitől meg akart szökni.</p>
                  <p>Pisze Pista mohón leste őt. Tűzről pattant készséggel termett előtte s
                     bizakodva súgta meg hirét, körültekintve, nem hallandja-e hivatlan vendég. «Az
                     ifjasszony megjött», mondá jelentőleg. «Benn ül a kanapén, sír, és olyan szép,
                     mint az esős liliom. Azt hiszem, kikapott, mert csak akkor jön rá a sírás.
                     Bemegy az úrfi?... majd visíttatom a hízó ártányokat, hogy hátra fusson az
                     úr».</p>
                  <p>Lajos kedélye hirtelen át lőn kapva. Eltűnt minden árny vágyai közül: nem látá
                     többé az intő erényt, mely hölgyét védi, nem kétkedék akaratában, rabnőül nézte
                     őt, ki áldozó csellel nyitott rést szenvedt szerelmének, s könynyel adózik a
                     merényért, melynek bérét, jutalmát ő viendi meg. Minden más gondolat kialudt
                     lelkében, e vágy foglalta el, más eszmék elhagyták, minden érdek megszűnt, e
                     kizáró érzék vitte, ragadta, mint szenvedélyes alkatúaknál történni szokott. Ő
                     csak a kéjt, az örömet látta; veszély, baleset nem juta eszébe; s nem is
                     álmodá, hogy szenttelen czélját kivetett tőr várja, mit, Vámos terve szerint, a
                     féltés szabadító keze intézett. Azonban gyengédebb érzelemmel birt, hogysem
                     mezítlábas hirnökét titkába szője s egy vásott, fecsegő suhancznak, édes
                     kalandjában, szerepet adjon; sőt egykedvű közönynyel kérdezé a vacsora iránt, s
                     bár tetsz-jelűl borzas üstökét megrángatá, komolyan betiltá az
                     ártány-visíttatást. Lajos a csárdához ment. A házigazda sötéten állt a folyosó
                     hosszában, mozdulatlanúl, mintegy úti jelkő s nézett az üres szegletbe, hol ha
                     lett volna is, nem láthat vala semmit az infernális sötétségnek miatta. Lajost
                     vidoran kérdezé halászati mulatságáról, s Lajos nem akart gyanakodni, pedig ha
                     arczán elemezé vala a torz derűt, átláthatá, hogy e nyájasság alatt a fog
                     csikorog, s a szív dühben morog. Könnyedén felveté magát a könyöklőre,
                     meglovaglá a folyosó kő karját, egyet fütyörészett, tálalni parancsolt,
                     összekiáltá pusztai vendégit, meghítta a házigazdát is, e pedig ördögi áldomást
                     ivott lelkében a «frigybontó» czudar véglakomáján.</p>
                  <p>Midőn be akartak menni, két csatakos csikó baktatott elő a homályban, ugyananyi
                     lovaggal, Peregi Marczi ügetett az elsőn, s kidugván fejét lapoczkái közül,
                     szokása szerint nagyokat nézett. Hátán, mint valamely moger kaczagány, vadbőr
                     lebegett, körmeinél elől összekötve. Azon lúdvágyó farkas halandó hüvelyét
                     hozta, melytől Sárika az áradás közt annyit remegett. A hátulsó magkanczán egy
                     kormos legátus czammogott, ki gyalog irányát az öntések miatt még tegnap
                     elveszté; s Marczinak társa lőn a farkasfogásban. A madárhusú pej fontolva
                     haladott. Megviselt gerinczén éles volt az ormó, mint a kecsegének, s a tintás
                     Toldi, csuszmásztában, fültövön fogá az öreget, hogy le ne fittyenjen; pedig
                     szegény hátul előzte, mert igen restelte a gyaloglást, s hol lehete,
                     megállt.</p>
                  <p>- Mit hozott kend, Marczi? kérdezé Lajos a szivesen látott csikóstól.</p>
                  <p>- Egy akolbiró héjját hoztam el, felelt Peregi. Jó lesz bundának, ha vadászatra
                     jár; olyan nehéz, mint egy rossz feleség; s leveté a nyers bőrt, melynek
                     szagára a kuvaszok vonítni kezdtek.</p>
                  <p>- Hát a kápafarán mi fityeg, apám uram? kérdé Pisze Pista sündörgő
                     kedvkeresettel, miközben a vén csikós süvegemelintve hátra fésülte éles szürke
                     haját.</p>
                  <p>- Bizony fiam, szőrös pecsenye; báránynak csúfolják, de juhnak is beillik; ...
                     az Isten adta.</p>
                  <p>Az ismerősök érték, mit tesz az.</p>
                  <p>- Minek fogta kend el, oda fen az Isten; inté a poltrás.</p>
                  <p>- Oda fen biz a; válaszolá Marczi; nem is láttam még ide len. Miért tévedt el?
                     tehetek-e róla, hogy hurkom lelógott, s az ostoba fenakadt rajta? Aztán nem
                     csömörltem én meg soha a más birkájától; pedig ha Isten nem akarná, hogy belőle
                     egyem, nem adná egészségemre. Hol a gazdája? mozgassa a fülét, mindjárt
                     visszaadom. De összevissza barangolt a parlagon, csak nem hagyhattam ott
                     akolbiró uram atyafiainak.</p>
                  <p>- Nincs a Pendejnek kantárja, hová tette kend, apám uram? kérdé Pisze Pista,
                     miközben Marczi paripáját ólba akará vezetni.</p>
                  <p>- Od’adtam, fiam, egy fuvaros embernek, összeszakadt a gyeplőslováé; szegény
                     nem mehetett volna tovább vele. - Az inge is összeszakadt kendnek.</p>
                  <p>- Embereket hordtam hátamon a partra; mert a Tisza-komp elmerült, s csak nem
                     hagyhattam vízbefúlni asszonyt és gyermeket.</p>
                  <p>- Jó-tét helyébe jót várj; mondá a poltrás.</p>
                  <p>- Sose várok bíz én; igazítá Marczi. A ki ránk szorúl, nem igen van módja
                     visszafizetni; aztán még a fa sem azért terem, hogy lepényt adjunk érte.</p>
                  <p>- S a farkast, hogy keríté körömre? tudakozá Lajos.</p>
                  <p>- Igen röviden; felelt Peregi. Már ez az én dolgom. Nekem egy-két farkashurok
                     annyi, mint a papnak betenni a bibliát. Hát ez a gyalog káplán, - a legátusra
                     mutat - elfáradt őgyelgésiben. Lovat adtam alá, s farkasfogni vittem. Szépen
                     hátul került a patyolat szőrén, s körmösre csergetett, hogy rám rugaszkodjék.
                     Hurkot veték pányvakötéllel, mintha remondáznánk, s egy odanézés alatt testálni
                     kezdett az ebugatott körmös. Aztán megnyomtam. Kapkodott az igaz, s olyat
                     rugott rajtam, hogy gatyám egy hét múlva is megérzi; de mind hiába; kihűtöttem
                     bíz én, s meghámoztam mint a kormos almát.</p>
                  <p>- S mit adjak e veszélyes ajándokért?</p>
                  <p>- Jó szót, uram, többet ér az sokszor egy gatyaszár petáknál.</p>
                  <p>- Marczit bajos jutalmazni, gyakran tapasztalám, viszonzá Lajos, de mégis
                     megpróbálom ínyét eltalálni. Hát ha Pistát szolgálatba venném, nem volna-e
                     rendén? Nyárban hűsön, télen melegen lógázhatná lábát, s ha hű, és jó gazda
                     lesz, idővel még félre is tehet.</p>
                  <p>A vén csikós alázattal fogadá a kegyes ajánlatot; egy kérgest mosolygott torz
                     bajusza alól; s Pisze Pista lovagjává lőn ütve a tigrisrendnek, mely az újszaki
                     kalandtan tömkelegében vakand szerepet látszik végezni, a mennyiben sem lát,
                     sem láttatik, csak károkat tesz.</p>
                  <p>Most vacsorához ült a vendégkör. Peregi illően hasára szorítá vedlett
                     kucsmáját, s egymásba fonva retkes ujjait, imádkozni kezdett:</p>
                  <p>Látod, uram, hányan vagyunk,</p>
                  <p> Azt is tudod, mit akarunk. Amen.</p>
                  <p>Tál és kulacs sűrűn kerülgetett. Az asztal felvégén a kocsmáros ült. Sötét
                     szemei baljóslattal égtek, s vacsora folytában csak a habzó pohár kergeté
                     egymást kezében, a nélkül, hogy étkekben legkisebb kárt tenne. Ingerülten várta
                     a női tűzpróba kimenetét. Lajos az alvégen e rejtett kedélyt nem értelmezé, nem
                     is ügyelt rá, csak alkalomra lesett, midőn vigalmi zaj, s ködösült vendégei
                     közül a váró hölgy körébe szökhetik.</p>
                  <p>A lakoma folyt. Tokány, és halászlé, és hajdúkáposzta már meglelé egészséges
                     sírját; s huszonöt font tepertős galuska is bajusz alá lőn takarítva. A juhász
                     meghúzá a kotyogós kulacsot, lelkesedve dallván földije sorait:</p>
                  <p>Bár csak a feleségemmel</p>
                  <p> Téged cserélhetnélek fel,</p>
                  <p> Hogy fiakat, lányokat</p>
                  <p> Szülnél, apró kulacsokat.</p>
                  <p>A vidúlt atyafiak kezdték napsütött száraikat emancipálni a borjúszájú ingből,
                     s nyakig könyököltek a sáhos abroszra, nevetkezvén trágárúl és bőven, jeléül,
                     hogy jóllaktak ugyan, de nem genirozvák. Egy tányér gulyáshús meglehetős
                     fővetlen állapottal gőzölt a legátus előtt, ki is egyik ehetlen falatot a másik
                     után horgas tekintettel piszkálva: tán aszályt ugaroltak - úgymond - ezen
                     szarvasmarhán, mert harangkötélt szabhatni nyakpecsenyéjéből. S e jegyzet
                     folytatásaul szeszélyes krónikát kezde regélni az iskolai étkek emészthetlen
                     osztályáról, miknek vegytani elemezését, egy fogasabb új faj gyomrától lehetne
                     józanon várni. Lajos maga is mosolygá a konyhagyár hallatlan kiállításait, de
                     örűlt főleg azon, hogy a diák közfigyelem tárgya lőn, melynek csendjében
                     észrevétlenül vélt kilopózhatni az orvgyönyör után; de volt egy, kinek boa
                     tekintete, mint zsákmányra szegült a palaczk árnyából, kinek titkos hahota
                     hullámzék gyuladt ereiben, várva míg lecsattan a mézes tőr.</p>
                  <p>A poltrás a közben egy tepsi rongyos pogácsát hordozott körül. A betyárabb
                     vendégek szilaj tréfából kapkodának hozzá s a leány, a szakácsnő szitka,
                     zaklató sietség, alázó, pongyola bánás s mohón várt, perczelt szabadság miatt
                     izgatva: arczára ölté ama lázas, dúlt kifejezést, minek kisértő rejtelme minden
                     gondolót kandi tudvágyba idézett. A diák kitelhetőleg meglepeték a sötét
                     jelentésű ábrától. Köztük különben is nem rég találkozék egy holdkóros. Annak
                     körmére ugyan forró spanyolviaszt csepegtetének s hideg vasat nyiszoltak
                     idegén, de azóta mégis igen szerette diákunk a misteriumokat s indokolva érzé
                     magát, a pogácsa-bonczczal felhagyván, ígyen kiáltani a felfedezett szűzhöz: Ki
                     vagy te gaznak és búnak rongyos virága, hogy hírem nélkül fel tudtál nőni?
                     Lajos kapott az alkalmon; nem, mert maga sem ismeré e torz életmű alaphibáit,
                     hanem hogy újabb tért nyisson az elvont figyelemnek. Maga sürgeté a leányt,
                     mondja el a csodás kór okát s egy marok ezüst pénzt nyujta kérelmeihez. A
                     Poltrás lázadva s vonagló félelmek között engede. Irtózott ugyan, hogy
                     gúnyelemül fogják alázni a nyomort, mibe mások vétke ejté, de remegve a borozók
                     erőszakos kitöréseitől s gondolva különben is a közel szabadság védenyhére,
                     elszánta magát a végáldozathoz s elmondá rövid töredékben életét, bár e beszély
                     neki végtelen undort s idegrázkódást okozott.</p>
                  <p>- Engem országúton leltek, mondá történetét. A látóképi főző húzott ki egy
                     száraz zsombék alól, mert juhászkutyák kezdtek kender-pólyámból czibálni. Mikor
                     használható állapotig növék, azaz járni tudtam: libapásztorrá tőn, hol
                     nyaranként sóskát szedtem s gombát fűzék pórázra aszalni. Oh sokat szenvedék.
                     Ha aprómarhát kapott el a héja, messze a mély érről, hová nem is láttam, a főző
                     engem koplaltatott. Gyakran sóskánál egyéb napokig nem volt gyomromban;
                     legfeljebb kapros darát loptam a pulykák étkéből. De azért jól esék távol a
                     háztól szabad gyepen lennem, hol vonaglásig fojtogatám a puha libákat, mint a
                     főző engem. Ez ösztön borzasztóan nőtt. Szájtátva néztem, ha ölyv tépett szét
                     visító madarat; odarohantam a halál és étkezés maradványihoz; irígylém a
                     ragadozó körmöt s a lefoszlott tollakon szagláltam a friss vért. Aztán mellőzni
                     kezdtem pásztori gondomat. Ólálkodám a tarlón s szalmakazlak alatt és ha gözüt
                     vagy mezei egeret fogtam, lihegve, vad gyönyörrel futék rejtekbe, széttépni,
                     felbonczolni azt. Ha ha ha! mint derüle lelkem, ha kezemben meleg test
                     vinnyogott, ha pihegő bordák alá áshattam körmeim s lanyha vérben markoltam ki
                     a reszkető belrészt. Ilyenkor mindíg a főző volt eszemben; szivét, veséit
                     véltem körmeim közt; marczonglottam, mint a főtt burgonyát s a mint kínzó dühe
                     irántam nőtt és kegyetlenült, akként gyarapodék nálam a vérontó szenv, melyet
                     magány, irtózat és bosszú, - mely körmöm, késem alá mindig kínzómat vágyta és
                     képzelé - folyvást fejte és növesztett, úgy hogy boldog valék, midőn télen,
                     kötelességből, a házi magtárban kelle lappangnom, hogy a hombárok közt patkányt
                     pusztítsak. Gyilkos szolgálatom módtalanúl tetszék s dicsőségemre vált; de
                     ügyesebb is lettem, mint a patkányfogó eb, vagy született macska. Ha tőreimet
                     kitevém, vagy merev körmök s szikrázó szemekkel lesbe álltam, nem lőn cseles,
                     kitanult, ravasz vén patkány, mely menekült volna. És ha estére néhány szőrös
                     pecsenyét kinyújtóztattam: ütleg helyett kenyeres levet adott a főző. Munkám
                     folytatása közben, magyarázhatlan vad, rángatag ösztön, sőt kényszer és erőszak
                     kezdett rajtam uralgni, hogy a vért ízleljem; de visszaborzadék az állat undok
                     formáitól vagy ha pillanatom a dög fenakadt szemébe ötlött. Soha nem hittem
                     volna, mint elvadulhat az ember elvetve, kirugdosva szeretetlenül, zárt
                     magányban, embertelen kínzás emlékei közt s folyvást öldöklésben. Nekem soha
                     nem volt társam, gondolatom, vágyam. Gyűlölet és bosszú kínzóm iránt; vérszomj
                     a gyengébb ellenében: ez, mit éhségen s a főző fogain vagy korbácsán kívül
                     érezék. Nem szóltam hetekig s ha a beszéd ösztöne megrohant, hangokat adtam
                     forma és kifejezés nélkül, mint az állat. De emlékemben később kifejlett
                     szenvedéseim nyelve s ha gyilkolásaimra gondoltam, ékes szavú valék, mint
                     vagyok most. Végre győzött halottjaim közt a vérízlelő inger - folytatá a
                     Poltrás s szemében akadozni kezde a visszás fény, nyelvén megnehezült a hang,
                     arcza eltorzult s bőrén ólomnedű fényledett, mint midőn görcsei szoktak
                     jelentkezni. Egykor hombárajtóval csaptam le egy patkányt s czombjáról lesodrá
                     a deszkaél a bőrt. A vér oly tiszta, pirkadó, szabályos gyöngyökben serkedett
                     az eleven húson, hogy lehetetlen lőn meg nem kóstolnom. Nyelvem alig érinté a
                     meleg test hártyáit, szédült martalékom arczomhoz kapott féloldalt. Kopasz
                     fülei, borzas bajusza s a hideg izzó orr számat érinték: s horkantó kapása
                     közben rám szegült a kerek, undokan merev szem. Őrülten sikolték: patkány!
                     patkány! s körmöltem az ajtót, bocsássanak ki. Itt a bormérő rácsába fogódzott
                     a Poltrás, míg annyi nyugalmat vőn, hogy zsibbadó idegzetében elsajgott a
                     görcsök vonaglása, aztán folytatá: Azóta nem lőn erő, mely a magtárba zárjon.
                     Szöktem, sivalkodtam, ha kényszerítni törtek. De vérhez valék szokva; csak a
                     patkány ereiben undorodtam attól, különben látnom, keresnem kelle; ez volt
                     gyönyöröm, szükségem, éltem feltétele. Az állás szarufáin halálos merénynyel
                     mászkáltam, hogy a fecskefiak nyakát tekerhessem s az eresz nádjából vérző,
                     szaggatott karral rángattam ki a fészkelő verebet. Kínzóm körmeiből kértem vagy
                     kiástam az ölendő barmot s engedém fogát, ökleit, korbácsát kegyetlenkedni
                     rajtam, míg egy lúd vagy csirke nyakát kezei közt, tilalma ellen,
                     elszakaszthatám. De szűk tér, sovány élv lőn alkalomra várni: tehát csináltam
                     azt. A ház állatait kezdtem lopva, alattomban széttépni; apró ebet, macskát,
                     baromfiakat; s kezem, karom karczát, sebeit ügyesen tudám rejteni vagy
                     elhazudni, hogy titkos vérontásaim ki ne süljenek. Ép oly ravasz lettem kínzóm
                     ellenében, mint a patkányok között. Reggelenként olykor egész folt lúd hevert
                     darabokban az állás körül, vagy kakas szárnyak lengtek az eperfán s míg a főző
                     szidalmaiban róka vagy más tolvaj állat ártatlanul bűnhődék: lappangva nevettem
                     a sikerült cselt. De boldogságom újra véget ért. A tönkhöz közelgő pusztulás
                     gyanúba hozta a főzőt; éji lest vetett s következő reggel rogyásig kínozva
                     elcsapott. A közelebbi nádas lőn lakom. Távozhattam volna-e messzebb, ki az
                     állástól ötszáz lépésre sohsem valék? A bozót és a gaz tömkelegében felségesen
                     laktam. A hűvös gyékény között vagy vízi sásban dicső volt lest állani vagy
                     marczongolás után heverni a káka iszapjában. Itt nem oly gyáva néppel éltem
                     csatában, mint a házi szárnyasok. Borz és körmös rókafiak hasogattak össze;
                     menyét vagy vidra czombját rángathatám ki s gődény és madárvér csak szükség
                     esetén oltá dühömet. Egykor nyers szárcsát ettem melegen, mert fű és vízi
                     gyökér nem tartott elég súlyt kiszáradt gyomromban; de nem esett jól a sótalan
                     híg hús, nyálka és kotúszag. Aztán nádtűznél félig megperzselém s ez lőn
                     élelmem. Tél felé az első hó után, csavargó betyár akadt rám s egy tanyára
                     vitt. A pusztai villám égesse meg őt. Milyen erős, milyen bátor voltam azelőtt;
                     most gyenge lettem, erőtlen vagyok, görcsben szenvedek... Pokol égesse el a
                     férfiakat. Rég megölném miattok magamat, ha egy jótevő úr nem biztat vala, ki
                     gyógyított s megment.</p>
                  <p>- Hogy kerültél ide? kérdezé a diák, ki a leányt nézte, míg a pusztai nép
                     gyakran töltögetvén füle közé a diószegi ó bort, nyugton falatozott.</p>
                  <p>- A betyár hozott ide, felelé a leány, s nemzetes uram megfogadott
                     vendégmarasztónak. - Miért a neved Poltrás?</p>
                  <p>- Mert egy poltra heti, szokott bérem.</p>
                  <p>- Hát nem szereted a férfiakat?</p>
                  <p>- Irtózom tőlük.</p>
                  <p>- Szeretsz-e valamit?</p>
                  <p>- Soha semmit, csak a démutkát. Nézze az úr, mindig van nálam; s kihúzott
                     kebléből egy bokor hervadt füvet. Ha anyám volna vagy lenne: azt is odaadnám
                     ezért. Oly békés, boldog, félfáradt vagyok s álom jő szememre, ha szagolom; s
                     mélyen, hosszan szítta fel az illatos növény fűszerét.</p>
                  <p>A diák sok csodást láta a rendkívüli hölgyben. Előtte állt a létező példány,
                     oly érdekes bomladásiban a lélekművezetnek; nem kép, nem mese, hanem élő torz a
                     teremtésből. Be szép lenne észlelni, egybevetést tenni a lélektan
                     vezérvilágával, gondolá magában, de nem azért hozták magvát Ázsiából, hogy
                     valamin szúnyogásításnál hosszabban törje velejét; minek következtében neki
                     fordult a tölgyasztal-padnak s ijedtében nagy huzomást kortyolt a feledt
                     kulacsból.</p>
                  <p>Alig lőn kész jegyzeteivel egy pár hm!-ben a mezei közönség: Cziriák benyult a
                     vászon szütyő korczán s kezébe akadt a pénztüret, mit Lajos halászat közben oda
                     surrantott.</p>
                  <p>- De már ez nem járja senki fiának, hogy nekem alamizsnát adjon; nem vagyok én
                     koldus, míg kezem szárait birom; vegye vissza Lajos úrfi, többet ér, ha
                     becsületesnek tart, mondá az öreg pirulva, miközben a pénzt Szalárdynak
                     nyujtá.</p>
                  <p>- Már azt oda szántam, ott kell maradnia. Nem koldult fillér az; tartsa meg,
                     mint az eleség árát, mit éhség idején haldoklóknak osztott, felelé Lajos
                     kedélylyel s visszanyomta Cziriák markába a türetkét.</p>
                  <p>- Püff! az volna még csak az eczetágy, viszonzá az egyenes halfogó, ha az úrfi
                     fizetné meg isten helyett a jót. Fel van az írva, tudom én; s a megváltó
                     jobbján veszem a jutalmat.</p>
                  <p>- Sohse veszi biz azt, közbe vág Peregi elkapva szájától a hivatalkodó
                     kulacsot, nehogy igazítás nélkül hagyja a vallásos hitet. A ki sokat markol,
                     keveset szorít. Jobb, ha elteszi azt a sóravalót; úgy sem igen kinálgatják mai
                     időben.</p>
                  <p>- A halászat díját úgy is fizetnem kell, hát maradjon annak fejébe, szólt
                     Szalárdy könnyítőleg Cziriák lélekismeretét.</p>
                  <p>- No, ha annyiba tölt, nem bánom. Igy legalább szolgáltam érte, ha jól nem, a
                     mint lehetett; úgy is bolond köszön jobb kalappal, mint a minő van.</p>
                  <p>Lajost igen bántá e kitérés, mert a közfigyelem egészen reá fordúlt, midőn épen
                     kalandjához akart osonni. A diák pedig alkalmat lelt a kínzott Poltrás s
                     ajándékozott Cziriák esetében az emberi bánás két végletét itélni, melynek
                     egyike túl aláz, másika túl emel, s mindenike embertelen s messze jár a
                     kötelességtől, mivel egymásnak tartozunk. De a diák, mint a maga helyén érintve
                     volt, ázsiai vérből magzott fel s elmélet helyett lomhán nyúlt a ropogó bőrös
                     pecsenyéhez, mit vörös káposztával épen felhoztak. A vendégek kebele már színig
                     vala telve étekkel s a fenmaradt ürt borgőz foglalta el.</p>
                  <p>- Megkövetem átosan, felszólalt Peregi, a főző nem tud tálalni. Javát adta utól
                     s hátul előzte.</p>
                  <p>- Úgy tőn velünk, mint Agárdi Máté a ripóti tóttal, megjegyzé a diák.</p>
                  <p>- Hogy tett? mint tett? kérdék egyszerre a rágyujtó atyafiak, kik mindig fülön
                     fogják az alkalmat, legátustól mesét hallani. Lajos szinte sürgeté a kálomista
                     missionariust, remélve, hogy beszélye alatt szökni rést talál, s a kortyoló
                     múzsa bűnnek tartá ily jó vacsoráért nem mesélni, minekokáért beöntvén egy
                     pohár gégeigazítót, következőleg kezdett regélni:</p>
                  <p>- Agárdi Máté, kétlábú atyánkfia, egy volt azon szuszogó debreczeni polgárok
                     közől, kik télen torkig juhbőrbe, nyáron talpig juhszőrbe varratván magukat,
                     dülledt szemmel várják a tizedessé lételt, a döghalált, huslimitatiót s több
                     ily országos jövendőt. Azonban Agárdi uram, czivis tulajdonain kívül, főkép
                     szeretett két krajczár helyett egyet adni ki, felét annak is elkörmölvén.</p>
                  <p>Efféle természetében megfogott egy lucskos hajnalban a napszámos soron bizonyos
                     iromba szlávot. Agárdi uram két érthető szóra szólítá egy pálinkás bolthoz; de
                     a fakó drótos szomorú volt, mert ősi takarmánya (zabkenyér és hagymaszár) a
                     pitykés szeredásban szörnyen megfogyott. Azonban egy meszely sligovicz oly
                     erőbe hozta agyvelejét, miszerint képes lőn megérteni jó, goromba emberi
                     hangot.</p>
                  <p>- Négyszáz kaszásom van, mond Agárdi Máté, izmosak, de restek. Ma szombat s
                     jövő héten a cserén lesz dolgom. Ha meghajthatnám őket, ma levágnák füvem. De
                     nincs vezérkaszás, igaz akaratú. A magyar atyafi ez egyben egyetért s a gazda
                     erszényére megkiméli egymást. Jőjjön el kend Szlupuj, hadd állítsam elől. Tudja
                     kend, hogy ha az első halad, a többi nem marad.</p>
                  <p>- Nye znám biz én uram; mindig drót vót za kenyerem, meg harapófogó, felelt a
                     megnyuladt Szlupuj, miközben a második verdung törkölypálinkát begyűrte.</p>
                  <p>- Semmi, semmi Szlupuj - csak lógassa el magát, ha fű marad is nyomán. Nem
                     akarok többet, mint hogy rohanva haladjon. Van jó könnyű kaszám, nem viseli az
                     meg. Aztán a díj majd úrias leszen; két forint vörös pénz, másnap zsíros ebéd s
                     egy bödön brinyza az útra. Azonban fiát is hozhatja.</p>
                  <p>- No znem banyom, felel a pánszláv, pálinkás kedvében s műbutorait Agárdinál
                     hagyván, fiastól azonnal kiviteté magát a négyszáz kaszáshoz, kik őt száz
                     viczczel rögtön lefőzték.</p>
                  <p>A pusztai hallgatók ráüték fejökkel, jeléül, hogy a mese nem rosszúl kezdődik;
                     s kezdék nyitva hagyogatni szájokat, mint ez lelkes figyelemnél köztük ősi
                     szokás. A vendéglős hátra ereszté nyakát a székkarján s szemeit álom járma alá
                     látszék bocsátni, hogy alkalmat adjon a csábítónak hálójába menni. Lajos vette
                     észre, hogy most jó módjával tágulhat s késedelme nem fog a szájtátók közt
                     hirtelen feltűnni, azért is hát szép csendesen, mint illik szemérmetesen,
                     szedé-vevé a sátorfát s kiillant a tiltott falat után. A korcsmáros szeme
                     felnyilt és lázba jött, idege reszketett s alig tudá magát székére nyomni, de
                     hogy biztos sikert érjen, most egyszer meggyőzte az önerőltetést s nyugton
                     maradott.</p>
                  <p>- Az elszánt drótos, folytatá a diák, mint egy szennyes határkő, kiállítá magát
                     a gyepre. Nagyot bámult az istenadta síkon, hol a kattangkórót be nem éri a
                     szél; aztán neki nyújtá félrőfös nyakát s mint horgon akadt csuka, iparkodott a
                     feje után. Megindítá pedig kezét és lábait egyaránt, úgy hogy míg kaszáját
                     előre lógatta, hátul ugyanannyi félkört kotrott bocskorával. Azon hallatlan
                     szuszogás, mely csakhamar arczán, száján kitört, azon ihletett törekvés, mely
                     önbőréből kirohanni készült, azon lemondó alázat, mely túlhajtott izmait
                     megnyújtá, ama rudaslói türelem s martirgyöngyök, miket a magyar paraszt
                     izzadságnak nevez, ezek mondom olyanok, miket keresztény ember freskóban sem
                     festhet. A lelkiismeret folyvást sarkantyúzá, de az inaszakadt test nemet
                     mondott s a jobb akarat nemes küzdelme közt nyelvét kiveté a langy esőre, mert
                     nagyon melege lőn.</p>
                  <p>Azalatt nyomában, káromkodva, maradoztak itt-ott a magyar atyafiak. Ázsiai
                     vérök szeretett tempóra pihenni. Kalapálás, fenés, rágyujtás, jó szó és
                     tűzadás, fénkőcsere, kaszahajlítás, reggebéd, délálom, ozsonna stb. stb.
                     mindannyi firólfias csele a rendszerezett időlopásnak, köztük divatban volt; s
                     most ama hevenyészett ripóti zabhombár forgatta ki a százados gyakorlat
                     kedvezményeiből, annyi nyugtot sem engedve hajtott lelkeiknek, míg egy ketté
                     kaszált szöcskő ament mond, vagy isten igazában jót fohászkodnának.</p>
                  <p>- Biz a nagyapját is leborotválná ennek a jó fűnek, száradjon el a keze,
                     durrantá utána egy földesi suhancz.
                  </p>
                  <p>- Azt tudja a pötyögős könyökű, hogy itt is górétól garaggyáig ér a mező, mint
                     görbe országában, jegyzé meg egy bozontos legény, miközben zsíros hajfürteit
                     két vállára csapta s kalapjába friss füvet kerített.</p>
                  <p>- Bizony még itt meglódúl nyakán a szűrkankó, míg rendvégére jut. Kiáltsa ken
                     neki, hogy majd ű megy hamarább le, mint a nap.</p>
                  <p>- Hogy töri magát!! mint rugott borju a téj után; azért aztán pofája oly
                     reszelős, mint a mócsingos marhamáj. Egy becsületes meszely zsír ki nem sülne
                     az egész tótból, pedig nagyobb egy bitónál.</p>
                  <p>- Hadd csak, majd elrugja körmét s gyepen marad csupa barátságból, mint a
                     kölyök-agár.</p>
                  <p>- Igen, de izzad az üstököm, pedig nem akarnám még, hogy szegre akaszszák a
                        csizmámat.
                  </p>
                  <p>- Hottz’ ide a nyakvalóm, hadd őtözzem fel s megyek orrom után; mert én Pilátus
                     hivataláért sem hajtom így magam.</p>
                  <p>- Igaza van kennek; az ó testámentomi barmot is elgyalázná ily goromba dolog.
                     Biz az unoka megromlik az emberben.</p>
                  <p>- Ni, hogy düljed bordája, mint egy czigány fuvó; bárcsak úristen, oldalán
                     lukadna ki a szél.</p>
                  <p>Ily sodrott vicczek és kritika üldözé a boldogtalan tótot, ki folyvást
                     dühösebben tüzelte magát a kaszanyél után, mint egy önbordáit korbácsoló
                     sárkány. Gyakran szó vagy szitok inté lassudni, mit ő nem érte, vagy nógatásnak
                     vélt; s az igéret szava nem engedé fontolva haladni. Végre utána keseredtek az
                     izzadt magyarok s oly termopiléi erővel kaszáltak sarkába, hogy a trencsini
                     góliát alig győzte előbb rakni lábait. Most eleven gözűt ugrattak bő szárába;
                     majd egy fürjpalisnát nyomtak bolyha-pettyes korczához vagy a fölvert libucz
                     után biztaták. Vége-hossza nem lőn a mezei tréfának, miket bunkósnak, bűzösnek
                     sápíthat ugyan a rekedt máju fashionable, de minek eredeti beljegye hű közelben
                     maradt az isten teremtő kezéhez.</p>
                  <p>Azonban a geniek sorsa szerint, rágalom s döfölés daczára is kaszás-tótunké lőn
                     a dicsőség, mert négyszáz kar működék miatta s a rend csak úgy dőlt előttük,
                     mintha döghalál seprené.</p>
                  <p>Agárdi Máté czélját érte. A rét gazdag terhe leontaték s az esővíz függő
                     gyöngyeiben milliónkint tűnt fel a kibukkanó nap.</p>
                  <p>Be fönséges szintér egy ily mező. Messze a körszélen élő buzafal szegi a
                     látást, mintha zöld nép állna táborban. Amott sötét kukoricza, kihányt
                     kokárdával; tán a növényország könnyű lovassága. És mögötte az útcsapás, ugar
                     és nyomás független síksági, hol kaleidoskop-szárnyakon repked a délibáb.
                     Körülöttünk friss rend nyujtja le séta útjait, miknek zöld mozaikján ezernyi
                     pók von szét selyempályát. Minden fűszál inog a hemzsegő élettől. Millió
                     bogárka élvezi a napfényt nemzeti jelmezben (costum); kémlelve jelen meg a
                     circumspectus trücsök, torkát óvó körszemle után nyitja fel, mialatt könnyelműn
                     szökdösi át, keresztül és kasul, ötven-hatvan szöcskő, mig nem egy indifferens
                     csiga nyálkázik elő lassú naszádjában s a kormos énekesnőt feldönti.</p>
                  <p>És a kaszált rendek számmúló virági! ők mind baloldalra hajoltak meghalni, tán
                     hogy szivök essék a földanyára, mely szoptatá őket. Mi szép haldoklók, pedig
                     itt nincs halott-öltöztető; mennyivel jobb illat, mint a kripták nemes
                     tartalmain!</p>
                  <p>Most szivárvány lövelli fel hétszínű életét, mintha véletlen öröm nyitná ki
                     szép magát virág-szirmokban. Kellő középen fogja át a gazdag vidéket. A gyermek
                     mondaná: nézd mama, egy tündér-kosár fülén függ a szép mező. S mind ez éltető
                     tiszta aërben világítva a mosódott naptól, bezengve több ezer pacsirta énekel,
                     nyugton, emelőleg, erőltetés nélkül!</p>
                  <p>Ezeket azonban nem a ripóti drótos gondolá, hanem Agárdi Máté köpönyeges fia,
                     ki már akkor legátusnak járt, s prédikácziókból sok efféle szép szót
                     betanult.</p>
                  <p>Itt félbe szakasztaték az elbeszélő, mert a Poltrás bucsúzott. A szekér, melyet
                     számára Vámos fogadott, megérkezék; s ő szorongás nélkül, könytelen vált meg
                     szenvedése helyétől, mint a haldokló, ki jobb létre tértében nem hágy itt
                     egyebet kiállott nyomornál. Kevés málháit, s az utasító levélt magához véve,
                     könnyült kebellel ült fel a szénába, nem hagyva kit sem, ki őt szánná, vagy ki
                     után vissza-sóhajtna; s nem hagyva mit sem, mire gondolni kellene. A szekér
                     elgördült s nyomaival eltörlődék a Poltrás emléke a pusztáról.</p>
                  <p>Távoztával meséjét folytatá a diák:</p>
                  <p>- Addig a rokkant tót marjult izmait tapodtatá fiával; a kaszások vert hada
                     pedig maga alá csapta lucskos szürét, s kenyerezni ült. Annyi szerepet egy
                     szinész sem játszik, mint az alföldi szűr. Mig új, egész héten szegen függ,
                     csak vasárnap jelenve meg templom- és korcsmában, à la hős kaczagány; s
                     életének első éve ritkán hagy más nyomot, mint vastag zsírkarikát a gallér
                     körül, s vagy két vérfoltot, mely a leütött atyafi fejéből ráfecscsent.
                     Másodévben ura sorsában osztozik, s fagyban téli szoba, nyáron hűsölő; otthon
                     bonjour, úton védelem; lakzinál jelmez, szükségben zálog, s ha a turcsi izzad,
                     lótakaró. Mezei napszámon a kenyeret őrzi; ebédnél pamlag, délálomra vánkos,
                     később kuvasz szőnyeg, mig nem estenden újra a szegény legény nyakán lóg, s
                     egy-egy lopott juhot, vagy menyecskét föd el. Későbben persze megunja életét,
                     elereszti szegény fülét, neki koppad, vetkezik, rostosúl, s zsír s bú miatt
                     összebüdösödik, egy szóval ázott-kutya szagot kap. Ilyenkor aztán szörnyü
                     sorsra jut; mert nemcsak az ősanya önti rajta mérgét, ki a családháznál
                     kormányt visz, hanem omnibusává lesz ama három ivadéknak, mely a patriarchalis
                     vityillóban egymás hátán lakik. A gazdasszony őt ölti fel reggel tehén
                     kihajtáshoz, Sári őt viszi a kalandos kútra; később iskolába megy benne az
                     izmos első-szülött, majd Panni nyakában lóg, ha a tűzre töreket szedeget.
                     Alkonyon ismét ő benne fejik a tehenet, s estve, midőn a patkán kiterjeszti
                     bűzös természetét, gyermekek és macskák keresnek rajta menhelyet. Most fagyos,
                     majd kérges, többször csatakos, de mindíg piszkos állapotában végre úgy
                     elgaluskásodik, hogy néha levet ereszt; a mint hogy, mese szerint, egyszer egy
                     ily sors üldözte szűrben megmozdult a lelkiismeret, s föltámadt gazdája ellen;
                     egy másik pedig a Tisza partján máig is följár halottaiból. Az ekképpen
                     meggyalázott szűrnek aztán leszedik szíjjait, csatját, ólom-pitykéit,
                     cziczomákul más bútorokhoz; a meghalt szűr pedig abrakos tarisznya, vagy téli
                     lábtyü képében támad uj életre, miket az ősanya a maradvány javából összevarrt.
                     És némelyike gazdástól szellőzi ki magát az igazság fáján. Ily históriai kettős
                     élet után a borsó vetésben lép föl még egyszer, mint (nem ugyan vendégénekesnő,
                     hanem) veréb-ijesztő váz, honnan aztán a puszták szélére kél, ha csak jövő
                     nyáron egy elnyűtt laptából nem pillant elő, mint megviselt töltelék.</p>
                  <p>Azonban itt nem az a kérdés, hogy éli világát az alföldi szűr? hanem Agárdi
                     Máté nagyon biztatá lejárt táborát, mert még a szép alkonyon mind le akará
                     kaszaboltatni ama végtelen gurdin- és bojtorján-erdőséget, mely szénás
                     kertjében terjengett. Az igás szekerek el-feljövének átszállítani a falatozott
                     népet, mert a tanyaszállás igen távol esék.</p>
                  <p>Fölmozdultak ülkarikáikból, s fényes kaszáikat, mint valamely ó-világi
                     nyakfodort tüzögetvén a szekérkasok körűl, kezdtek tíz, tizenötével
                     fölrakodni.</p>
                  <p>Az alatt a ripóti ordas teste megpihent, s szépen összepöffedt. Nyakmirigyei
                     megpálczásodtak, mint a szíjkorbács, s inai neki meredtek, mintha bele
                     drótozták volna. Azt hitte tapasztalatlanul, hogy az erő is hólyag, csak fúni
                     kell. Most a többivel kezdé fölszedni maradozó tagjait, de szisszentő
                     arczfintornák közt húzta egyik bokáját a másik után. A magyar pórok azonban
                     tele voltak mente repostummal. Egész ozsonnánál a tóton vicczeltek; s most
                     néhány tréfás suhancz, kik közvetlenül a nagy trencsini sarkában kaszáltak,
                     csak egymás szemébe vág. Aztán egyet sugtak; tán hogy a szófuttatásból ló- s
                     par consequent tótfuttatás legyen; a minthogy e gyanus jelenet után tüstént
                     előgonddal kinálták a megviselt drótost, miszerint őt lehetőn kimélni kasfarba
                     pakolják, magok a felhérczeken s szekéroldalakon veendvén úti tartózkodást,
                     hogy rútul járt tagjainak illő vitetése legyen. Mihelyt pedig ezen egérfogó
                     szivességet telhetőleg szép, de mégis eléggé rút mosolylyal elfogadta,
                     azonos-azonnal két pajkos kaszatárs toppant a kas megett, kik sürrve-forrva
                     motoztak a két hátsó kerék közt; mit azonban nem, s csak egy kötelet lehete
                     későbben látni, mely a saraglyától földig lelógott.</p>
                  <p>Ez alatt társai az összedagadt tótot, fiastól, egy rakás lucskos fűbe
                     beültették, s minthogy úti készületeik alatt a többi szekér már tova haladt,
                     hirtelen, mint varjak a kereszten, oldalfélre kapaszkodtak föl, «hajts»-ot
                     kacsintván a kocsisnak.</p>
                  <p>Ez a ló-mephistó hihetőleg czinkostárs vala a gyilkos-tréfában, mert úgy bordái
                     alá szedett a csikóknak, hogy első ugrással szinte bőrükön túllettek, mintha
                     Gomorától rugaszkodnának, hátra nem tekintve inalók a többi után. Azonban
                     szegényeket ostoron kül egyéb is ijeszté. A szekéren t. i. tetemes hahota
                     támadt, melynek szemdülyesztő kitöréseiről csak azon szerencsés nézőnek lehet
                     fogalma, ki öt-hat ázsiai parasztot, a földön nevettében elnyúlni látott...
                     Vajjon mit mosolyogtak?... Igenis a tótot, ki az elrohant szekér nyomán a
                     lerántott kassal földre zuhant; s kicsinyével együtt hosszában maradt a
                     főboglya alatt, mint perzselendő sertés a szalmában. Ama gonosz csontok t. i.
                     egy kötéllel a kast földhöz czölöpölték, hogy annak trencsini tartalmától
                     elnyargalhassanak; mi is a kocsis egyetértésével, mint látjuk, megtörtént.</p>
                  <p>Persze, hogy estében roncsolt teteme még jobban tönkre silányult; s csak midőn
                     egész nemzetségét segédül hiván, fölvánszorgott, midőn a csínytevő parasztok
                     szekerét elporzani látta, s meggondolá, mikép enni nem kap, ha csak az
                     önmodeljére termett kis körmössel kast és saraglyát a tanyáig nem gyalogoltat:
                     csak akkor kezdé mondom füle tövét egész erőből vakarni.</p>
                  <p>Hát mégis hozzá fogtak a savanyú fuvarhoz. Mit mondjak ezen apostoli lovaglás
                     gyalog terheiről? A rettenthetlen Weltmann, ki Turócz hegyein s a poroszlói
                     sáron, súlyos drót-tekercscsel átlőhetlen kalapján, s éhes elszántsággal
                     czirmos vonásiban megfuttatá magát: most megtörve a sors, vagyis kaszanyél
                     rángatási miatt, csüggedten, à la szomoru nóta, húzta faggyus fejére a szívós
                     vesszőkast, mint valami uj kiadását a lovag-sisakoknak, melyet iszonyú
                     állkapczáival egy fejlágyára esett föltaláló font.</p>
                  <p>Utána a kis zabpusztító czipelte, tout sans culotte, a tagba szakadt vasas
                     saraglyát, melyről hetykén mondaná a rakodó béres: «biz uram maga szopta az
                     annyát.» Lánczait nyakába kapcsolta, s karját közép rostélyába öltvén, vitte
                     mint egy rongyos paizst. Tehát sisak és vért?... az igaz, hogy e kényszeredett
                     tótok másfelen tettek egy gyalog bakkancsost.</p>
                  <p>Ki ne ismerné Péczely eszes meséjét, melyben szamárt viszen egy paraszt fiával?
                     oly sok változatban ama füles sem részesült, mennyiben a két tót improvisált
                     úti bútora. Most feje búbján állott tótágast az akaratos kas, majd a saraglyát
                     ölté tarkójára, mint egy nemzeti kokárdát, vagy a kasfarban rángattatá magát
                     enyves marku édes szülöttével, míg amaz palástul köté fel a lánczos saraglyát,
                     vagy istenben bizó pofával kapta hóna alá, mint egy nyebeczka zahradát.<hi
                        xml:id="_ftnref63">[63]</hi>
                  </p>
                  <p>Korcsmáros úr szeretett volna nevetőtárs lenni a parasztok között, kiket a
                     szeszélyes beszély fülig felvidított; de komoly gondja a bántó fájdalom,
                     mogorva redőkben tartá aczait, s feszengése gyakran elárulá, hogy szeretné már
                     a csábító vesztét élvezni s hosszalja a betanított nő eljárását.</p>
                  <p>- Midőn a málhák természetét már-már megszokták, kezdé vagy folytatá a diák, -
                     sőt a drótörökös, nyikorgó trillákban kezde örülni az útféli bő kukoriczának:
                     egyszerre csak előrugaszkodik az oldalhalomról öt fehér nadrágos szabó-legény,
                     vagyis tulajdonképen juhászkutya, kik a tótoknak szűk nadrágot szabtak.</p>
                  <p>Beda cil twogeg kozi, kiálta az exkaszás
                     drótos, neki szeppenve; s minthogy a vitézségre úgy sem sokat adott, lecsípte
                     hirtelen fejéről a jó rakottyakast, s fiastól alákapta magát; őrrostélyul
                     állítván szájához a saraglyát. Kissé szűk lőn a négykézlábas szállás; de még is
                     dicső menhely a kunyhótlan pusztában, mert a zöld szemü kuvaszok gorombán
                     csattogtak hegyes agyarukkal piros ínyeikben.</p>
                  <p>Az executio egész hivatalos buzgalommal folyt a fehér-nadrágosok részéről; s
                     míg a kutya-lakzi tartott, a másfél szláv oly képeket csinált a rostélyon
                     belől, mint falusi kántor, ha fön kezdi énekét.</p>
                  <p>Azonban a megtámadók túl kezdtek menni minden illedelmen. Szörnyen körmölték a
                     kast, ugrálván rajta és fölötte. Dühös orral szagláltak a kas nyilásánál,
                     faldosák a saroglya vasát, s tátott torkaikat örvestől beölték rostélyán.</p>
                  <p>Nem volt más segély; az apai szűrkankót veték a saroglya ajtóhoz, de azt fél
                     percz alatt osztályra bocsátá a bőszült legénység, növő dühben új martalék után
                     kapkodott. Most pisze kalapjával kezdte verni Szlupuj a kuvaszok orrát; de
                     ötlete alig segíte félmiatyánkig, már kikapták kezéből a bűzös legyezőt.
                     Azonban ezzel nem bánhattak oly bolondjában. A drótos kalapja egyike volt azon
                     sajátos compositiónak, miket az idő gyúrtszőrből, kalapenyv-, bőrfolt- s
                     fejmocsokból készít, mik saját nemökben hasonlítanak a jó érett sajthoz, s mik
                     rendesen súlyosbak ugyanannyi terjedelmű ónnál. Ezt ragadták, mondom, a
                     farkasfogók gyilkos körmeikbe. De a kalap közönyösen daczolt minden taktikával.
                     És a kuvaszok, mintegy ingerelve ez inertialis rendszerrel, nyugton hagyák a
                     szekérkas száját, szemfényvesztve esvén a mardosott kalapnak.</p>
                  <p>Az alatt tompa kurjantás czifrázta át adtáival az ahhoz szokott léget, s
                     nemsokára előtörtetett a szabadító juhász. Horgas botjáról itélve, lehetne
                     római augur; de a bot ügyes és hatalmas, s ha vele egyszer oda húz: bizony nem
                     lesz szükség második ütésre. Tehát kormos juhász egy pár sallangos szitkot
                     kipitykézve, rendre utasítá adjunctusait, kik is alájok csapták gyapjas
                     farkaikat, s körbe ülvén a füstös principálist, ékesen nyaldosák szájok
                     környékéről a vaskarmolásokat és kalapízt.</p>
                  <p>A juhász pedig ki idézé lyukából a kalaptalan tótot, s szurkos bajuszán egyet
                     fintorítván, vicczet mondott.</p>
                  <p>- Drótos, ne is tagadd, borzasztó éhes vagy. Köszönd, hogy a parton hasaltam,
                     különben megveszik ebeim rajtad a magok harminczadját. Azonban juhom
                     összeriadt, s ez nem megy el szárazon. Topp le a gyepre; s mivel igen pajkos,
                     drótozd meg egyik szamaramat, másképp mindjárt ugratót húzok; s e közben oly
                     gyilkos ügyességgel forgatta fütykösét, hogy a réműlt tót nem láta egyebet zúgó
                     karikánál.</p>
                  <p>- Nye znam po uherszki, felelt módtalan alázattal Szlupuj, s én szentül is
                     hiszem, miszerint ijedtében elfeledt magyarul.</p>
                  <p>Subás barátunk megszánta az árvahodottat. Az alkony úgy is készté megtéríteni
                     nyáját, s nagylelkűen tovább lódítá a szláv gyalogot, útravalót sugván jól
                     megkent torokkal.</p>
                  <p>- ... savókerülője, elvidd a tarkódat, mert úgy bele markolok, hogy kezembe
                     marad.</p>
                  <p>Nagykésőn aztán bevergődtek a távol tanyára. Akkorra rendén lőn a dolog;
                     tisztán a szénakert; kifizetve minden dolgosok, indulófélben hazafelé. Még egy
                     országos röhögés toldá meg a tót fátumát, ezzel befejezve az esemény
                     borzasztóbb fele.</p>
                  <p>Szekérre kerekedék a hétvégezte nép, s a lovak, mint minden szombat estve,
                     vidámon ügettek a friss alkonyi légben, ép és józan sereget szállítva a nyugodt
                     Debreczenbe. És míg egy-két futó csillag leejté magát a méla pusztán, érző
                     népdalt fuvogattak a felhércz-zörgésnél, egyszerűt s egyszerűn, melyben nem
                     kanyargott a művelt érzelem kigyója.</p>
                  <p>Az alatt a ripóti vértanu ápolás alá véteték, mert nem volt már képes a szekért
                     megülni. Egy kurta, köpczös czompó kente meg
                     eczettel; egy czompó mondom, kinek nevelő-intézetéből jóízű ludak s
                     szelidhajlamú csibék kerültek, s ki, egyébiránt a tanyai környék ordinarius
                     physicusa volt.</p>
                  <p>Egyszersmind fürdőt főzött zsálya- és székfűből, egy zsacskó sós korpát vetvén
                     a jó erős lébe, hogy szíja meg a kasza-mirígyeket. Ah minő kéj volt ez a
                     megviselt Szlupujnak, kit bábakéz óta soha ki nem mostak.</p>
                  <p>Így aztán szalmaágyat kapott egy szederfa alatt, s pánszláv uraságot álmodék
                     éhes gyomorral. Elmondhatnám még a sors utósó szeszélyeit; elmondhatnám, mint
                     nyalták éji háltában tanyai kuvaszok; mint fúrt almot feje alá a majoros
                     konyha-malacza, s mily riadókat rikkantott fölötte a szederfáni pujka-kakas; de
                     ki fogná egy otromba kornyadozónak minden symptomáit naplóz- vagy inkább
                     éjlőzni?</p>
                  <p>Másnap elönté Hortobágyot az arany reggel. Millió vad szárnyas terjedt el
                     röptében, egyedárúzva a pusztai lég ősbirtokát; s víz- és földpárák áttetsző
                     ezüstje remegve folyt el a síkságon, méhében érlelve a gazdag délibáb
                     műkiállításait.</p>
                  <p>De mit érdeklé mindez ordas pánszlávunkat, ki álom s fölocsudás után úgy
                     kiéhezett, mint egy tavalyi verem? Ugyanazért nem is soká hivatá magát, hanem
                     úttársul szegődék a majoroshoz, ki egy fakó talyigán<hi xml:id="_ftnref66"
                        >[66]</hi> éppen beszamarolt.</p>
                  <p>Máté úr pártfogó mosolylyal köszönté; kiadatván rögtön két tekercs drótját, a
                     pitykés szeredást, rézfokost s többi úti járulékit, mik országos hivatalához
                     tartoztak, s miknek kasza-felvételkor letét őrévé lőn.</p>
                  <p>Agárdiné asszonyom pedig a konyhába intett, hogy minél előbb hadd álljon ki a
                     jutalom-ebéd; a minthogy az félóra alatt tálalható állapotba lőn, s egy talpra
                     állt hordó fenekén azonnal meg is jelent gyönyörű piros fejtős abroszon a jó
                     puffadt debreczeni czipó, két csillagos nyelű kés, ugyanannyi ragyogó
                     bádog-kanál s egy abálló tál tejes puliszka.</p>
                  <p>Szlupuj mohón dőlt a tejözönnek, s oly vetélkedő iparral hörbölte azt, hogy
                     nemcsak kanalát féltheté az elnyeléstől, hanem lenszinű magzata, ki félénken
                     nyujtogatá pipaszár karját a tálba, csak itt-ott kapott az édes eleségből.</p>
                  <p>A hordó mellé egy kurta kölyök jött szájtátóba, egyik azokból, kiknek, ha
                     ruhátlanul látjuk, a has teszi háromnegyed részét. Szájok körül megátalkodott
                     piszokudvar ül, mely rendesen ott telel, s ennivalót látva, nincs oly időpont,
                     hogy ne kérjenek. E megjelenő példány a majoros surculusa volt, ki abban
                     különbözteté meg magát társaitól, hogy nem szokott kérni, hanem csak hozzá
                     nyúlt, ha mit megkivánt, lett legyen az bár ki kezében. Szlupujnál is úgy tőn,
                     s minden előszó nélkül kimarkolt a tálból egy darab puliszkát, de azt azonnal
                     martalékul ejté egy kiváncsi ebnek, mert Szlupuj e természetes vakmerényeért
                     csillagos késével úgy körmére húzott, hogy mialatt amaz bőgésével készen lőn,
                     nyugton kiürítheté a borzasztó tálat.</p>
                  <p>Tehát panszlávunk koppadt bajusza alá hányta e goromba quantumot. Utána egy
                     karé puha czipót falatozék fel, mely is az édes tejben annyira feldagadt, hogy
                     gyomra azonnal szörnyen félre állt. Ez rövid étszünet műve lőn; s ekkor hozának
                     friss tepertővel mazsolázott galuskát, melynek rétegei közül fehér patyolatul
                     pislogott ki a tejfeles turó.</p>
                  <p>Szlupujnak mindíg gyönge oldala volt a galuska; s most oly embertelenül
                     megverte vele horpaszát, hogy az ős puszlit nyakig fel kellett gombolnia.
                     Azonban már itt fia is torkig osztozék a dicsőségben, s módtalan nyakalása
                     miatt úgy tele lőn, hogy szeme kidülledt, mintha klarinétot fúna.</p>
                  <p>A drótos nem is álmodék többről. A kétféle étek teljesen betölté asztali
                     fogalmát; s szeme-szája elhült, midőn a hordó fenekén egy tál hatalmas töltött
                     káposzta jelent meg, dicskörbe rakott kolbász-szeletekkel, prémezve dagadóval,
                     s szép sertés-sorjával. Ah, mért nem kölcsönözhetett gyomrot egy bagdádi
                     tevétől? vagy miért nem idézheté fel ama pusztító éhséget, mely rendesen vele
                     utazék? De hiába! oly telve volt már, mint a felfútt duda; s legjobb akarattal
                     sem tudott öt-hat tölteléknél többet eltemetni; a közben is keserűen könnyezvén
                     az erőltetés miatt. Azonban, hogy ha ő nem, a kis szurtos paraszt legalább
                     boldog lehessen, egy-egy töltött káposztát nyomott a fattyú két markába, kit a
                     tejes táltól oly pogányul elvert.</p>
                  <p>Az alig bolygatott tál elviteték, s most jöve a dráma legszebb felvonása, egy
                     pirosan sült pulyka-növendék. Alatta illatosan úszott a szent nedű, melyről
                     Szlupuj ünnepnapon olykor nagyot álmodék; s a porhanyó pecsenye egész bűverejét
                     gyakorlá a nyeldeső szemekben. Ah! Mily ellenállhatlanul kinálta magát a
                     gőzölgő kakas! Hova legyen, lehetetlen volt csak egy czombbal is
                     megpróbálkoznia. Még is neki esék a kisértő martaléknak mint egy Bruhopesz.<hi
                        xml:id="_ftnref67">[67]</hi>
                  </p>
                  <p>Hiába; lehetetlen lőn minden további erőszakoskodás. Tehát neki dőlt az illatos
                     tálnak, s orrát nyitá meg a boldogító pára előtt, hogy egyik érzéke legalább
                     élvezze e hallatlan karácsonyt.</p>
                  <p>Ily helyzetben lepte meg az éj, mi alatt szenvedéssé lőn a létezés, mert sem
                     ülni, sem állni, sem feküdni nem tudott a megrakott has miatt.</p>
                  <p>Másnap, midőn szólani tudott, hálás könyűt törle pillátlan szeméből, s dicsérve
                     Agárdiné asszony bőkezűségét, csak egy keserű észrevételben kivánta jó útra
                     vezetni: hogy máskor: javat tálalna előre, mert most nye zna na stol davacz.<hi
                        xml:id="_ftnref68">[68]</hi>
                  </p>
                  <p>A bevégzett mesére üdvözlő áldomást ittak a diákért, ki oly módosan elvégzé
                     mondókáját; a ház gazdája pedig, ki már veszélyt kezde gyanítni a próbatét
                     hosszú nyujtásában, izgatva, ingerülten hagyá el az ivót, hogy elsettenkedjék
                     meglesni, minő renden van szénája.</p>
                  
               </div>
            <div type="chapter">
               <head>XXII.</head>
               <head>(Urfias tréfa.)</head>
                  <p>Míg a pusztai vacsorát egészséges kedv fűszerezé, tört kebellel ült kijelelt
                     helyén a szenvedő hölgy. Mellékajtón át ereszte teremébe világot, s a közép fal
                     árnyában üle, hogy könyűit ne lássa Lajos, ha jöend. Feje támaszúl vevé fél
                     kezét, arczán elöntve bú és szöghaja, merült szeméről egy ponton szegül a
                     sugár, s a bú sós gyöngye ajkáig gördül. Bágyadt alakján elfogyott erő, s meze
                     nem mocczan, mint a halotté: így véshetnéd ki a bánat szobrát. Lelke tévelyeg
                     sorsa után; s mi a multak temetőjén támad, fel-feltör a sohaj.</p>
                  <p>Egyenkint végig ment nősélte eseményein, miken szive megtöredezék s mint annyi
                     sebhely vérzett minden emlék. Irtózva látá át, miként tétetik, mint egy darab
                     butor, lelketlen árúvá a férjhezmenő leány, ez érdekűző korszak rendszerében;
                     mily könnyelmű közönynyel adja át a hölgy független életét a férj világába, kit
                     nem szeret, kitől vissza borzad; mint zárja át magát a virágos térről egy hideg
                     vár örök kőfalába, mint téved a puszta tengerre, melynek sivatagján tört
                     hajóval nincsen menekvés. Ő nem tartozék azon hölgyek közé, kiknek sorsot adni
                     nem lehet, kik azt magok teremtik és védik; kiknél az értelem hideg súlya
                     fekszik a sziven s mint nehéz sírkő, lenyomja öröm és fájdalom emelkedő fejét;
                     kiknél kedély és érzelem kiszárad és meghal, megkopárodik, mint a kőtetők. Ő a
                     törhető nők egyike volt, kiket a gondviselet türni, szenvedni hítt, hogy
                     próbára tegye, mielőtt belőlük megtisztult angyalt képezend. Nem is volt oly
                     hiú, hogy természetlen kebelt, durva hőserőt szenvelegjen, hogy szégyelje
                     gyöngéd női alkotását, miszerint sírni és érezni tud. Ő megvallá magának, hogy
                     szive törődik s reménye fogy; hervad s boldogtalan, mert jobb szerencsét
                     igényle egykor. S mind ezért mi a díj? Ő, a földéből kivett, elfalazott növény,
                     lelketlen férjnek nyitja el virágát s mégis jutalmul hullatag életét erőszak
                     éri; a börtön rekedt melegéhez hideg dér fékezik, gyanú és féltés fanyar,
                     hervasztó dere. Azért, mihelyt fagyos légkörét Lajos lángoló szenvedélye
                     hevítni kezdé, szűz erénynyel bár, melegülni kezde a dermeteg kebel. Az édes
                     eszmék, remegő szavak, kimélő, előzékeny lágyság örömittassá tevék őt. Ki mind
                     ezt nem ismeré, ki elhanyagolva, úr és szolga közt élve, bensőleg sem
                     szeretett, sem szeretteték: azt hivé, mind az új dolog s érte fedezteték fel.
                     Gyakrabban emlékezék a gyűlölt múltra, hites zsarnokára s mit tőle vőn, a
                     hosszú szenvedésre. Arra nem is gondolt, hogy Lajos csalárd vagy könnyelmű
                     lehetne; annak hitte, kinek kivánta, kinek a közvélemény tartá; szegény nem
                     tudá: a közvélemény hányszor és mennyire szokott csalódni. Női keblében
                     születve volt a szerelem magva, eleme; de a férfiak, kikkel eddig érintkezék,
                     nem tudák azt csirába hozni, megérlelni. Atyjánál érdek és nyomatás uralkodott,
                     férjénél szigeteltség és függés unalmát hordozá; az átköltözésben csak fogháza
                     változék s e folytonos nyomor súlya alatt titkos remény, biztató sejtés
                     lappangott szivében, hogy mindez egykor átalakuland; hogy jő idő, mely
                     megszabadítja, melyben szeret, szeretve lesz s szivét annak adandja, kiét
                     egészen bírja. És habár e boldog változást, messze, határzatlan formában várta;
                     bárha azt, tán a férj halála, vagy isten intéző keze után számítá, bárha
                     Lajosban nem a remélt megváltót vélte feltalálni, mégis a meddő életkör
                     vigaszául tartá őt s ragaszkodék hozzá az ártatlan öröm s kedvtöltés
                     ösztönszerü vágyával. Hogy is ne? Ki közelíté őt meg eddig oly nyilt sziv s
                     őszinte kedélylyel? Ki szereté oly gyöngéden, minden érdek nélkül? Ki volt
                     körüle oly sima, hajlékony, gondűző és elmés, minőt csak könyvekben olvasott?
                     Ki ismerteté meg vele női önbecsét, lemondó fenségét, egyéni értékét? Becsülte
                     őt, csatlakozék hozzá. De a rokonszenv nem csapongott túl. Ő szerény maradt,
                     eszély és illem és női tapintat védkorláti között, miken csak túlbuták s
                     túlműveltek törnek át könnyelműn. Őt erénye őrzé. Más nőt talán gyávaság,
                     félelem, az átlátó, gyanus, bosszúálló férj fenyítő hatalma tartott volna
                     vissza, vagy az alig nemesb ösztön, kedvesét a vetély kétes viszályitól
                     elvonni: de őt a szűzkebel ihletett szentsége, erkölcsi fenség s
                     kötelességérzet óvta meg. Nem is tévedt volna soha nyugtát, önérzetét lázas
                     szenvedély játékául vetni, csak élvezni akarta az enyhet, mit a végzet nyújt;
                     világolni hagyni a sugárt, mely börtönét áttöré. S most e jósfény is kiveszszen
                     sötét látköréből, mint végső jó gondolat a megromlott szívben? S mi több, ő van
                     betanítva, lealázva mint gép a másodrangu szerepre, megpirítni, kitiltni
                     vigasztaló barátját, ki őt nem sérté, nem ostromlá, sőt erkölcs és kitürés
                     tiszta szineiben közelíté meg. Most ő kénytelen szégyenét elárulni,
                     gyalázatáról vallomást tenni, miszerint ő oly hölgy, kit félteni kell, ki
                     veszély nélkül társas érintkezésben nem élhet s ki oly gyáva, oly erénytelen,
                     hogy nem képes férjét e balhitből kiragadni, elismerő becsülésre kényszeríteni
                     s vesztett tekintélyét vissza idézni. Ily gondok üldözék a hallgatag könnyezőt.
                     Mily csodás viszonya az álarczos élet erkölcsi érintkezéseinek. A férj
                     becstelennek tartja hű és erényes hitvesét; a nő jó szellemének véli a
                     becstelen csábítót. Hány ily tévedés szövi, fonja át az emberi nemzet beteg
                     szervezetét. A példa kicsiny, de útmutató, s hasonlatában rejti a nagyobb és
                     legnagyobb világviszonyok természetét, hibás törvényeit. És ennek oka a mohó
                     önzés. Az érdek fogulttá tesz s kizár minden észlelő szemlét. Az uzsorás
                     fanatismusba jő pénzeért, a politikus elvfőnökeért, a hitfelekezet papjaért.
                     Nem vizsgál senki szivet, jellemet, az egyén bensejét, a mozgató ösztönt, csak
                     rohan s áldozat lesz. A disznóhízlalás több figyelmet bir emberektől, mint az
                     egybeköttetések külön viszonyai: azért az egymásra születő nemzedék elébb
                     csalódni, aztán csalni fog, végnapig; mint csalódott és csalt mult
                     ezredeiben.</p>
                  <p>A néma helyzet hosszan tarta már. A hamvas gyertya gyéren világított zöld
                     selyem ernyője mellett; az árnyvonal kétfelé osztá a szenvedő szobrot, zöld
                     világban hagyva a redős, fejér mezet, mig keblét s szép fejét homály borítá.
                     Lajos halkan nyitá be az ajtót s könnyü, nesztelen léptekkel vonult az elmerült
                     hölgyhöz. Sírni látta őt s a hiúság magának számítá keserű könnyűit. E nő
                     szeret, e nő imád engem, gondolá magában, ki megvetve veszélyt és akadályt,
                     lábaihoz sietek, hogy boldoggá tegyem, bűne s egyezése ellen. Halkan,
                     észrevétlenül a pamlagra mellé ereszkedék, fél vállát gyöngén átölelé s nem
                     adva tért, időt tájékozásra, megelőzve szót, kérdést, félelmet, határozott
                     hanggal, merészen, de meleg bensőséggel mondá: «Éltem fele, te sírsz!...
                     eltörlöm könnyeid.»</p>
                  <p>A nő felrettent fájdalmas álmaiból. Félelem kapá meg s bámulat a bátor
                     önhittségen, miszerint jog nélkül te-nek szólíttatik; de a bántó modor s
                     meglepő roham mellett sem tagadhatá, mily különös, mily sajátszerű hatás az,
                     karjában lenni annak, kiről néhány percz előtt annyi szépet, annyi elragadót
                     gondolt. Mielőtt szót, vagy csak gondolatot találna, Lajos folytatá:</p>
                  <p>- Ne tagadd; én tudom, te szeretsz engemet. Sírsz rettegésből, hogy elveszítsz.
                     Ne félj, tied vagyok; isten sem választ el. Ne szólj, ne panaszkodjál; mindent
                     tudok, mi téged érdekel; lehetnék-e oly könnyelmü, hogy azt ne tudjam? Férjed
                     félt, üldöz s lelkedet vérzi. Lehet-e másként? Én, ha ő vagyok, szinte azt
                     teszem. De őt kicsinysége sujtja. Mondjon le rólad. Férjed s még sem bír; vagy
                     bír s nem érdemel; vagy férjed és bír s szivedet nem képes megnyerni. Mily
                     gyáva s nyomorú! Helyében lemondanék rólad. Mondj le te róla, légy enyim, éltem
                     neked adom.</p>
                  <p>A nő fokonként jobban szorongott. Csak töredékesen értelmezé a lángoló
                     szavakat. E láz, e merész megtámadás, e forró szenvedély, a hasonló egyének
                     egész faja, ismeretlen volt előtte... Sőt nem is érté, mi lappang végkép e
                     merény alatt; nem érté, hogy attól, kit oly nemesnek hisz, félreértve,
                     megalázva van; még most csak a vád, a bántalom sérté, melylyel férje
                     illettetik. Vállát kifejté az ölelő karból s töredezve mondá: «Ön rosszúl
                     értesítteték. Férjem nem üldöz, lelkemet nem vérzi s én nem adok jogot önnek
                     ilyesmit hinni. Szeretem, szeretni akarom őt s megtiltok minden rágalmat, mely
                     irántai becsülésemet érdekli.»</p>
                  <p>Lajos nem várta ugyan ez éber, erélyes őrködést, de nem tartozék azon könnyű
                     csatázók közé, kik magukat zavarni engedik. Gyakorlata, készsége, jártas esze,
                     nyelve annyi erőt, annyi hitetési hatalmat kölcsönze szavainak s oly sokszor
                     tapasztalá annak sikerét, hogy mitsem kétkedék szerencséje felől, habár ideje
                     rövid s alkalma veszélyes. Bizott abban, hogy ez egyszerű, természetes nő nem
                     tudja azt, miként az érez legkevésbbé, ki szerelméről ékesen s szenvedélylyel
                     szól. Bizott abban, hogy ő hinni fog az ál-kitörésnek, mely mindent feltesz,
                     mindent koczkáztat s egyaránt kész önáldozatra vagy nevetséges lenni. Tudta
                     azt, hogy nőknél mindent remélhet, ki dultságát, őrültségét kész a világgal
                     utczán s közhelyeken láttatni. Hitte, hogy a tapasztalatlan hölgy megijed
                     lángoló rögtönzésein s a szóvirág és kifejezések, a szín- és reményvesztett
                     arcz s törődött szemek martaléka lesz, ha tán most nem, máskor. De volt
                     jellemének más oldala is, melyre támaszkodék. Hasonlita az eladó ügyvédhez, ki
                     vitatása közben maga is elhiszi a csalárdságot, mely mellett harczol. Sokszor
                     megesék, hogy ragyogó szavai közben érezni kezdett; önmagát hiteté; ha
                     csábított, végre szerelmes lőn, s míg szenvedélye zajlott, válhatlan volt. Hát
                     ha ez történik most is? úgy a viszony nem leend rövid kalanddá s a hírvesztett
                     nőnek szerencséje lesz becsületeért néhány hónapi botrányos élvben osztozni. És
                     ez nem elég indok-e, gondolá magában, hogy magát oda vesse, bírni engedje?
                     különben is ha keblében szilaj vágyat érze, nem a növelő alkalmat kerülé, hanem
                     eszét száműzte, mely az eredményt megfontolandá. Nem volt önura sem a kelő láz
                     kiirtásában, sem tovább éltetni a hamvadó vonzalmat. Ily lelkületnél könnyen
                     megfogható, hogy idő s alkalom szűkében is elszánt és merész; s legkétesebb
                     esetben koczkát vetni kész. És azért, a nélkül, hogy a nő szavain,
                     visszatorlásán legkevésbbé megütköznék, minden eredményre készen, hullámzó
                     szenvedélylyel közbevág:</p>
                  <p>- Mit? te szereted, szeretni akarod férjedet? azon durva, szigorú porkolábot,
                     kinek irgalma nincs, kinek lánczain elhervadtál? Szegény, kedves gyermek! mily
                     rabnővé sujta az erőszak, hogy távolában sem mersz valót mondani zsarnokod
                     ellen! Mert te nem szereted őt. Oh szívem édes gondja, engem nem csalsz meg.
                     Előttem, kinek vágya, reménye vagy, ki lelkével környez, gondolataival kisér,
                     nyomod követi, könnyűid számlálja: nem rejtheted sorsod titkait. Én lelkemmel
                     nézlek, nem a szem csalódó világán; én nem az idegen nőt látom, ki a tömeg közt
                     megtörve, halványan jár: hanem eszem, eszméim úrnőjét, ki fájdalmimat magával
                     hordja; én nem jövevény vagyok, ki futólag arczodra tekint s azt mondja: e nő
                     beteg vagy rosszúl aludt; hanem kebled rokona, ki búdat osztja, veled szenved,
                     gyötrődik és meghal. Igen, igen, nemes angyalom! te únod, utálod férjedet. Hogy
                     is ne? oly szép, oly ifjú, alig kikelve a gyermekévből s már annyit kelle
                     tűrnöd. Oh! nagynak kell lenni a díjnak, mely érdemeddel felér s ennyi rejtett
                     kínt kiegyenlít! Légy bátor, légy enyim; megadom sorsodat, melylyel az ég adós.
                     Oh akkor nem léssz beteg, nem léssz szenvedő. Elfuvom kebledtől a halál szelét,
                     feloldom zárait, szétoszlatom fagyát; s feltámadand a meggémberült szív, mely
                     szeretni születék. Ölem lesz oltalmad, léhlem éltetend, eszem vezérel s karom
                     emelend minden tövis fölé. Ha alszol, virrasztalak; ha álmod vész, átenyelgem
                     az éjt; ha borongasz, kedélyem vidít; ha bánat ér, vigaszod leszek; s ha
                     veszély környez, őrködöm. Meggazdagítom emléked, reményeidet virágba borítom,
                     vágyad betöltöm, gondolatod kitalálom s ha istened bánt, imádkozni fogok. Eget
                     adok a földön s megdicsőitlek a halálban. Szeretni fogsz s áldani lánczodat...
                     Lásd, ha nem jövök, ha sorsom intő keze nem hí: el kell vala hervadnod,
                     meghalnod, mielőtt éltél, mielőtt szerettél volna, mielőtt a boldogítást, mit
                     isten szerepedben elrendelt, osztád, éreztetéd. De annak nem szabad lőn úgy
                     történnie. Ime eljövék, kit a végzet számodra kijelelt. Te vagy az angyal, kit
                     megálmodám; a tisztaság, melyhez fohászom kelt; a világos árny, mit sejtésim
                     mutattak. Férjedül valék rendelve. Én késtem, az igaz; de minket az örökkévaló
                     rendelt egymásnak s emberi törvény nem rendelkezhetik felettünk. Te az én nőm
                     vagy, nem férjedé. Mi egy egésznek töredéki vagyunk, kiknek a teremtésben
                     egyesülniök kell. Úgy-e érzed, életem fele, e rokonságot? úgy-e vártál, mielőtt
                     létemet tudtad? úgy-e, úgy tetszett első találkozásunknál, mintha már rég
                     ismerősök volnánk? Minket nem vakeset hoz össze; nem érdek, nem szeszély, nem
                     földi czél. Mi egy fensőbb erő rabszolgái vagyunk, melynek hatalom szavára
                     egyesülnünk kell. Azért vesd meg az emberi formák korlátait; törd fel a
                     nőséleti únt igát; szabadítsd ki magad a halandó eskü békóiból s légy enyim,
                     kinek a végzet minden idők előtt eljegyzett... Feltaláltalak, tőled a halál sem
                     szakaszt el. S hév szavai közben körül fűzé, körül kigyózá karjaival az aléló
                     hölgyet, kinek égő keble védelem nélkül remegett.</p>
                  <p>Lajos maga magát ragadá a szenvedély zuhatagába. Szava, eszméje, gondolata
                     egymást költé, szilajítá; a helyzet és akadály ingerlé vágyát, készté hiúságát
                     s kedélyében már gyújtogatni kezdé ama fanatismusi lángot, mely aztán mindent
                     vakon, daczolva, korlát nélkül űz és követel. Jól tudta, hogy ő a hölgy
                     zárkózott keblében kedvezőleg rejlik; tudta, hogy oly hervadó élethez kell
                     vigasztaló eszme, kell szent kép, melyhez hagyottságában forduljon; s tudta azt
                     is: e kép a nő társatlan szigeteltségében kivüle más nem lehet. Hitte továbbá,
                     miként asszonyi szívnek, a gyöngéd szó, lángoló érzet s csüggedő szerelem
                     esengő hangja, legkényesb s veszélyesb helyzetben is, kedves áldozat; tudta,
                     hogy a nyilatkozó eszmék mysticismusa mélyen hat: a multat s jövendőt, halált s
                     feltámadást, a végzet és akarat erejét egybe olvasztó csapongás s érthetlen
                     szórejtély izgat, szédít és elragad, s azért bátran, lemondó gondolat nélkül
                     törekvék a sikert erőltetni. A szegény nő erény és kényszer harczaitól dúlva, a
                     férj és üdvvesztés rettegései közt, indulat s lemondás küzdő háborában, mint
                     vadgalamb, mely tört szárnyakkal vergődik a vadász kezében, szabadkozék a rángó
                     karokból; s kerülé a csábajk fullasztó csókjait, mely tüzét a kárhozattól
                     kölcsönzé. Végre erőt kapva keblétől némileg távol tartani, esdő, boszus,
                     rettegő hangon és szemekkel, fáradtan tördelé:</p>
                  <p>- Az örök irgalomért, szánjon meg s hagyjon el, ön könyörtelen szív.
                     Megismerteti a kínt, a száműzetést, melyből menekvés nincs... Miért mutat eget,
                     ha bele nem vihet? Bűnömön át kellend oda belépnem s lehetnék-e tiszta
                     mennyben, ha vétkeztem? s lehetnék-e boldog tisztaság nélkül?... Hagyjon
                     sorsomra, engedjen veszni; végzetem rendelé, én el birom viselni... Gyenge nő
                     vagyok, nem akarom magam az isteni kéz fölé emelni.</p>
                  <p>Ereje fogyott, karjai csuklottak, nem birá tovább távolítni a dobogó kebelt s
                     reá rogyott könyűs arczaival.</p>
                  <p>- Ne mondd, ne mondd, folytatá Szalárdy, hogy e vad törvényt isten irta rád.
                     Emberi kezek nyűge az, minek a szabadító sors ujja alatt foszlania kell. Mi a
                     földi törékeny kötés, a szív örök egysége mellett? Ne vedd el üdvömet, mit az
                     örökkévalóság nekem szánt; ne csald meg jövődet, melynek kirablása
                     szentségtörés lesz... Lásd, én reád vártam; csak azért éltem, hogy téged
                     keresselek. Sokszor, ha nyugtomat viszály forgatá fel; ha igaz ügyemben álnok
                     önzők győztek; lelkemen mardosó emberfog-nyom vérzett s életundorral nyúlt
                     kezem halál után: megjelent a ködkép titkos álmaimban, mely üdvömet jóslá s
                     küzdteren marasztott. És most, midőn birom a váltság zálogát; midőn
                     feltaláltam, ki sorsomat adja: megváljak-e gyáván, hogy sejtelmeimmel végképp
                     elveszítsem? Nem... inkább bevégzem a czélvesztett futást; a szív, mely érted
                     él, kebleden törik meg! vérem melegében olvadjon fel jeged; ... isten vedd
                     lelkemet... meggyilkolom magam.</p>
                  <p>A nő felrettent s alélt erében megfeszíté a végerőt. Ah, mint szánom önt,
                     rebegé alig érthetőn... Szánjon engemet! Oh én nem... nem boldogíthatom.
                     Erkölcsöm tilt s inkább halál, mint gyalázat!... hah, kiméljen; ha vére rám
                     feccsen, megőrülök; s akart sikoltani, de rettegés kapá meg, hogy férje betör,
                     a cseléd összetódul s örök botrány bélyegzendi házát, életét. Szegény jó lélek,
                     végetlenűl szánta az érdemetlent. Azt hivé, hogy az név nélkül szenved, hogy a
                     szó mind igaz, hogy az először van mondva s a tőr hegye oly közel áll a
                     szívhez, mint nyelve a halál nevéhez.</p>
                  <p>Lajos, ki minden hölgyet, ha nem rossz, de legalább meggyőzhetőnek hitt,
                     engedésnek vélte az erőtlenülést; áldozatát fogyó küzdelmében hévvel ölelte
                     keblére. Csókjai a gyöngyöző homlokon égtek, ajka szívta a fáradt léhlt s szíve
                     a győzelem előérzetében dobogott. A nő kétségbeesve látá közeledni a
                     végveszélyt; bontakozni akart a kar gyűrűiből, de nem birt. Uram, ön vétkes!
                     mondá élesen, mennyire erejétől kitelt. Ne kényszerítsen, hogy alávalónak
                     tartsam. Ne kényszerítsen, hogy sikoltással idézzek segélyt s boldogtalanná
                     tegyem férjemet, bélyegzetté önt, öngyilkossá magamat. Tudja ön: férjem féltő
                     és gyanus; haragja bősz, kegyelmet nem ismer. Ön, maga is áldozat lehet, de én
                     mindenesetre. Ha férjem belép, ha e helyzet tanúszemek tárgyává válik: megölöm
                     magam. Nekem semmim, csak jó hírem; s ha ez veszve lesz, meg fogok halni.
                     Multam örömtelen, jövőm remény nélkűl! gyermekem nincs, csak a becsület köt
                     éltemhez. Ha ezt elrabolja ön, nem lesz, mihez menekülnöm rejtett könnyeim,
                     titkos kinaim közt... Szánjon meg... hagyjon el engem, hagyja el házamat. Áldó
                     emlékem felkeresendi önt s ha elmém vigaszúl valakit választ, kit titkos
                     gondolatban szeretni tudjak, ön jutand eszembe... De e vihartól szabadítson
                     meg... Hah!... zajt hallok... férjem jő.</p>
                  <p>- Hadd jőjjön, közbevág Lajos merészen. Te elveszed tőlem a boldogság perczét;
                     én elveszem életét, mert elvette tőlem, mit a sors rendelt, tégedet... Csak
                     hadd jőjjön, hatalmában van megölnie, de szívébe kigyó költözik, mert meg fog
                     győződni, hogy nem bír téged, a bitorlott paradicsomot... Ne félj, oltalmazlak.
                     Szárnyaim védnek az ölyv csapása ellen. Elragadlak erőszakja alul s a földi
                     törvények kezéből.</p>
                  <p>Mindez folytatása a nem, vagy félig érzett szóknak, miket bátran, meglepetés
                     félelme nélkül volt ideje beszélni, mert bejöttekor az ajtózárt rátolá s a zaj,
                     mit a nő rettegésiben hallani vélt, nem vala igaz. Attól sem tarta, hogy
                     ólálkodó nesztelen léptekkel közelítse meg valaki az ajtót, mert a férj cselét,
                     szándokát meg sem álmodá. Úgy számítá, hogy ha közelednek, ideje lesz felnyitni
                     s fedező arczot és helyzetet venniök. Legrosszabb esetre az ajtó zárva volt,
                     mely legfeljebb gyanút rejthet el, de biztos tanukat szerezni nem hagy; és a
                     szerencsétlen hölgy kénytelen leend önbecsületeért be nem vádlani, sőt gyanútól
                     menteni.</p>
                  <p>Közelebbi szavai alatt megtörve, aléltan, eszmélet nélkül dőlt a nő fél
                     könyéken. Küzdelem, rettegés, ostrom és kebelzaj, a tolongó szenvedély lázas
                     eszméi, a lángoló roham s erőltetés, melylyel Lajos oly szokatlanul támadá,
                     kifárasztá gyenge idegét. A rendülés igen erős volt ily gyenge épületnek s
                     leroskadt rázkódásai alatt. Ott feküvék a védtelen áldozat nem hallva a lázas
                     hazugságot, nem érezve a szédítő hevet, mely a csábító csókján s ölelő
                     kitöréseiben ereit keresztül lángolá. A csomós gyertyahamvan gyér láng lobogott
                     s a zöld fény remegve futkosott a megtört martalékon, mintha féltené őt vagy
                     segélyt keresne. Lajos csak az utóbbi szónoklat után vette észre helyzetét s
                     balul magyarázta az ájulást. Ő, ki annyiszor csalt s talán csalódott is, ki
                     annyi és oly változatos jegyeit látta a színlelésnek; ki könnyelműek közt
                     tanult nőjellemet: nem vőn más mértéket az erénynagysághoz, mint minő szűk
                     keblében elfért. Úgy vélte, hogy az nem más, mint tettetett ideggörcs,
                     szemérmes álarcz, mely alatt a meghajolt nőerény gyöngéden hódol. Rettegése
                     férjétől ered, okoskodék ördögi kéjjel. Az ellenszegülés csak próbaköve bátor
                     szerelmemnek s az öngyilkolási vonatkozás biztosító pecsét, hogy titkait
                     megőrizzem. A harczot megvívtam, a zsákmány enyim. Lehetne-e másként?
                     állhatna-e ellent? nem mondá-e, hogy végtelenül szán? hogy nem boldogithat?
                     Miért ne egy perczig? hiszen futó boldogságot egy darab kő is adhat. Ha ha ha!
                     Legyőzve van s most szédűlten nyújtja az üdvöt, mit elimádkozám. Mily szép,
                     mily félénk, mégis mily könnyelmű! oh hogy a nőerény oly hullatag gyümölcs;
                     rázó vihar sem kell, a hizelgő szellet lefúja azt!</p>
                  <p>E gondolatfüzér egy percz alatt suhant át agyán. Szíve hangosan vert, erei
                     gyúlongtak, s megragadva az ördögi alkalmat, ölébe karolá az árva áldozatot,
                     kinek bomolt haja vállán habokat vert s türődött hóhalma kibontakozék feldúlt
                     csipkéiből.</p>
                  <p>E pillanatban fényernyőjére szakadt a csomolygós gyertyahamv s lángba borítá a
                     száraz tafotát. Egyszerre lobogó világ tölté be a mellékszobát s elrémíté a
                     csábítót. Kapkodva akará pamlagra vetni fáradt martalékát, míg eloltandja a
                     tüzet, mit a szoba belsejében vélt terjengni, de zavarában súlyegyent téveszte
                     s elejté szegényt. A rázkódás a nőt eszméletre hozá, borzadtan látta helyzetét
                     s a tüzet. Mielőtt tájékozná magát, önkénytelenül sikoltott s e durva erőszak
                     alatt szakadt be az ajtó, melynek küszöbén vérhagyott arczczal, égő szemekkel
                     állt a bosszuálló férj.</p>
                  <p>- Ugyan úgy-e? kezdé az összerettent nőhöz fagylaló gúnynyal, melynek hideg
                     fergetegében a mély harag gyújtó gyehennája égett. Te idegen bűnbe, kéjbe
                     fulsz, míg miattad lelkem gyötrődik. Szépen érdemled a becsületes kontyot, de
                     lenyirom azt, hogyha utczát sepersz, rád ismerjen a nép: ki voltál. Jertek,
                     cselédek! leányok, férfiak! nézzétek arczul a vétken kapott kéjnőt, ki megcsalt
                     engem, titeket, egész világot, magát az istent. Tehát csakugyan igaz volt, mit
                     gyaníték, hittem, világosan láttam. Hogy is csalódhatnám én? hogy csalódhatnék,
                     ki a tettetés tekergő utait ismeri?... készűlj szép kigyó, még ma kiűzlek a
                     paradicsomból. A jó és gonosz tudásának gyümölcse megérett, nincs többé mit
                     leszakasztanod, szerepednek vége. Kiűzlek házamból, mint a betegből Krisztus az
                     ördögöt. De mielőtt az lenne, meggyalázva légy! Te nem kiméltél engem,
                     megcsaltál, midőn hitemet adtam, megcsaltál, midőn hitedet adtad, hogy a
                     csábítót kitiltod s megszabadulsz... Most én sem kiméllek... Adjatok ollót,
                     hadd vágjam el haját s vigyétek el megmutatni őt a városi népnek.</p>
                  <p>A nő sorsa elviselhetetlen lőn. A cselédek összefutottak, nézve az iszonyatos
                     drámát, mely történik és foly. Zaj és tolongás nőttön nőtt, a férj hangos
                     kitörése az állásból is előidézé a szálló utasokat. A hölgy kétségbeesetten
                     látta a jövőt. Ily iszonyú félreértés miatt kell megbecstelenülnie. Ma még az
                     udvar a botrány színhelye, holnap már százfelé viszik gyalázatát a hírnökök.
                     Ezer száj, ezer társaság beszélend szégyenéről s egy hang sem, mely védné, mely
                     a valót tudná. Mentsége nem volt. A csábító hosszan késett nála s a férjnek
                     zárt ajtón kelle hozzá betörnie, hogy kétes, áruló helyzetben találja. Rémülten
                     látá magán a gyanú okát, bélyegét, vádjeleit. Látá haját zilálva, ruháit
                     törötten, magát szétszórva. Érzé arczán a lángoló foltot, érzé remegő üterét,
                     szíve dobbanásit; mindannyi félremagyarázhatlan bűnjelt, mit a férj féltése
                     előtt kimenteni soha nem lehet. Reszketve gondolt Lajos jellemére. Titkos,
                     gyanakodó félelem ragadta meg: nem élt-e vissza öntudatlan ájultságával? nem
                     rabolta-e meg? nem adott-e okot, alapot a büntető férj igaz bosszújának? Arczát
                     kezébe rejté s hajával fedte el a szemérmes kebel feloldott titkait. S a kétség
                     zavarja, a benső hábor és tolult érzelmek örjöngő ostromi között, nem volt
                     semmi őr, semmi védbajnok, vagy menedék. Maga a csábító, ki nyugalmára vihart,
                     jellemére homályt vont, ki a botrány és veszély jelenlétét előidézte: most
                     gyáván, lovagiatlanul, vagy rosszlelkűen hallgatott, tűrve, folyni hagyva a
                     tipró bántalmakat, miket miatta ártatlanul szenved. Hideglelős borzongás
                     futkosott idegén, feje kábult a tóduló vértől, a föld égett alatta, közel volt,
                     hogy veszítse a tájékozó öntudatot, hogy esze, elméje bomlani kezdjen.</p>
                  <p>- Ne hadd magad álszíntől vakítni, légy ura bosszúdnak, figyelj az észre, mondá
                     férjének, lábaihoz rogyva könyörgő szemekkel. Te tévedsz s vétkezel az ég s
                     magad ellen. Késő lesz a bánat, ha már veszve léssz. Nyelvem akadoz, keblem
                     reszket, mert félek haragodtól: szemem földre sülyed, s szivem árulón ver, mert
                     megtör a gyalázat, de hidd el, tiszta és hű vagyok s te kegyetlen bíró!
                     Igaztalanul bánsz... Boldog úgy sem voltam, legalább hagyd meg becsületem, vagy
                     ölj meg, hogy ne legyek kénytelen azt magam végezni... Nem emlékszel, kőszív,
                     mint lemondtam éretted vágyaimról, mint meghaltam egész világnak, hogy éretted
                     éljek? Mint uraltam parancsidat? Szerettelek szeszélyeidben, rabnő valék
                     haragod között s őrzém éjedet, ha beteg valál? Ki ennyit tud tenni, lehet-e
                     hitszegő? Szánj meg, oh légy igaz s ne add magad a hirtelen bosszú kezébe, mely
                     törvény kezébe ád...</p>
                  <p>- Ha ha! Még fenyeget, - közbe vág a férj ingerült haraggal. - Ha tudnád, mint
                     illik szádba a fenyíték, mint a gyilkos vérengző kezébe az imakönyv!?...
                     Kiméllek, mint te is kimélted uradat, - után veté könyörtelen gúnynyal s elrugá
                     magától térdelő nejét.</p>
                  <p>A hölgy elsápadt. Felugrott alázó fekvéből, rángatag ajkát félig beharapta,
                     szemöldjeit redők vonták össze s szeme mély gondolattal szegült a földre, mint
                     midőn a kétség nagyot határoz. Aztán, mintha kész lenne a tervvel, fenségesen
                     hordá körül emelt arczait, miken az önérzet királyi tekintélye éledt. Még egy
                     lázadó megvetést fejezett ki a hideg csábítón, aztán keresztűltört az ajtóban
                     szájongó tömegen s a sötét folyosón eltünék, mielőtt valaki vissza tarthatná
                     őt.</p>
                  <p>- Csak fuss, kiáltá dühödten utána a férj, majd megtalállak én. Bosszúm elől
                     Jeruzsálem kapui sem fedezhetnek el. És ön, aljas bitor, fordult Lajoshoz növő
                     haraggal, ki tolvajúton lappang és lopódzik be a békés ház nyugalmát felverni,
                     becsületét elorzani, nem roskad-e össze szégyensúlya alatt tekintetem előtt? Ön
                     visszaél szerepével, eszközeivel, miket a sors és születés adott. Kevélyen
                     villogtatja családi czímerét s alul erkölcsi foltokkal mocskolja be azt. Az ős
                     vér megromlott puha ereiben, jelleme rohadt s rajta az ó paizs csak fényes
                     szemfedél, mely dögöt álarczoz. Kor lovagjának fitogtatja magát, a közügy
                     érdemében szerepel, megcsalja a hazát, elvakítja a közvéleményt, polgári
                     érdemet követel s a fényes köd alatt hiú és undok önzés rabszolgája. Meddig
                     lesz még a népkegy s közvélemény elmosódott tenger, mely a gazt vízszinre
                     hányja, s a gyöngyöket fenéken hagyja elveszni? Meddig lesz, hogy üres, léha
                     ló- és élvkergetőket emel polgári bálványúl a felületes vidék? s néhány
                     eltékozolt forintért hivatalt, befolyást, tekintélyt szájas potioroknak oszt,
                     míg az érett és képzett, de vagyontalan egyén, észrevétlen zúgban, haszon és
                     jelentés nélkül küzd és vénheszik meg?</p>
                  <p>Szalárdyn betelt, hogy legjobban szúr a legvékonyabb tű, legjobban féltjük
                     gyenge oldalunkat. Ő, ki az erkölcsi botrányt hidegvérrel vette, ki a férj
                     gyalázó szitkait közönyösen hagyta pattogni ártatlan nején: most felingerült,
                     midőn népszerűsége megtámadtaték. Kivánt volna már véget érni e chineseri
                     paraszt jelenetben, de tudta, hogy ha dacz- és kihívó torlással vág közbe, csak
                     olajat öntend a tűzre, mérgesíti dühödt pártfelét s nehézbbé teszi a menekvést.
                     Azért könnyű oldalról vette a dolgot, s csekélysége miatt törekvék nevetséggé
                     tenni az esetet, mint azt rossz szíve valóban tartá.</p>
                  <p>- Kár a tüzet bátyám, ily tyúkperre lövöldözni el, mondá félvállú
                     kicsinyléssel, jobb azt közgyűlésre tartani, vagy Szibériába, ha majd az orosz
                     odahajt. Kár egy dongó csapáshoz az a szélmalom, ... minek sózókád egy sovány
                     pióczának? Egész hitvány mese nem érdemel egy haragos prüsszentést. Mindössze
                     tréfa volt tőlem a krónika, bátyámmal akartam egy kicsit kötődni, miért félti
                     úgy a kizsákmányolt konczot? - Tréfa volt...?! Közbevág a korcsmáros mélyen
                     illetődve, oh hogy égjen össze a nyelv, mely a romlottság vétkének ily czímet
                     tud adni. Hát, ha egy ház benső életébe rágó féreg orozza be magát, ha
                     becsülés, bizalom kebeléből kivész, ha az életpár harczban élő ragadozóvá lesz,
                     mely egymás fogaitól fél, ha a család békéje, reménye elenyész, erénye homályt
                     kap, becsülete hervad, hitele elvész, maga elpusztul s lelkiismeret űzi...
                     tréfa az!? Átok érje s boszúlja meg magát a fényes nevelés, mely mindent, ki és
                     mi saját körén, osztályán kivül esik, csekélynek tart, mely minden alsóbbat
                     érette teremtett eszközül tekint s nem irtózik kedvet és kéjt idegen nyomoron
                     venni meg s futékony szeszélyért hosszú szenvedést idézni felebarátira. Na
                     hiszen van mit dicsekedni a nemes előkelőséggel. Van köztetek néhány, ki előtt
                     kalapom leveszem. De a többinek életczélja öröm s henye időlopás. Legtöbbje
                     annyit tesz, mennyire látszatos szine a gyenge tömeg előtt magát befényezni
                     elég. Aztán a vakító köd alatt lesben ül az élvsóvár önzés s minden gyáva
                     zsákmány után orozva kirohan. Rókái vagytok nemünknek, kik óláló cselekkel
                     pusztítanak, kerülve a harczosb fajok fogait. Saját osztályotokban piaczot
                     nyittok az erkölcsbitorlásnak s ahhoz akarjátok szabni miénket is. Csak ki ne
                     üsse magát a szeg a zsákból, csak lárma és botrány ne essék, többet nem
                     kivántok, azzal betöltve a szabály netovábbja. Köztünk is érvényesíteni törtök
                     az idegen rendszert. Megrohanjátok orozva együgyű nőinket, kik nem ismernek,
                     kik jóknak hisznek. Elmérgezitek hiú csábokkal. Követelitek: tartsák
                     szerencsének kedvetekért hírt, nyugalmat, sorsot veszteni és ha olykor a merény
                     nem sikerül, vagy az őrködő kéz feltöri a bűnfedő ajtót s halálos számot vesz a
                     boszúálló bíró: akkor egész dolog csak tyúkper!? csak tréfa!?... úrfias
                     tréfa...?! És valóban, ha az ember hason esetekben törvényt, birói itéletet
                     kére, ha házasságtörőkre panaszt tesz s fenyítő szigort követel: az alig több
                     mint ábrándos ingerűltség, mint tréfa. Hadd el barátom, szólnak az emberhez, ne
                     tedd magad nevetségessé, ki fogná magát egy asszony miatt utczai szó-tárgygyá
                     alacsonyítni. Hagyd őt önvesztére s keress kárpótlást méltóbb társaságban. Ha
                     határodat pusztítják, eredj a más legelőjére, ide úgy sem vonatkozik a
                     rendőrségi törvény. De pert ne indíts, miért botránkoztatnál megyét s
                     törvényszéket. Csak zaj, lárma lesz s utoljára is téged nevetnek ki, miért
                     hagyál füleid közé szarvakat rakni, ki látott XIX. században vádlevelet ex
                     titulo adulterii... Gyönyörű elvek! magasztos bélyege, jellemvonása a híres
                     századnak! Egyfelől fentartani, nyakunkra tolni a házasság rendszerét,
                     törvényes születés, jog- és birtokviszony érdekéből kényszerítni bennünket a
                     nősülésre, másfelől lerontani minden korlátot, kinevetni minden kegyeletet,
                     eltörleni az erkölcsi imputatiót, megszüntetni a törvényes bünhődést, mely ezen
                     szentesült intézmény sértőit fenyítné, bélyegezné. Most valóban farizeusoké az
                     igéret földe, örökünkbe pogányok jöttek s küszöbeinket megfertőztetik;
                     elkövetkezett a csábítók országa... De hiszen megsózom a tejfelt ily nyalánk
                     macskának s hogy kezem meg ne fogják, megtanítom a puszta ámult fiait: ki az a
                     nyomorú kalandor, kit ők bálványul imádnak.</p>
                  <p>Lajosra, nem tagadhatá, a jelenet igen kellemetlenül hatott. Ő hallgatag s
                     titkul maradandó kalandra számíta. Maga a meglepetés már egészen tervén kül
                     történt s habár a véletlen veszély, éber eszének feszültebb erőt, hideg vérének
                     több edzettséget adott: még is bántani, megrázni kezdé a sejtett férj gúnyos,
                     velős, jogszerű szemrehányása, mely az est csendében, a hallgatók némasága
                     mellett harsányan pattogott. Zavarja a férj bátorodásaival nőtt, nemcsak, mert
                     a megtámadtatás ily neme s helyzetében ujoncz volt, hanem mert reszketnie
                     kellett, hogyha szigorú üldözője személyességre tér: nem lehet gyöngéd s
                     válogatott elmésségekre számítnia, sőt a csipős leczke és arczfestés nyomán,
                     bizonyos ellenszenvre buzdúlhat a helybeli közvélemény s vértanujává lehetend a
                     népnek, mely azelőtt bálványul emelte. Azért, hogy ez élénk, elszánt,
                     szenvedélyes megtámadást félbeszakaszsza, vagy legalább az indulat s hév
                     gerjedtebb rohamait lovagias közbeléptével megtörje: csendet inte az ingerült
                     férjnek s azon hideg, bátor nyugalommal, mely rossz lelkeknek épen oly sajátja,
                     mint nagy egyéniségnek, vágott szavába:</p>
                  <p>- Uram! Mi férfiak vagyunk. Miért ide piaczi lárma s kofa szidalmak? Neje
                     ártatlan, de ha ön sértve érzi magát, elégtételt adok, minő tetszik, minő
                     férfiakat illet, ott és akkor, hol és mikor ön meghatározza.</p>
                  <p>Az ajtón tolongó pusztai nép, mely a vitát élénk részvéttel kisérte, megdöbbent
                     e kihívó szavakon. Szalárdy iránt különben is jótétek által volt lekötve s
                     jelenleg az épen kegyéből bevett vacsora gőze növelé az elfogultságot, melylyel
                     a népszerűség rendesen együtt jár. A mellett felmentve, tisztába hozva láták
                     Lajost azon vallomás által, hogy a nő ártatlan. Most a közmorgalom s helyeslő
                     fejbillentések azt jóslák, miszerint a botforgató csoport szükség esetében
                     Szalárdy párthívéül szegődnék. Peregi, kinek különben is benső ösztöne volt a
                     veszélybe forgón segítni, hivatalos buzgalommal foglalá el az ajtófelet.
                     Időközönként parancsoló szemeket vetve a körülállókra, éber készségben tartá
                     őket, s vonásaiban mintaképül fejezé ki magát azon ostoba tiszti önelégűltség,
                     mely a túlbuzgó hivatalnokok arczáról ismerős.</p>
                  <p>Azonban párbaj, a korcsmáros elvével meg nem fért. Ő békés polgárnak tartá
                     magát, ki a törvények oltalma alatt él, ki azért nem adózik a társaságnak, hogy
                     jogait biztosítsa. Ő a fegyvert csak harczra szánta, de a magáét oda sem.
                     Fringiája a szegen függött s azt csak bíróválasztáskor vette le, mert
                     tisztújításra nem járt. Ügyeit biró által szokta elintézni s hol az nem lehete,
                     hol a veszély közel volt, bottal segített. Most azonban nem lett volna biztos
                     ezen rövid út. Szalárdy boros ügyfelei rútul közbe jöhetnének. Nem is akart
                     erőszakhoz nyúlni az igazság terén s átengedve szívét a könnyítő fakadásoknak,
                     visszatorlá a lovagias elégtét ajánlatát.</p>
                  <p>- Csak az volna híja, mondá kevély önérzettel, hogy nemesi vérem veszélyezzem,
                     midőn jogom volna poroszlót használni. Nyugtom felforgatá, becsületem ellopta s
                     most toldalékul lovagias nagylelkűségből meg akar ölni. Köszönöm az új
                     társadalmi törvényt, majd csak a réginél maradok s börtönbe záratom az
                     orvbitorlót. Miért nem volt ily feláldozó lovag, midőn nőmet kell vala védnie,
                     kit szerencsétlenné tőn. A gyönge áldozatot térden hagyá fetrengni átkaim közt.
                     Egy védszót, egy pártfogó ujjat nem tuda nyujtani a kétségbeesettnek. Engedé
                     égni a gyalázat alatt, melyet ön hoza rá; tűrte rá szórnom a bűnvádat s
                     kárhoztató szigort, mit ön kétszerte érdemel. És most, midőn saját személye
                     érdekeltetik, midőn becses énjén van a sor s érintve van gőgös hiúsága:
                     lelkesülten hány-vet életet és halált!? Valóban uram, igen vaknak kell hinnie,
                     hogy fertelmét előttem fedhetni véli. Ne higyje az igénytelen osztályt oly
                     együgyűnek ide lent, hogy ne látná a foltot és álfényt oda fenn. Önök
                     megcsalják egymást és magokat, de minket nem, s ha mi hallgatunk, nem butaság,
                     hanem megvetés rejlik a némaság alatt. Azért ne vélje, hogy sebejtő kardjának
                     nyujtom homlokomat, midőn önére bélyeget süthetek...</p>
                  <p>Pisze Pista, ki már Szalárdy szolgálatában volt, aggodalommal látá még
                     kezdetben kitörni a sértett férj boszúját. Ő sok pusztai csete-páténak tanúja
                     volt már s tapasztalata szerint a zaj mindig verekedésen végződött. Jelen
                     esetben sem várt egyebet, mert ő a haragot minden osztályban egyenlő indulatnak
                     hitte. Azért, hogy heves gazdáját kiragadja a veszély elől, nyergelni futott s
                     a korcsmáros közelebbi philippicája közben elővezeté a kész paripát. A ló
                     harsányan nyerített a gyertyavilágra, mely a nyilt ajtón szemébe sütött s Lajos
                     használva az alkalmat, megszabadítá magát a botrányos szinpadról.</p>
                  <p>- Ha sem lő, sem vág, én verekedni nem fogok, mondá indulatosan. Oly gyáva
                     kofával, ki csak káromol s karmolni sem akar, semmi közöm, s nyergébe ugorva
                     elvágtatott a sötét pusztának, nem gondolva meg, hogy háta megett egy
                     szerencsétlen nőt hágy, kit veszélybe döntött, ki pártfogása, jelenléte nélkül
                     kétségbe esik és elvész.</p>
                  <p>A korcsmáros epéig ingerülve a szemtelenségen, miszerint ellenfele, bűnbánás s
                     lelki töröttség helyett gúnyczímmel illetve, nevetségül hagyá boszújával az
                     üres szobában: lekapta pisztolyát a fogas málhái közül s insurrectionális
                     golyóját utána süté a menekvőnek, de az ó töltés bizonytalan irányban csapott
                     fel az éj sötétjében.</p>
                  <p>- Uton maradjon, úrfi, az árokhányás közt, hogy posványba ne menjen, kiáltá
                     utána féltőleg a hű Pisze Pista.</p>
                  <p>- Majd világítok én, mormogá foga közt, a nélkül, hogy őt valaki sejtené, a
                     csonka kondás, ki egész est folytában a gyepen ivott s most a jótevője után
                     tett lövés miatt megemlékezék börtönimájáról: adj alkalmat uram, a nemes
                     embernek kárt tenni. Elől fordítá szűrujját s kikeresvén kiütő szerszámát, a
                     szénás kert felé kullogott.</p>
                  <p>A férj, ki a kettős bosszú közepén kijátszva, meghiusúlva látá terveit,
                     fosztottan az elégtét édes érzetétől, elkeserült haragban lobogott s alig tudva
                     mit tesz, nem gondolva semmi eredménynyel, ragadá a pisztolyok másikát s vadan
                     lihegve eredt az udvarnak, keresni a megmenekült nőt, hogy boszúszomjának
                     áldozatul ejtse. A hiéna szeme nem fénylik úgy, ha éjben ragadoz, a bérczi
                     zuhatag nem adja úgy át magát az elnyelő mélységnek, mint ő a ragadó haragnak.
                     Vallás, szerelem, lélekismeret elfultak dühében, minden korlát össze lőn tőrve,
                     mely a szenvedély árját fékezné s a crisis végkitörései tarták hagymázban,
                     midőn a legtúlzóbb határozat: játék. De a nő nem volt található. Hiába verte
                     fel az udvar legrejtettebb zugát, ő biztos helyen volt, hova el nem ér az
                     üldözés tőre. Felment a Hortobágy hidjára, hol neje esténként kötésével sétált,
                     de az üres volt. A hold kibujt egy fellegrepedéken s megvilágítá szürke íveit.
                     A feldagadt folyam szilajan csapongott oszlopi között, hátán ragadva, mit a
                     pusztákról elrabolt. Semmi zaj, semmi hang, csak a verődő hab loccsanásai.
                     Széttekinte a nyugvó síkon, kedves hazáján, mit a mai nap előtte oly kietlenné
                     tőn. Hömpölygeni látá az uralkodó árt, ... mi volt az, özönlő fájdalma mellett!
                     A nádas szélén megszakadozott az éji köd s a gyüremlett habok valamivel
                     látszának küzdeni... Fejér lepel terült el a szőke vizen s lebegett a megtört
                     hullám élén. A férj összeborzadt a kisértettől... Igen, kisértet volt, melyre
                     megrendült... Végre erőt vőn a folyam s egy holttestet vonszolt ki a zsombék
                     közől, tajtékozva hajtván a híd felé!... Debreczen felől piros fény önté el a
                     pusztát, a meggyújtott kazlak világa. A látkör hátterén fekete pont látszék
                     vágtatni, a csábító, kinek bűnéről védjel nincs, tanubizonyság nincs s kit
                     itélet alul az önbiráskodás, a rá irányzott lövés szabadítand fel... A vizen
                     alább-alább úszék a hurczolt zsákmány s a híd közép oszlopában megakadt... A
                     férj ráismert iszapba kevert nejére s a boszúló pisztoly kiesett kezéből...
                     Hátha ártatlan volt?... Kérdé szemrehányva egy mardosó belszózat... Lelke
                     merevvé lőn, gondolata megállt s a híd karjára roskadt.</p>
                  
                  <trailer>-&amp;-</trailer>
                  
               </div>
         </div>
    <div type="group">
            <head>MÁSODIK KÖTET</head>
            <div type="chapter">
               <head>XXIII.</head>
               <head>(Lőbl Simon.)</head>
                  <p>Nehány nap mulva zajlott, hemzsegett, javában állott a debreczeni <hi
                       >szabadság</hi>, mely keresztneve a vásároknak, egy szurkos
                     markú exegeta szerént szabad lopástól vette eredetét. A vidéki műipar, végetlen
                     bőséggel állítá piaczra egyűgyű műveit. Czirokseprő, szekérkas, lapát,
                     gereblye, favilla, vasatlan targonczák durva, nagyolt faragásban, nehéz faekék,
                     idomtalan talyigák, ökörjárom, s mindennemű mezei kerékgyártóművek, egy új
                     ültetvény s fejletlen földművelés hevenyészett eszközeiként tűnnek fel.
                     Mindenek felett hallatlan bőségben somfa ostornyél s piros makrapipa; jeléül,
                     hogy az állatvédő eszme nem nekik való, s a magyar ember mindent fumigál.
                     Széllel bélelt guba, töretlen juhbundák, hitvány, rossz festékű
                     gyapju-népruhák, s elláthatlan utczái a kérgesen cserzett, vásárilag tákolt,
                     puha, ázékony talpú csizmáknak: mind azt jelentik a nyugoti idegen előtt,
                     miszerint e nép izlése, szükségei s anyagi értéke az európai országokénál
                     sokkal alantabb fokon áll; s nem foghatja meg, miként lehetett e világos eszű,
                     szabad alkotmányú fajt, e kövér s bővelkedő földön úgy kormányozni, hogy üzlete
                     s iparfogyasztása maig esetlenebb és gyérebb a tizenöt éves irtású amerikai
                     rabgyarmaténál; kereskedése pedig, korunkhoz aránylag, alig több, mint Béla
                     király csere-vásárai? meglepőleg tapasztalandja egyszersmind, miszerint ez
                     alföldi tiszta magyarfaj, kézi iparában, üzleteszközeiben, itt, keletfelőli
                     lakhelyén, elszigetelve a műveltebb példáktól, minden segély és vezérbefolyások
                     nélkül, sokkal csinosb, czélszerűbb, tökélyesb rendszerre tudott vergődni, mint
                     hazánk idegen vérei, mint például a tótok, a művelt Szilézia s Morvaország
                     szomszédságában; és ez, a sok között, egyik czáfok, a nemzeti ipartörekvések
                     újabb szakában keletkezett azon tan ellen, miszerint a birodalmi tehetlenséget
                     védő secta, a magyart, göröngyhöz ragadt, s csoroszlyához varrott földmívelőnek
                     erőködik praedestinálni.</p>
                  <p>A belpiacz hosszán, jókor reggel Vámos törekvék a tolongásban keresztülhatolni,
                     két ismeretlennel, kiknek egyike zömök, kerek szemű, széles kalapú, magyarkába
                     öltözött középkorú férfi, kezében kostök- s tajt pipával; másika fodrozott
                     hajú, fehér keztyűs ifjú, Singer pesti zsidószabó formátlan divatruháiban,
                     fehér fogantyús, könnyű nádbottal. A zömök úr fontoló, hivatalos arczczal
                     haladt Vámos mellett, s élénk mohó figyelemmel látszék nyelni suttogó szavait,
                     miket itt-ott, a tolongás közben füleihez érve, hozzá intézett. Az ifjú
                     pallóról nyomadékra lépve, most elmaradva, majd utánok szökve kerülgeté a sárt,
                     mérgesen tisztogatva könyökét, ha itt-ott egy béleshordó kofa, vagy bőrszedő
                     zsidó hozzá dörgölőzék. Végre befordultak a tepertősoron, hol mázsaszámra
                     illatozik a bőrös pecsenye, s gömböcz- és hurkaboglyák közt, harminczhat
                     kovászos ugorkát adnak egy garason. A mészárszékek hosszú sétasorán kiértek kis
                     újutczájára, hol tanú és akadály nélkül folytathatá Vámos utasításait; a
                     Singer-féle hüvelybe kebelezett sárűző pedig, miután egy lomha szelindekben
                     megbotlott s feszes nadrágát elrepeszté, sarkukba nyomult, mígnem mindhárman, a
                     pocsolyás-utcza tekerületében, a külvásár felé eltüntek.</p>
                  <p>Azalatt egy rezesképű, piros orrú, kajla bajuszú, szürke posztónadrágos egyén
                     szájongott a belpiaczi kofák közt, bizonytalan szinű nankin zekében, melynek
                     lenge szárnyait csak a rárakott sujtás óvta meg a folytonos lobogás ellen. Az
                     egyén fején jó meleg nemezsipka ült, elől-hátul rövid ernyővel, s alúla minden
                     lépten emanczipálta magát vörös üstöke, mely nem másként villogott kopasz
                     koponyáján, mint hivatalkodó granáton a lángfürt. Úgy látszik, váró
                     izgatottsággal lézeng fel s alá, s bizonyos záridőt akar elácsorogni, mert
                     nyugtalanul tekintgete olykor a nagy templom felé hol fényes lapátok mutaták az
                     óra közeit. Hátratett marokkal kerülgeté a halmokra kopasztott szárnyas
                     állatokat, mik toilette nélkül, paradicsomi állapotban voltak egymásra nyujtva,
                     lévén az ő bőrük fehérebb, mint akármelyik bécsi leányé. Kétszer ment végig a
                     csábító soron; végre engedt kisértetének a válogató szem, s kihúzott, hat
                     garasért, rokonai közül egy hízott kacsát, mely a pesti piaczon lúdnak is
                     beillenék. Aztán hűvös tormalevélbe öltöztetvén, nankin zekéjébe ereszté a
                     nyársra kárhozottat, maga pedig egy krajczáron gazdag reggelit vásárolt a
                     közelebbi zsendicze-kofától, ki, mint egy ázsiai sátor, bő területtel telepedék
                     meg fazekai között. Ezalatt hatot kongatott a kis torony, s az egyén
                     felkerekedvén testestül, lelkestül, tovább czipelte ellátott gyomrát, egészen
                     egy borbélyműhelybe, mely éppen álmából ébredt ásító szájként tátotta fel
                     legyes ajtaját.</p>
                  <p>- Pálinkás jó reggelt, nótárus uram! hol jár itt? - üdvözlé egy félszemű
                     borbély, ki éppen fülmetélő vatermörderjét (gallér) kötözé egy darab tükörből,
                     s hideg kolbászt falatozott akközben.</p>
                  <p>- Terminusom van itt, valakit várok a koma műhelyében, felele a récze-ruczás
                     egyén; addig tisztítsa meg az állam, ha szeret.</p>
                  <p>- Oly simára mint a koppasztott malaczot. Éppen jó bicskám van, tegnap
                     pirongatta meg a köszörűs; fügemaggá aprítja a csecsszopó hajszálát. Kapjon alá
                     egy széket; ... lőcsláb! köss nyakruhát nótárus uramnak; ... mindjárt kész
                     leszek; ... lőcsláb, vakapád? hozz egy garasárú szilvát, hadd vessek eczetágyat
                     a kebelembe, télen-nyáron olyan étvágyam van, hogy a reszelőt is megenném. No
                     csak ne szuszogj, szedd hónod alá a lábodat, s míg az orromon végig nézek, itt
                     teremj... Szekérről hozz, mert a kofa keveset ád... no lódulj; de ne egyél
                     belőle, mert szagát megérzem a szádon.</p>
                  <p>Lőcsláb, a negyedfél lábnyi foghúzógyakornok, elrugaszkodék.</p>
                  <p>- Te marhahús! - kiált utána a szakállirtó, - ha lehet, régi kétgarasost fizess
                     a tipónak. - Aztán öltözéshez látott, s miután saruit bodzabogyóval kifényezé,
                     a szalmásüveg hátralékát pedig gégéjébe önté: működni kezde a nótárus körül,
                     orrát száját betapasztván ködmönszag fekete szappannal.</p>
                  <p>- Nagy a sár, koma; kezde társalogni nótárusunk a kopasztó-széken, mennyire
                     száját fungálni engedé a hivatalos tapasz.</p>
                  <p>- Van egy kis locs-pocs, viszonzá a borbély.</p>
                  <p>- Kis locs-pocs? Istenért, hát mikor van sár? hiszen félölnyire talál a kerék
                     feneket.</p>
                  <p>- Tegnap csak egy vasas tótot láttam megszakadni a műhely előtt: mikor sár van,
                     három lovat is megnyúznak naponként... Hogy mondja ez a kis vas? - kérdé
                     utánvetőleg önhitten, miközben egy alig tollkésnyi borotvát, szíjján
                     megrecsegtetve, a jegyző szakállába vágott.</p>
                  <p>- Biz’ a szemem majd kiugrik tőle.</p>
                  <p>- Bizony pedig a bátyja Münchenben tisztogat; viszonzá a megsértett művész, s
                     élesen a szemébe nézett a komájának, ha józanon vádolja-e kését ily
                     rágalmazólag? Aztán boszújában segítségül ragadta a patiens orrát, rángatván
                     azt jobbra és balra, miközben hersegő műszerét ide s tova kanyargatá. Nem hiába
                     mondják koma, hogy gólyától lopta az orrát; mondá torlásul a késbántalomért,
                     olyan piros, mint egy rúd spanyolviasz: nem próbált-e még vele pecsételni?</p>
                  <p>- A Kosta azt hiszi, pálinka miatt, a nőm meg, hogy bortól van.</p>
                  <p>- Délig pálinkától, délután bortól, állítá a borbély.</p>
                  <p>- Mi ujság koma? kérdezé a jegyző, hogy orrát kiszabadítsa a tárgyalás
                     alól.</p>
                  <p>- A mult hét elején furcsa esetem volt, felelt a borbély. Egy vőlegény akarta
                     menyasszonyát pióczáztatni; s haragvék, hogy nálam nem talált. No bizony,
                     hiszen csak nem tarthatok még pióczát is! fogjon maga, a ki rakatni akar.
                     Vágjon eret rajta, mondám, ha vőlegény... Uram fia, olyan lármát ütött pajkos
                     szavamért, mint egy mostoha princzipális, ki az asszony officzinájában
                     parancsolni akar. Pedig mindössze is leeresztett haju mátkája volt, afféle
                     locus communis, kinek, becsületén kívül, kezeszárából áll minden hozománya.
                     Kalapot se tennék, ha vele kéne mennem; tudja, csak olyan sipkás embernek való.
                     Tálaltam is neki a paprikás léből, s oly hosszút nevettem utánok, mint egy
                     toldott tákó.</p>
                  <p>- Ki volt a vőlegény? esék szavába a piros orrú jegyző, kit az esemény
                     szokatlanul látszék érdekelni.</p>
                  <p>- Egy szűrszabó legény, ki az árva hajadonnal még tavaly összeszűrte a levet.
                     Három hét előtt remekelt, s kihirdetteté magát, hogy minél előbb haza vihesse
                     az üres konyhára.</p>
                  <p>- Nem tudja-e koma a vőlegény nevét? kérdezé a borotva alatt viczkándó egyén,
                     növő érdekkel.</p>
                  <p>- Fekete Ferke, néhány idő előtt henczidai csavargó.</p>
                  <p>- Hm hm! Rigó Ferke; dühöngé magában a meglepett jegyző, s kezével a zsebbeli
                     meztelen kacsába markolt, hogy erőt vegyen a borotva élét kiállni.</p>
                  <p>- Hát ismeri tán koma azt a gyepi tipót? kérdé a félszemű, miközben kliense
                     orrlyukát a késnyéllel betapasztotta.</p>
                  <p>- S mi baja volt a hajadon szűznek? kérdé viszont a kérdezett, a nélkül, hogy a
                     gyilkosának feleletet adna.</p>
                  <p>- Karakán baja volt, ha igaz, a mit a laczikonyhán mondtak. A szép lány jó
                     szagú, mint az édes tejfel. Réges-régen már, sok gazdag macska kerülgeté, s
                     kézfogó után, valamelyik tagbaszakadt kézláb, zugba szorítá. De Ferke rajta
                     érte, s úgy meglegyezgeté, alig látott tőle hazamenni. A nyaggatás pedig úgy
                     fejébe szalasztá a meleget a leánynak, hogy vérét kelle venni.</p>
                  <p>- Hm hm! ismétlé a zsendiczétől felmelegült kebel; s ki volt a megoldalgatott
                     macska? akará szorgalommal tudni, miből látni lehete, miszerint ő, e
                     történettel némi homályos viszonyban áll, mit szeretne megmagyaráztatni a
                     nélkül, hogy magát elárulja.</p>
                  <p>- Nem tom, ki lehetett, felelt a félszemű. Igaz, akkor tájban Szalárdy Lajos
                     úrfi felköté karját; s balarczán törődött daganat mutatá magát; de ő nem
                     lehetett; azt a paripája ragadta az istálló ajtónak.</p>
                  <p>- Ki az a Szalárdy Lajos? kérdezé mohón a jegyző.</p>
                  <p>- Egy gazdag, becsületes úrfi; városunk dísze, szegények istápja, igazság őre,
                     a nép barátja, híres hazafi, megtestesült jóság. Szeretve becsüli boldog,
                     boldogtalan. Egész város vért ontana érte. Ha tyúkszemét megtapogatom is, egy
                     nadrágot s három huszast ád.</p>
                  <p>E pillanatban fehér tafotába vont szemfedelet vittek el a műhely előtt, melynek
                     oldalán apró fényes szegbetűkben vala olvasható: szerencsétlen véget ért 23-dik
                     évében. A vízbe ugrott hortobágyi áldozat koporsója volt. Világos tényjel,
                     mennyire igazságos szokott lenni a közvélemény.</p>
                  <p>Azalatt a borbély czinkanalat nyujta a jegyző szájába, s kaptára ütvén arczait,
                     kezdé a szőrtövet visszán kikaparni; de vértanuja megelégülvén a
                     tisztálkodással, odébb mozdítá őt; s nagyot és mélyet gondolt a Szalárdy néven,
                     mintha egy tejben-vajban fürösztött jövőt akarna reá építni.</p>
                  <p>Most Pisze Pista lépett a műhelybe, paraszt ing-gatyában; mindenki előtt
                     ismeretlen alak.</p>
                  <p>- Itt van-e a henczidai nótárus? kérdé minden beköszöntés nélkül.</p>
                  <p>- Én vagyok fiam, mi bajod? mond a piros orrú.</p>
                  <p>Pisze Pista dobaz levelet nyujta át, s a nélkül, hogy szólna, vagy szót kapna,
                     mint a nyíl eltünék.</p>
                  <p>Hm hm! minő titkolózás ily igazságos ügyben, gondolá a jegyző; az ember még
                     csak szóhoz sem juthat; mindig más kém, s mint a boszorkányparipa, sutty! már
                     oda van. Aztán töré a levelet, s egy zugnak fordulva kicsempészte a bepakolt
                     bankót, mohón olvasván a sorok tartalmát.</p>
                  <p>- Ön bevégzé eddigi feladatát. Rigó Ferkét, ki négy év előtt falujából
                     elillant, mint szökevény csavargót, ujonczok közé iratá: szolgabirájától
                     pandurokat eszközölt, hogy katonának fogassa. Ezért, ide záratik az igért díj.
                     Ha szerepét bevégzi: botrány nélkül száz, botránynyal kétszáz pengőt fog
                     kapni... U. I. Névtelen megbizóját ne akarja tudni. Ha kémelődik, csak
                     önveszélyét fedezendi fel.</p>
                  <p>Minő különös! gondolá magában; az első levél alatt szóról-szóra ezen utóirat
                     állt. Miért e titok? hisz én nem vétkezem. Tettem a birák akaratán épül, s az
                     ország-világ tudja. Egy csavargót adunk katonának, hogy a dolgos adófizetőt
                     kiméljük. Igaz, Ferke nem csavargó, de helyet töltünk vele, hova falubelit
                     kellene befogni; aztán meg a törvény tesz, én csak eszköz vagyok, s ezért jól
                     fizet egy látatlan kéz... Azonban nem jó bolondozni ily irat tilalmával. Ha
                     pénz dolgában adott szavát tartá: bizonyosan a bot vastagabb vége sem maradna
                     el. Azért sem szó, sem tartomány. Nem kérdezek senkit. Majd csak magam találom
                     ki, hogy titkos committensem: a megütögetett Szalárdy Lajos, kit bosszúállás
                     dárdája kerget. Mindig jó lesz fejőstehénnek, ha szükség szorít.</p>
                  <p>Míg a gólyaorrú így okoskodék, félszemű nyuzója tüdőszín frakkot ölte magára, s
                     kikefélve koppadt szövetét, néhány harapófogót rejte hátuljába, mikkel szakköri
                     műtételre fogott indulni.</p>
                  <p>E közben lőcsláb megérkezék, s hátán czipelte a garasárú szilvát.</p>
                  <p>- Hová vesztél, lóhus! azt tudtam, megettek; szutyongatá az izgatott subject...
                     Jó volnál halálnak, oly lassan tudsz járni; s recsegő szitkához érzékeny
                     tenyerelést toldott lőcsláb termetének azon részére, mely neveztetik
                     nyakszirtnek.</p>
                  <p>- Esküvőre jövő násznépet néztem. Kutya Pista volt az egyik vőfél, kin az egész
                     város röhög, menté magát az elbődült lőcsláb; s daczos hangjából kitetszett,
                     hogy efféle látványokért jogosítva érzi magát, legszentebb kötelességeit
                     elhanyagolni, s a vett fenyítéket méltatlan bántalmul tekinti.</p>
                  <p>A jegyző mintegy emlékeztetőül véve a násznépi hírt, kószálódék kifelé, két
                     garast fizetve a legyes ablakba, melynek deszkáján bajuszpedrőt falatozott egy
                     rongyos szarka.</p>
                  <p>- Én is megyek koma, felelt a félszemű, miközben szilváit faldosá. Tegnap estve
                     híttak Vad Mihály vargához, ki pillulái helyt a visicatort megette, s foga
                     válhatlanul egymáshoz ragadt. Mára halasztottam. Emlegesse meg a hólyagos
                     pecsenyét.</p>
                  <p>Azonban, Czegléd-utcza felől egyszerű nászmenet húzódék a nagy templom felé. A
                     pártás menyasszonyt két levantin szoknyás gömbölyű asszony fogta közre, kiknek
                     szemérmes feje modorosan billegett a bársony kontyborítók roppant súlya alatt.
                     A menyasszony szelíd szőke hölgy, virágokat vitt összetett kezében; s a szerep
                     és helyhatósági illem szokásos adóját, könyűket hullata, maga sem tudván, mit
                     kell siratnia, mert leírhatlanul boldog volt. A násznagy, vőlegény s nehány
                     görögdinnye termetű ismerős egészíté ki a takarékos társaságot, mely mérsékelt
                     fogyasztáshoz látszék számítva. Csak az tűnt fel a városiak előtt: miként
                     lehetnek ily szegény párnál oly piperés vőfélek? s kivált Kutya Pista, ki egész
                     városban legtréfásabb s azért legdrágább egyén, mit keres ottan? ha nem tudták
                     volna, hogy ő a vőlegény lelki barátja, s magát és tiszttársát nem annak
                     költségén, hanem saját szerzeményeivel ékesíté fel.</p>
                  <p>Míg a násznép haladt, a henczidai jegyző három fegyverzett egyénnel suttogott a
                     Hatvani-utcza szegletén, s némi haszonhajtó értekezés közbejöttével, a
                     násznépre vonatkozó tekintet után, a templom szomszédjába húzódtak.</p>
                  <p>A menet közeledék. A gyümölcs- s zöldségpiacz felmulhatlan kincsei mellett, a
                     lépesméz-, béles-, mézkalács- és kenyéroldalon, s háj- és szalonnavásár
                     másfélöles kiállítási közt vitte őket az út, mely nemcsak azt mutatá, miszerint
                     e nép a gyomorczikkeket jelentőbb mennyi- és minőségben fejleszti, mint a
                     műipart; hanem biztató reményt éleszte a nélkülöző párban, hogy ily istenáldott
                     bőség a szegényítő rendszer súlya alatt is eltartja a szorgalom emberét.</p>
                  <p>Midőn az ágykofáknál mentek, hol ezernyi dunyhák puffadoznak hószin
                     lúdpehelylyel, egy halom könnyű vánkos rádőlt a menyasszonyra; s miközben a
                     nyoszolyóleányok baljóslatot súgtak ez intő jelből, Kutya Pista hetykén szavalt
                     egy alkalmi rögtönzést:</p>
                  <p>Töltött dunyha, pampuska,</p>
                  <p> Még ma elsül a puska;</p>
                  <p> A vőlegény jól töltött,</p>
                  <p> Nem mond az csütörtököt.</p>
                  <p>Végre a szekértömeg tekervényei közt a templomhoz értek. A kisded gyülekezet
                     oly egyszerű, de ájtatos ihlettségtől vala áthatva, mint midőn a föld első
                     családja először jelent meg Isten előtt. A boldog menyasszony elejté végső
                     könyűjét s arczán kiderült a reszkető öröm: és a vőlegény nem léphetett volna
                     be emelőbb gyönyörrel éden küszöbén, mint akart a templomba. Kutya Pista az
                     ajtó elé állt, hogy vámot vegyen a jövevényektől. Több versei közt, mikkel a
                     násznépet sorra zsebelé, badar kedélylyel mondá a kék szemű szűznek:</p>
                  <p>A disznóugatást hét hétig kergettem,</p>
                  <p> Szerecsenországban bagolymájat ettem:</p>
                  <p> De még ily menyasszony nem akadt szemembe,</p>
                  <p> Tegyen vagy tíz garast az oldalzsebembe;</p>
                  <p>s a vőlegény lovagias készséggel fizeté jegyese vámját, mit Kutya Pista engedő
                     nagylelkűséggel szabott meg, mert más esetben legalább öt forintot szokott
                     követelni.</p>
                  <p>E családias, édes késedelem közben, a henczidai jegyző erőszakosan oda
                     tolakodék, egy pandurhadnagy s két csákányos legény kiséretében.</p>
                  <p>- Rigó Ferke! add meg magad, ujoncznak vagy irva. A birák minden csavargót
                     összefogatnak; sok legény van ránk vetve... No... indulj szilajon, mert ez a
                     somfakezű pandur a vendégoldalhoz talál kovácsolni. Tudom, megemlegeted, míg
                     nyersen maradsz.</p>
                  <p>A násznép azt hivé, hogy e megtámadás lakodalmi tréfa, azért Kutya Pista,
                     szerepéhez illőleg, feltalálván magát, versekben felelt:</p>
                  <p>Hogy menne egy nyomra kétszer katonának?</p>
                  <p> Papucsvitéze már oldalbordájának.</p>
                  <p> Magyar a kuruczot most úgy sem aprítja:</p>
                  <p> Jobb, ha lyányok s fiak számát szaporítja.</p>
                  <p>A nép, mintha kergetnék oda, karikába gyűlt. Ember, ember hátán ácsorogva,
                     tétlenül nézte az erőszakot; mert annyira rögzött már benne a szolgai gyávaság,
                     hogy saját orrára vaskarikát hagyna vetni egy majomtól, csak hivatalos formában
                     történjék.</p>
                  <p>- Félre láb alúl, - oda szólt Kutya Pistának a pandur; Ferkét majd más vőfél
                     fogja tánczoltatni, kit káplárnak hínak; s megragadta a rémült vőlegényt.</p>
                  <p>- Hogy volnék csavargó? menté magát Ferke. Négy évtől mesterségem szorgalommal
                     űzöm. Itt szabadultam fel, remekeltem, keresztlevél és bizonyság mellett voltam
                     kihirdetve. Erkölcsömet ismeri Debreczen. Hazámnak adót fizetek, a várost
                     szolgálom, másokat becsülök, az istent imádom. Lehet-e hatósági panasz ellenem,
                     hogy mint egy vérontó rablót elhurczoljanak?</p>
                  <p>- Hagyjuk azt a feleselést, szólt a piros orrú. Okoskodnak az országban mi
                     helyettünk mások. Te Henczidán születtél és a falut szökve hagytad ott. Most
                     szükség van rád; csak bele a bakancsba! Itt a szolgabiró parancs a hadnagy
                     zsebében.</p>
                  <p>- Éppen szolgabiró parancs miatt hagytam el szülőföldemet, mert huszonöt botot
                     rendelt rám, mivel nem tudtam előfogatban gyorsan hajtani a kiállott lovat s a
                     bálról elmaradt.</p>
                  <p>- Igen, igen, uradtól megszöktél, viszonzá a jegyző; azért adunk most szorosabb
                     gazdához, honnan nem oly könnyű lesz az eltágulás.</p>
                  <p>- Vétkeztek, uraim, ostora vagytok sorsunknak, kiálta kitörve a vőlegény,
                     miközben a pandurkezek fogták. Az igazság színe alatt elszeldelitek
                     kenyerünket; megöltök bennünket s könyűinkből áldomást isztok a törvényszinű
                     hóhérkodásra. Ti, a nép vénei, pártot üttök ellenünk, eláruljátok a vért,
                     melyhez tartoztok. És mi gyáván, mint az akolba vert birka, tódulunk egymásra,
                     tűrve, elfogadva az üldözőbotot s legfeljebb egymás hátával törekedve védni
                     magunkat. De nem reszkettek-e, hogy isten látogató keze megnehezül a nép
                     vénein? s a földi bosszú meg fogja érteni az égi büntetés mutató ujját? mint
                     ezt mester uram fia, a tógás reméli.</p>
                  <p>- Hurkot bokájára, Miska; szedte-vette parasztja, mit papol nekünk mint egy
                     fánfütyülő barát. Kösd a katedrába a vendégoldalhoz; monda nyakason az otromba
                     pandur s Fekete Ferkét a templom és egy hasznos élet küszöbéről, az egyetlen
                     öröm teljesülte előtt, vason elhurczolták.</p>
                  <p>A szelíd szőke hölgy ájultan leomlott. Az oszladó nép pedig más mulatság után
                     tekinte, mert csőddob, kötéltánczosmenet s vászonlobogóra festett borzasztó
                     históriák éneke hívta őt s ezen látványokat szintoly hidegen, minden szívbeli
                     különbség nélkül tudá élvezni.</p>
                  <p>A közelebbi események alatt Vámos kiért társaival. A zsidókert s
                     tizenháromváros közt fekszik a külvásár gödrös utczáival, miknek habarcsos
                     kátyuiba sárvíz idején emberek halnak. Hosszú sorokban nyúlnak egymáshoz
                     raggatva a kőházak, boltok, tárak, hivatalszobák, miket atyánkfiai, maig is,
                     mind egy lábig, sátraknak neveznek; s miket a főutczákon kívül, kofával bélelt
                     sikátorok és kutyaszorító szűk közök választanak el. Német-utcza felől, mint
                     folyamtorkolaton, folyvást ömlik ki a tarka fővilág; s Kardszag uram
                     kalapboltja előtt, az olajszinű nemes ifjúság fumigálja bajait s a medvebőrt
                     előre nyúzó zsidók törvényesült körmét. Benn az utczákon hemzsegő zaj, zene,
                     zörej, lárma, rakodás, alkú és kiáltozás. Ládák, hordók, zsákok vándorolnak
                     csigán, emberháton vagy görgetve. Együgyű vásárosok állongnak czifra boltok
                     előtt, kik verítékkel szerzett filléreiket négyes árú hitvány gyártmányokért
                     engedik ellopni. Szükség, czélöröm, bámészat, csalás, kérkedés, birdüh,
                     veszteség, sürgető nyomor és a vásári érdek több jelrajza deríti, nyomja,
                     nyújtja és torzítja az elfoglalt arczokat s e tettető bőség és változatosság
                     özönjén, mint kirívó foltok egy nagy képen, tűnik fel a csúszó koldusének s a
                     toborzók feszes csapatja. Itt rongyos pórnők kényszerítik az eladó vizet,
                     egyetlen czikk levén, mivel birnak; amott szállító parasztok tűrik egy otromba
                     sváb szitkát görbesztő munka közt; amott visszavetett árúcskája mellett
                     veszékel a megcsalt pórcsalád. Az idegen fajok, jóllét s elégültség színeiben
                     ragyognak, csak népünk jelenik meg mindenütt együgyű, nyomott és nyomorult
                     alak- és viszonyban; s ha hozzáveszszük, hogy nemeseink két áron veszik a
                     termesztményeikből gyártott czikkeket; ha hozzávesszük a külkereskedők
                     nyomasztó rendszerét, a csalást, árbuktatást, cseles ármányokat termékeink
                     átvételében: akaratlanul ama kereskedés jut eszünkbe, melyet Amerika
                     feltaláltakor, Európa a hindukkal űzött. És megátkozva a halottakat, kik ezt
                     okozni kezdték, megvetve az élőket, kik tudva vétkeznek, szánva a nagy népet,
                     mely tudatlan áldozat: akaratunk megerősödik hatni és küzdeni a nemzeti bűn
                     ellen.</p>
                  <p>Ily észrevételek közt vezeté keresztül Vámos, társait a vásári tömegen.</p>
                  <p>A Hatvani-utcza felőli végen bitang lovakat árvereltek az őrház körül, melynek
                     zubbonyos mumiái még csak egészségöket sem őrzik saját nejeiken kívül. A dobszó
                     körül, sürforrva lobogott egy lengyelzsidó kaftány. Nyul Iczik lótott-futott
                     előre-hátra s hózseási örömmel apropriálta a kanit, melyet Kopogó, adott szava
                     szerint, minden hiány nélkül elcsapott maga alúl. Odább Harangi Pál
                     ostornyelezte az árokpartra kapaszkodó rozsdást, mert egy kissé sokalta a
                     talyigába ültetett három zsák repczét s nem akart menni. A hatvani kapun fitos
                     orrú, madár szemű, feltenyerelt hajú suhancz hivatalos buzgalommal törekedett
                     kifelé, paszományos kalap, világoskék frakk s villogó vörös nadrágban, mely a
                     tolongás közein keresztül virított. Ki ez ismerős arcz, a dacz és szemtelenség
                     makacs bélyegével? Nem más, mint Pisze Pista, ki borbélyműhelyi minőségéből
                     átalakulva, tigrisi formaruhában végzi ura parancsát. Útba ejté Harangi Pál
                     lovát s a «naturam furca expellas, tamen usque redibit» törvénye szerint,
                     feledve a rajta viruló új méltóságot, vevé hirtelen az ő fanyelű bicskáját s a
                     nélkül, hogy halandó szem látná, beleszelt az egyik repczés zsákba, melynek
                     tölteléke menten a sárba folyt. Pál bátyát más figyelmezteté, hogy a repcze
                     inkább hátra utazik, mint előre; ő pedig káromkodásban véve elégtétet, hogy a
                     bajon minélelőbb segítsen, beült inni egy pálinkás bódéba; mely jelentéstelen
                     eseményből csak annyi a tanulság, hogy az emberi jellem kicsiben-nagyban hű
                     marad magához.</p>
                  <p>E vidéken is élénkül zsibong a tömött mozaik. Egy hasadt trombitára, mint hegyi
                     zuhatag, törve, rontva tódul és rohan a sokaság, bizonyos fedéltelen
                     deszkaakolba, melynek kapuján diót eszik egy vedlett majom, belől pedig
                     strucztollas emberfő mártogatja magát kifelé a légbe: kötéltánczosnénak az ő
                     feje. Túl ez alkotmányon, a temetőből, vaskúp látszik ki, Csokonai emléke, mely
                     lemezből szegezteték össze s ha püfölik, igen kong. Ez is jobb, mint semmi.
                     Nehány magányos kegyelete az, mert a nemzet eddig jobban látszik szeretni
                     költészeténél a kovászos káposztát.</p>
                  <p>A vásár főutczáján, sárral felvert, foszlott tövű bolt előtt Tógyer gazda
                     sepregeté a téglajárdát. Üvegajtaján fuvaros parasztok nézegettek be fogyó
                     türelemmel, kik a szállítási alkudíjt várták. Benn a sarok megett, egy hordó
                     rézpénzen, kopasz, éktelen, durva vonású öreg ült. Otromba csontos alak,
                     zárkozó, mogorva kifejezéssel, szemöld alá vont, földkereső, de mély és ravasz
                     szemekkel. Ugy látszék, egyike a csehek és morvák közül hozzánk származott ama
                     formátlan, buta testeknek, kik vak szolgaiságra gépekül alkalmazvák s egyhangú
                     szakmányon kívül mindenre képtelenek. Előtte, ablakhoz véggel fordult csapinós
                     asztalnál, nehány nyuladt képű egyén irdogált merülten tetemes könyvekbe; míg
                     körülök, aláírást váró levelek, csomók, kötegek, pecsétcsavar és egy súlymérő
                     egészíté ki a hivatalos butort. A szoba hátfalán goromba zöld damisz függönyze
                     kisded ablakot. E függöny a gépies csend alatt olykor halkan, nesz nélkül
                     mozogni látszék... Egyszer ragyogó fekete mankó bútt ki redői közül s félre
                     tolintá félszárnyát. Fehér pehelyágyból, kurta vörös hajú fő pillant orozva ki
                     s rántja vissza magát, ha dolgoznak-e az üzlet segédei? A fő ismerősnek
                     látszik, mintha valaki már beszélt volna róla; alkalmasint Tógyer gazda,
                     Hortobágyon, a bőrteregető parasztok előtt. Szemöldje tömött, szeme sárga mint
                     a rókáé, arcza szeplős, szája nagy s végei felvonódnak mosolya közben, mi őt
                     ördögivé teszi. A bolt felett és üvegajtaján, nagy és kis betűkkel írva áll:
                     «Lőbl Simon irodája.»</p>
                  <p>Tógyer pálinkázni futott a szomszéd utczába s távolléte alatt Pisze Pista
                     érkezik a bolthoz.</p>
                  <p>- Felkölt-e már az úr? kérdé az ajtó megetti kopasztól, miközben üdvözlet
                     helyett, mélyebben fejébe nyomta paszományos kürtőjét, melybe csak ma
                     iktattaték be hajdonfőre termett koponyája.</p>
                  <p>A kopasz, a helyt, hogy felelne, nyekegett és inte.</p>
                  <p>- Néma az a morva; ... mit akarsz? kérdé Pistától az egyik zsidó diák, ki a
                     pulpituson körmölt.</p>
                  <p>- Mondják meg az urnak, hogy Szalárdy Lajos nagysága egy órakor itt lesz; s
                     akkorra tisztítsa ki a boltját, mert nem szereti a Nyul Iczikféle embert útban
                     találni; mondá a távozó Pisze kevély, megrendelő hangon, nem értve azon titkos
                     uraságot, melyet egy ily félig-meddig seprett bureau, a nagyságos czímek felett
                     a mai nap gyakorol.</p>
                  <p>A bolt hátán régiebb időben nehéz vasajtón vala kijárás; de ez, mióta Lőbl az
                     épület belrészét önszobájává alakítá, feleslegessé lőn; zárral, vasrudakkal
                     nyugalmaztatván, kivülről fekete bagariával bevonatott. A bolt hátához kivül
                     deszka hordbódé volt ragasztva, melyben egy becsületes gottscheber szokta
                     vásáronként kirakni árúit, sajtot, szalámit s melegövi friss gyümölcsöket.
                     Szegény feje már rég alkalmasb térre költözött volna, de Lőbl Simonnal sohsem
                     volt képes a helypénzi számolásokban tisztára jönni s vásárról-vásárra zálogot
                     kelle hagynia adósság fejében.</p>
                  <p>Ez órában gyors rakodás történik a gottscheber árúi között. A hátsó padok
                     üríttetnek, hogy a leplezett vasajtó szabadon, megközelíthetőleg álljon. Ezt az
                     árú-tulajdonos egyedül s lábujjhegyen végzi, hogy Lőbl szobájába szokatlan
                     zörej ne halljék át. Aztán leereszti a bódé tábláit, elzár minden közlekedést s
                     vásárját mára megszünteti.</p>
                  <p>Működése közben odaért Vámos azon két egyénnel, kiknek kiséretében a belpiaczon
                     láttuk. Az ifjú, egy narancsszín csikú, világoskék nyakravalót nézeget élvező
                     gonddal, mit utjokban hirtelen megvett; a kis poczkos pedig megtöltvén
                     cseresznyeszín tajtját, csillagos bicsakkal kicsihol s arczát hivatalos
                     kifejezéshez idomítgatja.</p>
                  <p>- Készen van-e ön? kérdé Vámos suttogva a bódétulajdonost.</p>
                  <p>- Készen uram, felelt az árus, hasonlóan sugva. Ime a kulcsok; ma estig tessék
                     rendelkezni sátrammal.</p>
                  <p>- Köszönöm a törvény nevében: íme fogadja a kármentési díjt; felelt Vámos,
                     miközben a kulcsot átvevé... Tehát a vasajtó e tájon van?</p>
                  <p>- Igen uram, mondá a gottscheber; ott, a fekete bagazia alatt.</p>
                  <p>- Nem lehet-e Lőbl szobájába belátni? folytatá Vámos.</p>
                  <p>- Azt hiszem igen, felelt a sajtos. A széllyuk alkalmasint nyitva van, csak a
                     bagaziát kell rajta átmetszeni.</p>
                  <p>- Jól van; tehát távozzék s néma legyen.</p>
                  <p>- A törvénynek engedelmeskedem; viszonzá az ember s távozék, magányosan hagyva
                     betett bódéjában a három jövevényt.</p>
                  <p>Sötét lőn s a fekete bagazián folt kerekedék, melyen Lőbl felől áttört a
                     napvilág.</p>
                  <p>- Ott a széllyuk, mondá megörülve Vámos. Ha halkan a rakpadra lép, egy tollkés
                     segélyével szemtanú is lehet szolgabíró úr.</p>
                  <p>- Azt fogom tenni; felelé a pipázó köpczös emberke s hely után nézett, hová
                     annak idején, biztosan el felhelyezze lábait.</p>
                  <p>- Csak a beszédet vehetnők jól ki; aggódék a Singer uram hüvelyébe gombolt
                     nyalka egyén.</p>
                  <p>- Mitse törődjék esküdt úr, felelé Vámos. A szó tisztán áthallik; a gottscheber
                     régtől tapasztalja s magam is tettem már sikeres próbákat.</p>
                  <p>- Még ily titkosan, statarialis esetben sem fungáltam; megjegyzé a szolgabíró,
                     miközben magyarkáját levetvén, szellős kényelembe helyezé magát s egy
                     szarvasbőr vánkosra leült.</p>
                  <p>- Ügyünk fontosabb is, mint minőket statárium tárgyal, mondá Vámos. A bűn sötét
                     és mély; világ kevés van, csak tapogatni kell. Lőbl cseles, agyafurt, mindenre
                     kész. Vele másként nem boldogulunk, mint titkos les által. És ez, hol más
                     nincs, igen jó mód lehet. Velencze politikája ebben tartá fenn garantiáját. Mi,
                     tíz helyett, hármak tanácsa, tartunk nyomozást.</p>
                  <p>- Mi is lehet voltakép a hazai rejtelem, mit e tilalmas titok fed? kérdé
                     asszonyos vágygyal az esküdt, ki az árúpadon papirt készitvén, tollat
                     faragott.</p>
                  <p>- Azt mondanom nem szabad; menté magát Vámos szerényen. Miért a vadnak lármát
                     ütni, melyről annyit tudunk, hogy a vadonban lappang s nyomozni akarjuk. Elég,
                     hogy az érdek nagy; sikerünktől fontos eredmény függ. Ha a rejlő igazságot
                     kivivtuk, megyénk is nyerni fog. Megszabaduland a családpárt ágbogas nyügétől,
                     megszilárdul az irány s koreszmék törvényes megérlelésében; határozott színt
                     öltend helyhatósági terén s önszerkezetében, melynek változó árnyéklati közt
                     nem kell remegni az ujítószék vak eseteitől.</p>
                  <p>Esküdt úr, hivatalbeli főnökével együtt, megnyugvék. A titok közelebbi érdekű
                     része különben is fölfedezteték. A biztos tisztujítás oly jószagu nyul, mely
                     után vakon is buzgalommal lehet futamodni.</p>
                  <p>- Amice! ne tolakodjék avatkozással; oktatá sütött hajú társát a szolgabiró.
                     Ugy is, ha e néma rendszer, azaz hallgató vallatás succedál s leshelyünkben
                     hasznavehető szavakra kaphatunk: megtudandjuk, miben fekszik a nyul. Most miért
                     törődnénk? Kezeinkben a compulsorium, mit Vámos táblabiró úr estaffetán
                     hozatott; s ez nekünk elég. Audita referre: ez kivántatik tőlünk s azt
                     megteszszük. Ha a széllyukon a beszélők arczait láthatjuk, az még jobb, annál
                     duplábban érdemeljük a honorariumot. Annálfogva rajtunk nem mulik, csak legyen
                     mit látni és irni.</p>
                  <p>- Kétségkivül fontos egyének keresik fel ma délelőtt Lőblt, sugá Vámos, kiknek
                     egy-két szava zárnyitó kulcs lehet a nyomozott titokhoz... De hallga!... mintha
                     nesz és szó támadna Lőbl Simonnál. Esküdt ur, tessék tollat venni; figyeljünk,
                     kérem.</p>
                  <p>A törvényes bizonyság hurkás hajú része, miután a sötét sátorban tolvajlámpát
                     gyujta, egy fügés hordóra teríté selyem zsebkendőjét, hogy feszes nadrága dohot
                     ne kapjon s annak módja szerint leülepedvén, kezeivel iráshoz fogott.
                     Szolgabíró úr pedig felkapaszkodék, hogy a széllyuk megtört világán, a bagaziát
                     éles borotvával kimetélve, a törvényes bizonyság tanúszemének, rangjához illő
                     kuck in’s lockot csempészszen.</p>
                  <p>Azalatt Lőbl fölöltözék s ragyogó fehér nyakkendőjéhez angol manchester
                     codringtont ölte, mely a rizsporos áll s pogácsa nagyságú brilliánt gyűrűvel,
                     kiegészíté nagyjából az iparűző aristocratia stereotyp jelmezét.</p>
                  <p>Miután a tükörből, a héber udvarok tónusa szerint, egyet nyujtózott: szemlére
                     vette a gschäeftsláda tartalmát, bankjegy és váltócsomagokat, ha vajjon a
                     csavarral leszegzett öntött vasedényből nem vitt-e el valamit az ördög, az ő
                     olajmécscsel virrasztott nyulálmai alatt? Látván pedig, hogy minden azon módon
                     van, sőt a tegnapról eltett, maradékkiflit sem falatozták fel a gonoszok:
                     elkölté azzal reggeli csokoládját, egy zálogban veszett ezüst medenczéből s
                     rágyujtva a kamatlábon felül kapott havannából, annak hamvasztása közben
                     befészkelte magát bőrös nyugszékébe s maga mellé nyujtóztatván fénymázos
                     mankóját, aláirogatá a tollát váró hivatalos válaszokat.</p>
                  <p>Kilenczet üt. Kezdődnek a hivatalos órák. Kopogtatás a zöld damiszos ajtón s
                     belép egy becsületes arczú, vidám magyar ember, szalma kalappal, könnyű nyári
                     ruhában, barátságos szemmel, fesztelen természetes viseletű. Ugyancsak azon
                     ember, kiről Tógyer, Hortobágyon, a szállító parasztoknak mesélé: miként veszté
                     el birkáit Lőbl és Márk szövetsége. Egyike azon kényelmes, de hajtható falusi
                     gazdáknak, kik maguktól mitsem tesznek a közérdekért, de velök mindent lehet
                     tétetni; kik a népdal szerint, ha vélek bánni tudnak, ingöket is odaadják. E
                     mellett, azon, nálunk ritka tulajdonnal bir, hogy kevesbet költ, mint bevesz;
                     kevés igényű, tehetős módú, független ember. Ez okból örömest hozza nevét
                     érintésbe oly eseményekkel, melyek lármát ütnek s kellemes utóizt, utóhangot
                     hagynak. Örömest szegődik pártfogó segélylyel tárgyak, eszmék vagy személyek
                     sorsához, melyeknek jövője van s velök nevét fenmarasztalhatni véli. Miből
                     önkényt következik, hogy ösztönének, nemes emberbaráti irányt és törekvést adni
                     igen könnyű; a minthogy jelenleg is, főleg azért van itt, miszerint Pestre
                     indítsa felfogott árváit, kiknek irói s énekesnői érdemével akar egykor
                     halhatlanulni.</p>
                  <p>- Áh... Gyapjasy táblabiró úr, szólítá meg Lőbl üdvözlet gyanánt, a nélkül,
                     hogy chenille sipkáját megemelintené, vagy ülésében mozdulna... Talán a kétezer
                     pengőnyi foglalót visszafizetni jött, mit folyó évi gyapjára előlegeztem?</p>
                  <p>A nyájas jószívű ember megütközik. - Hogyan?... mit képzel Lőbl úr?
                     beszállított gyapjum áráért jöttem; felelt hüledezve, mintegy kémelvén, ha
                     komolyan intézte-e koppasztási kérdését a zsidó?</p>
                  <p>- Tudom, csak tréfál velem spectabilis; válaszolt Lőbl. Miként is kivánná, hogy
                     nedves döggyapját azon méregdrága áron átvegyem?</p>
                  <p>- A döggyapjut nem is akarom azon árban számítni, de a többit követelni fogom.
                     Hiszen, uram, irott szerződésünk van.</p>
                  <p>- Ha ha ha, irott szerződés?! igen de tiszta, mosott, száraz gyapjura; a
                     táblabiró uré pedig szennyes, moszatos s több mint tíz perczentet nyom benne a
                     viz.</p>
                  <p>- A szentháromságért, hogy állíthatja azt? Tíz nappal nyirettem a mosató
                     usztatás után, száraz, rekkenő időben s a gyapjas zsákokat még harmat sem
                     érte.</p>
                  <p>- Különben soha se vitatkozzunk róla spectabilis. A vásárbirákkal már nézettem
                     gyapját s kezemnél a törvényes oklevél, miszerint áruja szemét; a szerződés
                     feltétele betöltve nincs; s én átvenni nem köteleztetem.</p>
                  <p>- Uram ez szörnyűség; mivel a gyapju ára csökkent, erőszakkal engem akar
                     csalni. Ily szembeszökő ármányt apró hajhász, gyalog zsidó tesz, ki
                     marhavásárban jár, s enyvet és fűsüt kölcsönöz g’schäftbe. Azt hittem, nagyobb
                     házaknál óva leszek ily alacsonyságtól.</p>
                  <p>- He he he, én nem szégyenlek hitsorsosaimhoz hasonlítani, mint a nemes urak a
                     paraszthoz; felelé Lőbl félig hunyorítva, mialatt összevont szemöldje némileg
                     elárulá éles gyülöletét a születési aristocratia ellen. Jobb lesz nem perelni,
                     ha tetszik, kifizetem gyapját hetven forintjával.</p>
                  <p>- Hiszen hetvennyolcz pengő s egy aranyra van az alku kötve.</p>
                  <p>- No hát tessék visszafizetni a két ezer pengőt. Váltója ugyis tegnap lejárt s
                     ma tizenkét óra előtt beperelhetem. Ezerötszáz dögbőrért beszámítunk
                     tizenkétezer garast váltóban, a többit két óra alatt kivánom; mondá Lőbl
                     szinlelt hidegséggel, egy titkos pillanatot vetve Gyapjasyra, ha nem sejti-e a
                     birkamérgezést, mit ő Márkkal, az ifju baromorvos rovására tervezett?</p>
                  <p>- Lássa ön, minő becstelen rablás csak az maga. Én egy nemes jellemü védtelent
                     váltok meg az öngyilkosságtól s az érte vett kölcsön hatvan kamatán túl, tíz
                     évi zsarlást iratnak alá, a dögbőrök harmadrész árára. Becsületes agyban
                     eszméje se ötlenék ily czudar haszonkergetésnek.</p>
                  <p>- Feledé táblabiró úr, hogy kávéházi üzérrel szerződött az Angolkirálynőben, s
                     én csak a kötlevélt vettem meg?</p>
                  <p>- De ön saját hajhásza volt, ki üstökön ragadva a sürgető alkalmat, kényszeríte
                     elfogadni fosztó alkuját; egyike azon fitató rókáknak, kik a nálok erősb
                     zsákmányt, lesben ülő farkasnak hajtják fel.</p>
                  <p>- Tessék vélekedni akarata szerint... Egyébiránt nem épen lovagias, felhányni
                     elvállalt kötelezettséget, mit az ember önkényt aláirt.</p>
                  <p>- Nem azt teszi-e ön a gyapjúszerződéssel?</p>
                  <p>- Ah, már az más eset. Itten csalódnám a rossz gyapjúban. De ott felvevé
                     spectabilis a jó pénzt.</p>
                  <p>- Szegény nemzetem, mily törvényes formákban hagyod tenyészni a kétségbeejtésig
                     pusztító rablást!</p>
                  <p>- Tehát számíthatok váltómra? vagy tüstént bepanaszolhatom táblabiró urat?
                     kérdé egykedvün az aranyszomj hideg ördöge.</p>
                  <p>- Azt nem engedhetem, közbevág szorongó aggálylyal Gyapjasy. Nekem több
                     fizetendőm van, mit gyapjum alkujából kell vala fedeznem. Ha beperel, nyakamra
                     rohannak. Váltóimra biztosítás kéretik, s ötszörös értékem mellett kiütend a
                     csőd... Szálljon átok a könnyelmű törvényhozásra!... Csak holnapig, ... ma
                     estig várjon ön, mig gyapjumnak árost kerítek.</p>
                  <p>- Sajnálom, nem lehet. Lelkemre! ma minden garas nélkülözhetlen. A forgalom
                     kicsiny; fizetni valóm sok. Aztán gyapjával hiába indul meg. Már a vásárban
                     rossz híre van; minden vevő tudja, hogy birákkal vizsgáltattam meg. A mostani
                     árbukás idején óvakodni fognak. Más annyit sem igér; majd csak kinevetik; sőt
                     ha békétlenkedik, az lesz belőle, hogy gyapjának jövő évben sem fog vevőt
                     kapni.</p>
                  <p>- Szörnyű, szörnyű, e vesztegető rendszer! e meddő eszköztelenség, ez országos
                     egyetértő cselszövény, melylyel a termesztő körülhálózva van, melyben
                     teng-pangni, sülyedni, elveszni kényszerül... Uram, nem magamért, az emberi
                     könyör nevében hivom fel önt, fizesse ki folyó áron tiszta gyapjumat, melynél
                     szebbet, jobbat egy termesztő sem szállított az idén. Visszaléptek a
                     szerződéstől. Elengedem aranyaimat. Hetvennyolczért vegye át, hogy módom legyen
                     a velem hozott árva ikreket Pestre küldeni, kiket rég nevelek, s kikben az irói
                     és művésznői lángészt kiképezni hazánk javára törekszem... Látja ön, ha
                     gyapjumat hetvenért adom, megfosztja istent a czéltól, melyre ez árvákat hivta,
                     megfosztja sorsuktól őket s hazánkat tőlök.</p>
                  <p>- Mi az efféle jótéti érzékenykedést illeti, az nem az én dolgom, felelé Lőbl
                     gúnyosan; s amaz ismert rókamosoly szeme felé rántá szája végeit. Ha hetven
                     forint a gyapjú ára, csak hetven forintig kell a philantropiába ereszkedni...
                     Egyébiránt addig is minek?! Egy szó mint száz. Többet nem adok. Másoktól kapnék
                     hatvannyolczért jobbat; látja spectabilis két forintig én is philantrop
                     vagyok.</p>
                  <p>- Fossz meg hát becsületes szorgalmam csekély jutalmától sovár ragadozó, mondá
                     Gyapjasy úr szoruló ököllel; Lőbl pedig modoros közönynyel fizeté le a
                     hetvenével számolt árösszeget! noha öt percz előtt lelkére állítá, hogy minden
                     garasa nélkülözhetlen.</p>
                  <p>- Ismerem már, úgymond, a magyar urakat. Egy kissé epések, de szivök mint a vaj
                     mindenfelé hajlik. Szidnak ugyan, szidnak; de a pénzt mégis zsebre
                     körmölik.</p>
                  <p>Gyapjasy úr vére felforrt e tomboló gúnyra, mit a kényszerítő szükség hálói
                     közt, újszagú nyerseséggel gyakorol rajtunk az uzsorás párt; de egy nemes
                     szándék rejlett szivében, melynek talán kivívható sikerét veszélyezni nem
                     akará, hallgatva tűré a pénzurasági ujdonsült gőgöt.</p>
                  <p>- Uram, mi végeztünk. Óvjon isten, én óvom magamat, hogy önnel többé viszonyba
                     ne lépjek. De van egy idegen ügy, mi engem mint magyart, mint polgárt érdekel.
                     Engedje ön, kérem, szivét megközelíteni s legyen kész végrehajtani, áldozata
                     nélkül, egy jótétet.</p>
                  <p>Lőbl kérdő gúnynyal fordult Gyapjasihoz.</p>
                  <p>- Szögfalva, mint birói árverelt zálog, az ön birtokában van.</p>
                  <p>- Váltsa ki gróf Csődy, még ma odaadom; válaszolá kurtán a zsidó.</p>
                  <p>- Őt fölemészté kamat és uzsora. Azt nem teheti; nem is érte szólok.</p>
                  <p>- Hát kiért?</p>
                  <p>- Ön zsidó bérlőt tart álnév alatt az uradalomban.</p>
                  <p>- Dobszó mellett birja; legtöbbet igért.</p>
                  <p>- Nem úgy van uram. Igéretét nem fizetheti, ha csak aranykalászt nem arat
                     földjén. Az csupán vakító szám, hogy eljátsza a keresztény kezeket. Titkos alku
                     szerint önnek kevesebbet ád, hogy zsarkörmei többet csikarjanak. Ez így nem
                     maradhat az ön veszélye nélkül.</p>
                  <p>- Nem értem; szóla közbe Lőbl.</p>
                  <p>- A birák panaszt tőnek nálam.</p>
                  <p>- Miért nem kergeté el? én azt tevém s a szolgabiró is.</p>
                  <p>- De ha a felhőt sokszor elveri a szél, végre összetódul s pusztító vihar
                     lesz... Az ön bérlője, közöttük, velök, általuk mindent erőltet. Szerződik,
                     cserél, kötelez, kereskedik és mindenütt csal. A nép sír, sülyed és dühöng. A
                     falu megrakva zsidóval, kik mindent elragadoznak.</p>
                  <p>- Azt minden zsidó bérlő teszi.</p>
                  <p>- És ha a szegény, nyomorát feledni csapszékbe megy, kevert, mérgezett pálinkát
                     ad innia, melynek kábító, vegytani maszlaga erkölcsét rontja, csontjait
                     erőtleníti.</p>
                  <p>- Azt minden zsidó korcsmáros teszi; ismétlé Lőbl egyszerűn, mint igen
                     természetes dolgot.</p>
                  <p>- Igen, de az erkölcstelenség és szegényedés fenyegető fokon áll. A nép
                     verekedik, s gyujtogatja a zsidókat. Udvara pusztult, kunyhója üres; kenyere
                     nincs, az éretlen borsót nyersen faldossa tövéről, s adót nem fizethet. Egész
                     héten át adósságba dolgozik a zsidónak; vasárnapját megrontja, hogy magáért
                     valamit tehessen, s a kapanyélről kidől éhsége miatt. A pap és templom csekély
                     jövedelmét kénytelen elhúzni; iskolába nem küldheti gyermekét; tovább költözik,
                     s megátkozza elhagyott telkeit, miket ismét zsidók szállnak meg, átkölcsönzött
                     jobbágy nevek alatt.</p>
                  <p>- Hisz a zsidónak is csak élnie kell; veté oda Lőbl, titkon a nyomor és veszély
                     hű rajzaiban gyönyörgve, hogy az Gyapjasynak fáj.</p>
                  <p>- De nem lopott földön, csalárd kenyérrel, dologtalanul.</p>
                  <p>- Látom, a nemesség sem tőn máskép a paraszttal.</p>
                  <p>- De sorsát most javítani akarja.</p>
                  <p>- No hát mig javítná: hadd fejje a zsidó, úgy is elég régen fejik az urak.</p>
                  <p>- Nem reszket ön, hogy forradalom tör ki, s az epeláz, évi események meg fognak
                     újulni, csakhogy a zsidó aristocratia ellen? Mint már kitört többek közt
                     Kanizsán a gabonát egyedárzó uzsorások ellen?</p>
                  <p>- A forrongókat fel birja a törvény aggatni.</p>
                  <p>Gyapjasy megrendült e buta, vad, hideg kényúri jellem irányában. Borzadva
                     ismert benne a pénzuraság szokott vonásaira; de akarva még a szerencsétlen falu
                     szabadítását próbálni, haragját, szelid szavaiban megtöré.</p>
                  <p>- Nem úgy, nem úgy. Ön nyelve elhirtelenkedi magát. Ki oly földhöz ragadt
                     szegény volt, mint Lőbl, ki úgy ismert nyomort, nélkülözést, s ki most
                     bőségben, túlözönlő feleslegben él: nem lehet oly fagyos, könyörtelen szivű az
                     inség iránt; nem lehet oly éhes fosztogató, oly paraszt feszítő Kajafás. Látja
                     ön, nem kérek pénzt, engedményt, nagylelkű áldozást. Bevétele ugyanaz marad, s
                     a nép mégis mentve lesz. Szögfalva önnek harmincz ezerben van, mert annyi az
                     eredeti kölcsön. Időnyújtó váltók, uzsora, perköltség nevelék hatvanötezerre.
                     Ebben dobolták el. Igaztalan összeg, de törvényes; azért birja ön, ha lelke
                     elbirja. Bérlője nem fizet száztól hatnál többet, azt gróf Csődy is megadja,
                     kit a nép szeret s visszakiván.</p>
                  <p>- Tán hogy új pert vegyek nyakamba, melynek többé biztosító tömegje nem
                     leend?</p>
                  <p>- Ő pontos lesz uram, én kezeskedem. Első évi bérét kész vagyok e perczben
                     letenni, s gondom leend azt mindig előlegezni.</p>
                  <p>- Ne fáraszsza philantropiáját táblabiró úr, mondá Lőbl gőgösködő gúnynyal.
                     Nyúl Iczikben több biztosságot látok, csak hadd maradjon kezén Szögfalva. Lám ő
                     pusztán lakik a hangyási csárdán, s mégsem fél a paraszttámadástól, mint a
                     spectabilis.</p>
                  <p>- Mert kóbor betyárok orgazdája lévén, pártjában bízik.</p>
                  <p>- Tessék vélekedni tetszése szerint... Szögfalvát nem adom. Felekezetemet
                     pártolom, mert azt kivált keresztény ellenében, hitem parancsolja.</p>
                  <p>- No hát légy bitang, bujdosó, csalárd nemzeteddel; mondá keserülten Gyapjasy,
                     miközben kalapját véve, Lőblt elhagyá. Ne legyen soha hazád és királyod. Légy
                     gépe, szolgája mások czéljainak; s ha gazdaggá hiztál és fényleni akarsz: légy
                     nevetség, s gúnyos példabeszéd; mig miként őseid, idegenek földében rohadsz
                     meg.</p>
                  <p>Lőbl, egykedvű közönynyel vette átkait, mintha társalogtak volna. A szó
                     elrepül, de a nyereség, mit gyapján csalt, meg fog maradni.</p>
                  <p>Gyapjasy nem tudta, hogy Lőblt Nyúl Iczikhez hajhászi viszony, üzleti érdek
                     kapcsolja, hogy vele titkos szövetségben van, s neve és személye alatt sok
                     ügyet vezérel, melyben résztvenni saját képében szégyenl; de megfontolhatná,
                     miként átkánál hathatósabb gyógyszer leende hason bajok ellen a törvényhozó
                     test többsége, mely többség, megyei izgatások után alakul, mely megyéknek ő is
                     jogbiró tagja: de Gyapjasy úr azon tiszta szándékú és nagy számú magyarok közé
                     tartozék, kiket csak alkalom tesz búzgókká, s ha felrázó vezér nem tartja
                     galléruknál fogva, aludni hagynak eszmét, akaratot.</p>
                  <p>Mig odabenn e sajátszerű alkudozás történt, két feltünő egyén közelíté meg a
                     tolongó vásári nép között Lőbl Simon boltját. Egyik száraz, nyurga csontalak,
                     hegyes szakáll, macskaszem, nyitva viselt szájjal, mely tekintetének bizonyos
                     vigyorgó vadságot kölcsönze. Öltözete: kérges bakkancs, térdig pamutharisnya,
                     övig manchester nadrág, nyakig ujjas palást, fején jezsuita kalap, csurgóra
                     hajtott karammal. Úgy látszék, egyike azon spanyol eredetű izraelitáknak, kik
                     még a mórüldözési korszakban ide származtak, s a Bánátban és Mehadia körül maig
                     is ős alakjaikban láthatók. Társa bozontos, szőrbeborult képű, közönséges egyén
                     durva ruhában. Azt lehet vélni, alárendelt ügynöke a vigyorgó csontalaknak,
                     mert elejtett csibukját feladá, s hóna alatt kopott bőriszákban málhát
                     vitt.</p>
                  <p>A Lőbl-iroda átellenében egy sátorszegleten leültek, alkudozni kezdvén galand,
                     ónpityke, fanyelü bicska, s több haszontalanság felett egy gyékényen áruló
                     zsidóval; de az színlő eset volt, hogy fel ne tűnjenek; mert a hegyes szakállú
                     nyurga spanyol, át-áthunyorita az iroda üveg-ajtajára. A néma kopasz, ki a
                     rézpénzen oly mogorván ült, észrevette a megérkezőket. Otromba arczán némi derű
                     nyilt, mely elárulá, hogy e találkozás megrendelt légyott; s visszainte
                     titkosan a jövevényeknek, hogy várják, míg mehet.</p>
                  <p>Gyapjasy úr távoztával a morva parancsot kapott. Postára viendő leveleket vőn
                     át s egy csomag árjegyzéket, miket apró kereskedőkhöz kelle széthordania. Alig
                     indult kötelessége után s hagyá el az utczát, melyre Lőbl irodája nyilik,
                     tüstént csatlakozék a spanyol zsidókkal s némi szó és illetőleg néma jel után
                     egy raktári zugon át, kicsavarodtak a vásárból, hogy a végutcza megett
                     tanutlanul intézzék titkos ügyöket.</p>
                  <p>Az iroda megetti bódéban, mit Vámos jelenleg velenczei kémleldévé tőn, Lőbl és
                     Gyapjasy párvitája alatt, hajmeredve kezdé esküdt úr ismerni a héber jellemet,
                     s szent fogadást tőn, hogy többé Singer uram ollójával magának nem szabat.</p>
                  <p>A tornyok tíz órát vertek; s a tizenháromváros szélső házsorából egy férfi
                     közeledék a körárok pallóján át a fabódéhoz, mely alig ötven lépésre fekvék a
                     kapuhoz, honnan az érkező vendég kilépett. Arcza fejérsápadt, mélyen beesve,
                     szeme nagy, bűbájos, tele ragyogva igéző rejtelmes tűzzel. Ajka vékony és
                     vérszin, csodás ellentétül a márvány ábrázaton. Jó ismerősünk már, csak a
                     társadalmi öltöny s rendbeszedett forma tevé egy pillanatra idegenné előttünk.
                     Ő az árvahalász, kit nagybátyja Vámos ide rendelt s most a bódéajtón magokhoz
                     bocsáta.</p>
                  <p>- Felföldi rokonom, megyénkben ismeretlen, mutatá be röviden a törvényes
                     bizonyság előtt. Szükség van rá kitűzött czélomhoz.</p>
                  <p>Esküdt úr, kiszabadítá fülét kráglijából, hogy jól halljon; ha tán ez
                     alkalommal megcsiphetne egymit a sikos titokból, de Vámos a távolabbi szegletbe
                     voná Szalárdy Ödönt, s hallhatlanul értekezett vele, mig esküdt úr emlékéből
                     foltozgatá a Lőbl és Gyapjasy körömmel nem ért társalgást.</p>
                  <p>- Nem látott senki? kérdé alig lehelt suttogással Vámos.</p>
                  <p>- Nem, hiszen szállásom ötven lépésre van, s hatvanezer ember közt, egyre kell
                     vigyáznom: Lajosra.</p>
                  <p>- Csak addig féltélek, mig atyjával s Lőbl Simonnal ez önárulási próbát
                     megtettük. Ha ő, mint hiszem, szavaiban tanuságát adja, vagy sejteti, hogy Márk
                     általi kinzatásod tudtával történt, meglesz az első nyom, melyről a törvény
                     tovább léphet. És akkor nyiltan felléptetlek; nem leend veszélyes a főispánék
                     részéről sem csel, sem erőszak, én védeni foglak.</p>
                  <p>- Édes anyám mindjárt Lőblhez jő.</p>
                  <p>- Özvegyi tartását felvenni. A főispán gőgje megsérült, mivel birói zárt akarék
                     kérni; a fizetetlen évek illetékéről váltót adott, s Lőblhez utalványozá. Hugom
                     okos nő, én eszelém őt, iparkodjék Lőblt oly nyilatkozatokba sodrani, miket
                     használhatunk, s miknek erejével tanuvallomásra lesz kényszeríthető; s remélem,
                     e csel sikerülni fog.</p>
                  <p>- S nekem miért kelle itt megjelennem?</p>
                  <p>- Mert a főispán most tizenegy órakor Lőblhez jövend, rég halasztott számolatok
                     végett. Ő maga sem véli, mily rosszul áll, mily közel az értéki
                     végkimerüléshez. Lőbl követelései alkalmasint ingerültté teendik, minek mi és
                     ügyünk fontos eredményeit nyerhetjük. És te itt, ajtón át hallva beszélni őt,
                     mint hallád egykor Márk szobájában, s az ajtónyilaton titkosan lesve őt, mint
                     lesett ő téged esztergád mellett: alkalmat veendesz képzeted felmelegítni,
                     lelked, emléked erejét összeszedni, megfeszíteni, hogy az alakra, mit tizenegy
                     év előtt egy párszor láttál, de mely kebledbe égeté magát, s melyet, mint
                     mondád, milliók között ki tudsz jelelni, ráismerj; s a sejtett, de még
                     adatokkal nem bizonyítható bűnszövény vezérfonalát kezembe add... Féltő kincs
                     ügyünkben minden legkisebb nyom, mihez a sors vezet, mert pesti gyorspostámmal
                     kedvezőtlen hireket kaptam... Az irgalom-intézet, melyből Márk számüzetésbe,
                     vagy talán halálra akart hurczolni, nincs többé. Alig van, ki emlékeznék rá.
                     Tizenegy év előtt megszünt abban a kinzó kisdedóvás és orgazdai üzlet. Az
                     épület eladóvá lőn, s dobra üttetett. Most egy csontégető birja, ki az udvar
                     régibb titkairól mit sem tud. Talán szökésed miatt pusztítá el Márk, hogy ha
                     netán fellépsz s az ellened vétkező merény fenyítő tárgyalás alá jövend, ne
                     lehessen vádló bűnjelül a nyomozó igazság előtt. Márk orvos rokona Jefte, ki
                     téged vörösdajka czím alatt kinzott, még az irgalom-intézet árverelése előtt
                     eltemetteték. Márk azt állítá, őrült, mert végóráiban terhes vádakkal
                     szidalmazá őt; s azt erősíté, hogy nem természetes halállal múlik ki. A kopasz
                     morvát, ki orfészkét kezelte, szélnek ereszté. Jelenleg Lőblt szolgálja, s mint
                     tudósítóm írja, alkalmasint itt van vele a vásáron. De a kopasz sem szólni, sem
                     írni nem tud... Különben sem olyan jellem, kit igazvalló tanukká tehetnénk. Ha
                     biztosabb cselpróbák előtt megközelíteném, csak lármát ütne; s akkor ügyünk
                     végkép veszve van... A szolgáló lenne leghűbb és haszonvehető bizonyság, ki a
                     vörös dajkánál a néma kegyencze volt. De ennek holléte ismeretlen titok. A
                     kopasz tudná azt, de vallomását okszerűn remélni nem lehet. Talán ernyedetlen
                     szorgalmunk feltalálandja őt. De most cselünknél több kútfő nem ajánlkozik.
                     Arról szó sincs, hogy Márk s kancsi nővére, kivel jelenleg a Király-utczán
                     lakik, valamit vallani fognak. Oly rögzött ördögöket önmagok ellen eszközül
                     használni nem lehet. Irányokban vádper- s kész adatokkal kell fellépnünk. Pedig
                     a lehető nyomozat nyakrafőre sietős, mert Szalárdy Lajos, Hortobágyon
                     találkozék veled, s anyád hasonlata fagylaló gyanúba hozta őt. Tegnap keresett
                     a pusztán, igérete szerint. Ha nyomodba jövend, mi nem sokáig akadályozható,
                     meg fog győződni, hogy te a feltámadott vagy, kitől ő reszket. És akkor veszve
                     minden remény a bűnt felfedni. Ezt megelőzni törekszünk e hallgatózó les
                     kisérletével.</p>
                  <p>- Mi okon igényelsz Lőbl és a főispán közti számolatnál áruló szavakat? kérdé
                     Vámostól az árvahalász.</p>
                  <p>- Mert Lőbl és Márk, folytonos szövetségben állanak, a főispán banquierje pedig
                     húsz év óta Lőbl; s mint kinrajzod után beszélted, fejed árát is hozzá
                     utalványozá, hogy kifizesse gyilkosodnak.</p>
                  <p>Ez értesítő suttogás közben esküdt úr készen lőn az okirat kifoltozásával, s
                     miután haját és barkóját egy szennyes zsebkefe háttükréből rendre utasítá:
                     fontos tekintélylyel mártá tintába a nagy rendeltetésű tollat, melynek egy
                     szokatlan bűntitok nyitányát kell papirra tennie, hogy őt mindvégiglen
                     halhatlanítsa.</p>
                  <p>Azonban túl a vasajtón Lőblnél vendég jelenteték. Sugár, könnyű termetű úrhölgy
                     nyitott be hozzá. Szűk ujjú, fedett vállú, sötétkék tibetruhában, hófehér
                     csipke-nyakfodorral, szalmavirágú lengekék kalapban, komoly ízléssel. A hölgy
                     közel látszik negyedik évtizedéhez, de sajátos, megragadó arcz. Fehér halvány
                     bőr, úszó ragyogványú sötét gránát szemek, mély szemöld, kisded, vérszin száj,
                     mely a márvány arczon bájos ellentét. Vonásaiban kiállott bánatok kövesült
                     nyugalma, s női szellemfenség. Ki az árvahalászt egyszer jól megnézte,
                     lehetetlen, hogy e hölgyben anyjára ne ismerjen.</p>
                  <p>Lőbl, mint udvarias hébernagy, letevé szivarját, de összehúzott szemmel, azon
                     üvegen, találgatva visszataszítólag nézett rá, mint nézni szokott a fővilág
                     azokra, kiket nem akar megismerni.</p>
                  <p>- Nemde Czili ténsasszony?... néhai Szalárdy Elek özvegye?... alig birok rá
                     emlékezni; mondá alázó mosolylyal, miközben egy kemény szalmaszékre leülhetést
                     inte.</p>
                  <p>- A szegényt gőg és gazság feledni szokták; viszonzá Czeczilia hidegen, lenéző
                     szemekkel, miközben egy damaszk pamlagon mint illető helyén, ülést vőn.</p>
                  <p>- Teljes igaza van... A világ hálátlan... Tudom, sógorát, a kegyelmes urat érti
                     gőg és gazság alatt; mondá fogszorítva Lőbl, s szeplői között vörös pirulatban
                     tört át haragja, a rá irányzott czimekért.</p>
                  <p>- Én szembe beszélek, nem vonatkozom senkire hát megé, felelt Czeczilia
                     határozottan. Egyébiránt nincs időm önnek szókat értelmezni. Két okon jöttem;
                     végezzünk kitérések nélkül.</p>
                  <p>- Ha egyiket eltalálnám is, hogy szorultságban van, s a főispán tartáspénzeért
                     jött: másik okát képzelni sem tudom.</p>
                  <p>- Mert mult bűneit gőg és gazság feledni szokta, ismétlé Czeczilia éles
                     jelszavait, s a haragvó zsidó a nélkül, hogy a mult bűnre hivatkozó czélzatot
                     valóban értené, lelkében egy perczre megrebbent, mint minden gazember, ha
                     elismert jellemű egyén, határozott vádjaival szemtől szembe bátran meglepi.</p>
                  <p>- Nem emlékszik-e, folytatá Lőblhez Czeczilia, hogy férjem éltében,
                     termesztvényeinek adóvevő bizományosa volt ön?</p>
                  <p>- Elég sokat veszték rajta és miatta.</p>
                  <p>- Nekem tanum van, ki előtt ön férjem halála után beszélte, hogy évenként
                     minden ügynökeit ki birta fizetni a tőle kapott tiszta nyereségből.</p>
                  <p>- Úgy-e, hát ez a bűn, melyet oly fennyen szememre hány?</p>
                  <p>- Nem; mondá Czeczilia. Csak azért említém, hogy szemtelen szaván kapjam az
                     uzsorást, ki szabados jövedelmeit is elhazudozza, hogy jótevőjét
                     kisebbíthesse.</p>
                  <p>- Dologra tensasszony, dologra. A mulatság elveszi időnket; mondá vigyorgva a
                     képéből keledező Lőbl, kéjt találva abban, hogy aljas jellemétől a nemes
                     nőkebel ingerülve van.</p>
                  <p>- 18** évben repczét, gyapjút, gabonát egy trieszti kereskedő ház számára
                     alkudott ön el hitelben, s levéllel ajánlá az alku elfogadást; mondá Czeczilia,
                     nyugalmát telhetőleg megtartva. Férjem nem ismeré a házat, s ön jótállás
                     mellett igéré átadni a harminczkét ezer pengő forint értékű árúját. Férjem,
                     válasza után néhány nappal ön ügyvédjétől levelet kapott, mely szóról-szóra így
                     hangzék: «Lőbl úr kényszerülvén ügyei végett Pestről sietve távozni, rám bizá
                     az ide rekesztett váltók átküldését». Benne két darab tizenhatezer forintos
                     váltó Lőbl S. aláírással kibocsátva. Férjem nem tudva, hogy más Lőbl létezik,
                     de túljó lelkében nem is álmodva, hogy ön a dúsgazdag, kinek különben is
                     tízezerrel tartozék, s kit oly becsületesnek ismert, és hitt addig, csalárd
                     csaló legyen: megelégedék a biztossággal. A trieszti ház ügynöke megjelent, s a
                     termesztvény elszállíttaték. Két hó mulva, a váltók lejárta előtt, a ház
                     megbukott, s a czímvezető Pestre jött lakni. Férjem felszólítá önt, mint
                     kibocsátót a kármentesítésre. Ön először bámult, s csudálkozék, azután haragot
                     színle, s zajt támasztott, miként lehete tőle fizetést követelni, holott a
                     váltók alá írt Lőbl S. nem Lőbl Simont, hanem Lőbl Somát jelent, ön szatócs
                     testvérét, ki azokat kibocsátá, de kinek semmije sincs. Férjemet egyiránt
                     meglepte a tetemes kár, s e merész szemtelenség. Alig tudá hinni, hogy
                     emberszív, szenvedély nélkül, hideg érdekért ily alacsony bűnre tudjon
                     vetemülni. Alig tudá hinni, hogy igénytelen dús, mint ön, kinek szükségét
                     jövedelme húszszor haladja, ki önzetlen részvét, gyermeki alázattal látszék
                     hozzá, érdekeihez hajolni, s inkább házibarát volt és tanácsadó, mint bérencz
                     és hajhász: ily hitcsaló rókává tudjon fajulni, s harminczkétezer forintért
                     nevét, hitelét, sőt életét vakon veszélyezze, mert hiszen nem találkozhatnék-e
                     ingerült egyén, ki ily orcsalót a keserűség első kitöréseiben keresztűl lőjön?
                     Férjem elhült, elidegenült ön egész fajától, de e hidegség, mielőtt megkövesűlt
                     volna, sírba vitte, vagy vinni segíté őt, a gyönge idegű s már akkor beteges
                     testet, kit minden izgatottság rendkívül megragadt s áthatott. Megözvegyülve,
                     árvám javait bátyám kormányzata alá bocsátám, ki önt megperelé, de siker
                     nélkül. Ön részéről bebizonyíttaték, miként a kibocsátó nem Lőbl Simon, hanem
                     Lőbl Soma; miként ön ügyvéde sem ira levelében többet, mint hogy «Lőbl» küldi a
                     váltókat; s férjem válaszában sem vala több meghatározva, mint hogy «Lőbl
                     kibocsátása mellett megelégszem a trieszti ház váltójával;» és így akármelyik
                     Lőbl hamisítás nélkül kiállíthatta azt. Ügyvédem hiába bizonyítá be, hogy
                     felperes Lőbl Somát soha nem ismeré, sőt létéről sem tudott; hogy Simonnal álla
                     viszonyban, s alku válaszával csak őt érté, mást nem érthetett. A váltótörvény
                     betűszerint itélt, ön tanúi nyomán. Árvám száztól huszat kapott a trieszti ház
                     csődjében; a többit elveszté a nélkül, hogy ön, az orzó csempész, bűnvád alá
                     jőne; ön pedig behajtá ellenem tízezrét, melylyel férjem adósa maradt... Ez
                     jöttöm másik oka, mit ön képzelni sem tudott, mert gőg és gazság feledni
                     akarja, veté utána Czeczilia az erényfenség megvető hangjával. És most irtózom
                     ön rögzött arczkérgétől, mely szemeim előtt ily hideg nyugalmat tud színleni...
                     Igen, ... színleni; mert bensőleg megtöri önt a nyilt szemrehányás. Kevély
                     lelke meggörbed, s letörpül a véteksúly s önvád terhe alatt, melyet szavam
                     nyomán, megrakott emléke egymásra halmoz.</p>
                  <p>Lőbl, nem tagadhatá, meg volt rendítve, s lelke kiforgatva kő héjjaiból. De nem
                     bűnbánat és félelem bántá, hanem sértett kevélység. A tekintélytelen egyszerű
                     nő, ki elvonva él, s kinél egyik ujja tízszer gazdagabb: ily éles gúnyban s
                     parancsnoki megvetéssel érintkezik vele. Ő, a milliomos, ki lelkét tette rabbá,
                     hogy ezreken országolhasson; ki hiúság, s birdühének áldozá eszét, álmait: nem
                     élvezhet több földi szerencsét, mint hogy inasai, szállítói, s a váltóügyvédek
                     nagyságolják. Csak az hajol meg nekie, ki különben is görbedt; a többi világ
                     nevén nevezi őt, s ki tőle független, úgy bánik vele, mint ő azokkal, kik tőle
                     függenek. És ha becsületes társaságba, főleg nemes közé téved, azon bizonytalan
                     helyzetnek van kitéve, hogy nem tudja, mikor nézetik le, vagy támadtatik meg.
                     Mily nyomorú táp, mily csekély adó gőgnek és becsvágynak, mely kitűnni akar,
                     imádtatni törekszik. Mily sujtó fensége az erénynek, melyet a pénzgyűjtésért
                     elárult; mily alárendelt meghunyászkodás a nemesebb elemű aristocratia előtt,
                     melynek pénze által tagjává tolakodni vélt. A pénzfalók ujdonsült mágnásainak
                     legérzékenyebb szerencsétlensége, miszerint a közvélemény apró szentjei
                     szeretnének lenni, de az látja benne az ördögöt; miszerint készpénzért sem
                     vehetnek hirtelenében egy pár századot, mely a gazdagulás piszkait
                     elpalástolná. Még láthatók szemeik körül a rókaredők, mikkel az uzsora után
                     hunyorítnak; még érzik aranyaikon a gubacsszag; s minden jó lélek, ki velök
                     szembe ötlik, keresztet vet magára, vagy égető bélyeget süt rájok megvető
                     szemével...</p>
                  <p>E sujtó, alázó érzet bántá Lőblt Czeczilia ellenében; de az embertelen szív
                     percznyi törődése után feltámadt rögtön ama sóvár gőg, mely a pénzen vehető
                     becset s erkölcsi fenséget mérgesen irigylé s mely nyomorú pénzzel s még
                     nyomorúbb daczczal törekszik azokat egyensúlyozni.</p>
                  <p>- Ha mindaz úgy történt is, - mondá ingerlő közönynyel, - tettem-e több csalást
                     vagy tolvajlást, mint mennyit a törvény el nem tilt? ha nem törvényesen
                     vétkezem, itélet hozatott volna ellenem ön keresetében.</p>
                  <p>Lőbl szobája megett a fabódéban ezt súgá Vámos halkan az írónak: Húzza alá
                     esküdt úr a közelebbi szavakat.</p>
                  <p>Czeczilia felboszankodék a kevély önhittségen, mely minden pénzaristocratiánál
                     divatban van, miszerint a törvény gyengeségeit nemcsak felhasználja, hanem
                     azokra szemtelenül hivatkozni mer. A hölgy márványarczát haragpír futá el, s
                     türelemvesztve szökött fel helyéből, hogy elhagyja az aranyimádó farizeust; de
                     czéljai, miket el akart érni, visszatartóztaták.</p>
                  <p>Lőbl mosolygott. Örvendve látá, hogy ördögi jelleme megrendíti az erény
                     türelmét.</p>
                  <p>- Korán nevet uram, mondá Czeczilia, észrevéve a gúny szembeszökő
                     insultátióját. Azt véli talán, hogy szemrehányásom nem több mint feljáró
                     halott, mely az együgyűt korszakonként kisértni megjelen?... oh nem... Bűne
                     feltámadt s szája, és körme van, mely vádol, s boszúlni tud.</p>
                  <p>Lőbl arczán elveszett a gúny, s egy tolvajpillanatot vete a beszélőre, mintha
                     megtörténhetőnek hinné, a mit hallott.</p>
                  <p>- A trieszti bukott ház czimvezetője, ki a hamis csődben sikkasztott pénzt
                     Pesten most apja neve alatt üzletben forgatja, hozzám jött... úgy hiszem
                     magától is eltalálja ön, mit beszélt nekem. Elmondá, miként ő Lőbl Simonnal
                     kereskedési viszonyban állt, s midőn bizonyos hajósülyedés, nagyobb házbukás, s
                     több hazudott okok miatt csőd alá sietne, Lőbl Simon igéretet tőn, hogy hitelt
                     eszközlend számára, miszerint a neki tartozott összeget lefizetheti. A hitel
                     Szalárdy Elek úrnál eszközöltetett harminczkétezer forintig, mely
                     árúszállítmányból ő mitsem vőn által, hanem csődbeli egyezkedés útján száztóli
                     huszával fizetett érte árvámnak, hatezer négyszáz pengő forintot, holott
                     Lőblnek nem tartozék többel háromezernél... Későbben a csőd megszüntetése után
                     Lőbl Simontól követelé a tartozásán felül fizetett háromezer négyszáz forint, s
                     szállítási bér visszatérítését, de Lőbl Simon, noha a harminczkétezer árú
                     termesztvényt negyvenen adta el, s mindazt zsebébe sepré, nem akarta igazságos
                     igényeit kielégíteni; sőt ha még egyszer jöend, kirugdosással fenyegeté. Ő hát
                     feltevé magában, Lőbl Simonon saját veszélyzetével is méltó boszút venni; s
                     nálam ez okból jelent meg.</p>
                  <p>- Rágalom; irigy hazudság, mondá kissé zavarodva Lőbl; ... ki adna hitelt egy
                     bukott kalmár gyanúsításainak? toldá meg gúnyosan, de látszék, hogy a gúny
                     szokott élét elveszté, s aggály és megütközés háborítja elfásult szívét, ily
                     kényes titkot oly határozott ellenség birtokában tudni.</p>
                  <p>- Még sem hihetem, hogy rágalom volna, viszonzá Czeczilia visszatorlott
                     gúnynyal; mert kezemnél tanuvallomások vannak, mik bebizonyítják, hogy a
                     kérdéses gyapjú, repcze és gabona egyenesen Lőbl Simon pesti raktáraiba
                     szállíttatott fel, s árát utolsó fillérig ő maga vette fel.</p>
                  <p>Lőbl felkapaszkodék ültéből, s horgas szemmel körülkémlelé a hölgyet,
                     nincsenek-e nála az érintett okiratok?</p>
                  <p>- Ha ha ha! csak nem képzel ön oly együgyűnek, hogy magányosan szobájába hozzak
                     ellene szóló bizonyítványokat, alkalmat adva erőszakos rablás által magát
                     megszabadítni? mondá Czeczilia nevetve, s gyöngy fogain, vérszín ajka közül,
                     oly bájosan fejezé ki magát a megvető gúny, hogy nem érdemes oly szörny ily
                     szép szácska által kinevettetni.</p>
                  <p>- Az nem lehet, hiszen kik tanuk lehetnének, évek előtt mind meghaltak már,
                     ellenveté Lőbl, szerepét tévesztve ezen eszes, éber, bátor nőjellem
                     ellenében.</p>
                  <p>- Még éltökben történt a vallomás, mely hitelesítve van; felelé Czeczilia
                     gyorsan, mielőtt időt vehetne a zsidó zavarából magához jőni.</p>
                  <p>- Tehát mit akar ön?</p>
                  <p>- Ellopott pénzemet kamatostól visszafizettetni.</p>
                  <p>- Nevetséges ábránd!... No de ha nagyon megszorult, s okiratai érvényesek, ...
                     majd meglássuk, ... tán vetek értök valamit.</p>
                  <p>Lőbl szobája megett a fabódéban, halkan súgá Vámos az írónak: Húzza alá esküdt
                     úr az illető szavakat.</p>
                  <p>- Ha ha ha, tehát mégis érhetnek valamit?! kérdé Czeczilia kitörő kaczajjal
                     Lőbl gyávaságán, ki nem sejtve a boszúállás megette rejlő füleit, elárulá magát
                     a meglepetés első zavarában.</p>
                  <p>- Azaz, én mit sem mondék azok értékéről; hogy is mondhattam volna valamit
                     lehetetlenség felett; igazítá magát a kaczaj hangjától felábrándult zsidó;
                     megnyugtatva magát azon gondolattal, hogy unus testis nullus testis, kivált ha
                     saját érdekében tanuskodik.</p>
                  <p>Czeczilia azon kevés magyar nők közé tartozék a középosztályból, kik határzott
                     életelvvel, önálló akarattal birnak. Azon rend hölgyei, melyhez tartozék,
                     többnyire alárendelt fejlődést nyernek. Az apai tan, szeszély, házi
                     körülmények, néha a czél, melynek eszközeül szánatott, leginkább pedig az
                     anyára hagyományúl maradt alapeszme határozzák meg a nevelési irányt; de ennek
                     aztán annyira rabjává szövődik a növendék, hogy ritkán képes egyéniségét saját
                     ösztöne szerint kifejteni. Ez okból lehet ismerni magyar családokat, melyeknek
                     egyike, ágról-ágra kendervető s réczeszaporító leányokat nevel; míg másikában
                     őrjöngésig üzetik a zenetan s könnyen ájulhatóság, mintha a Lévi nemzetség ó
                     törvénye szerint kellene szakmájukat leszármaztatni. A leányra ekként rátolt,
                     ráragasztott jellemnek a férj többnyire ellenirányt parancsol, melyet az ifjú
                     nő önerőszak nélkül con amore fel tud ölteni épen azért, mivel az előbbi sem
                     vala lelkének szüksége, hajlamainak kifolyása, s ha már csakugyan majomnak kell
                     lennie, inkább az lesz telivér férjének, mint anyámasszonyért. Innen
                     tapasztalható, miszerint a nő, ki leány korában bőkezű, jótevő s minden
                     ringyrongyra könnyelműn pazarol, most hatgarasos mosatlan ruhában űzi el
                     fogóval a koldust; ki pipere, regény, táncz, s házi színpadon tölté leánykorát,
                     mint nő lencsét, borsót szemel, minden harmadnap kegyesen beül a templomba;
                     mígnem mindenkinek felnő leányában az anyai kötelesség gondja, s akkor mint egy
                     fazekat, elővevén a rajta véghezvitt nevelési modort (melynek természetéről mit
                     sem elmélkedék), megfőzi abban növendékét a maga leánykori képére és
                     hasonlatára, hogy leendő férje ismét saját íze szerint szakácskodjék vele. Hogy
                     e veszélyes rotatió, ez inkább nevelődő, mint nevelő rendszer, az ivadékon
                     hagyja keze szennyét, nem tagadható. A minthogy minden vak magyar világosan
                     láthatja annak nyomait a nemzeti ifjúság nagy részén, mely, midőn az apai
                     emancipatio után az életbe ki-, a fővárosba pedig betódul és szétnéz, és
                     törekszik tájékozni magát: kényszerül, mint a kigyó, hüvelyéből kibúni, hogy
                     levetkezvén tetőtől-talpig rábőrödzött hibáit, helyet adjon egy második, jobb
                     nevelésnek. Azonban mielőtt azt magán és magában bevégezné, többnyire
                     elhanyagul, kedvetlenedik, áldozatul esik; s lesz belőle félig új, félig régi,
                     halfarkon végződő habtündér, vagy inkább tökélytelen s hajladozó vegyanyag,
                     mely sem közeszmék támasza nem lehet, sem magának hasznát nem veszi.</p>
                  <p>Czecziliát nem ily hétköznapi szülék nevelték. Ő nem volt bölcsőjében
                     megrendelve sem kalaposnénak, hogy okvetlenül sipkákat béleljen, sem egy öt
                     lovas alispán nejéül, hogy a kortesektől hagyja magát nyalni. Fejleni engedék
                     hajlamát, benső törekvéseit. A czélkereső ösztönt nem bele hiteték, hanem tért,
                     röptet nyitának a vele szülött eredeti egyéniségnek. Szabadon nőtt fel, mint
                     ápolt virág, melyet az okos kertész öntöz és gyomlál, s férgek ellen véd a
                     nélkül, hogy liliom helyett szegfűt erőtetne vele nyittatni, vagy fehér
                     szirmait kopikékre mázolná. Szabad akarattal választa tervet, miszerint életét
                     füzendje; eszméket, miket szentjeivé tegyen; s tárgyat, melyhez szeretetével
                     hajoljon. Szüléi csak a hibát vagy erélyt, okot s eredményt, óvpontokat és
                     kötelességet világosíták fel választásiban; s ön itéletével engedék birálni,
                     mit kövessen, mit kell távoztatni. Szóval, saját erején, saját lábain taníták
                     járni, csak őrkezekkel kisérve elbukás ellen. Innen öröklé a belátó elmét,
                     akaraterőt, s határozott, önálló jellemét, mely sem vakon nem rohan divateszmék
                     vagy csábító érdekek után; sem gyáván el nem pártol akadályok vagy áltanács
                     miatt köz- vagy magánczéltól, mit megfontolás után magáévá tőn. Innen öröklé a
                     bölcs hitet, a súlybiró kebelt, mely sorsát el tudja viselni, s ha mindent
                     veszt, új világot teremt. Főleg becsülé a függetlenséget. Látá nyomorogni a
                     képzelt szükség s százfejű hiúság rabjait. Azért józanon rászoktatta magát
                     megérni azzal, mit jog és becsület, szolgaság nélkül ad. Jóllétet s örömet, mik
                     e határok közt szerezhetők, szorgalommal törekvék elnyerni; de a lehetővel
                     megelégült; s ha mit nem élvezett, másnak nem irigylé... Ki érdeket nem kerget,
                     nem félt: nincsen elfogulva, s tisztábban látja az egérüző macskák alattomos
                     cselét, összeütközését, marakodását, mintha maga is közöttük kergetőznék...
                     Czeczilia ilyen volt... Fenékig át tudá ismerni a leglappangóbb szíveket, s
                     mindenkivel úgy bánt, miként érdemlé... Tiszta, józan ész, s testesült nőerény.
                     Azért mint ritka és szokatlan kivételt, e vastag anyagi korban a jobbak hidegen
                     bámulták, az alacsony lelkek gyűlölve irigylék; ... de senki sem szereté.</p>
                  <p>Lőbl jól ismeré e nőjellem szigorát, ez átható kritikai erőt, s nem volt képes
                     szorongás nélkül vele együtt lenni. Ő, a jegedzett, szilárd gonosztevő, ki
                     habozás nélkül tudott hazudni, s hidegen hajtá be a hamis követelést; ki
                     zsarnokolni tudott rajtok, kiket megcsalt; ki nagyok ellenében gúnyos és
                     arczátlan, középrend iránt megvető és gőgös: e női erény- s elmefenség előtt
                     zavarba jött. Esze ingatag, fulánkja erőtlen, akarata bátortalan lőn, s ha a
                     hölgy éles tekintete szemében olvasott, kénytelen volt azokat lesütni. E
                     független fensőség, ezen alázó ellenállhatlan szellemuralgás okozá, hogy
                     Czeczilia előtt szerepét vesztve, tévesztve, a szemrehányt bűnökben elárulá
                     magát.</p>
                  <p>A nő elérte czélját, mit Vámos terve szerint el kelle érnie; s Lőblt nem akará
                     czáffal ingerelni, midőn áruló szavát visszavoná; nehogy további tervét
                     veszélyezze, hanem papirokat vőn elő egy hajlékony sötét-moir tárczából.</p>
                  <p>- Itt vannak, úgymond egész nyugalommal, a főispán önhöz utalványozott váltói,
                     mikről már, tapasztalám, értesülve van; miután jöttöm egyik okát eltalálta.</p>
                  <p>- Mennyiről szólnak? kérdé Lőbl csillapult kedélylyel, de melynek álközönyén
                     átlátszék, hogy gondolata a félbenszakadt tárgyon jár.</p>
                  <p>- Három évi hátralék, - hat ezerről; felelt Czeczilia.</p>
                  <p>- Tehát négyezret kifizetek értök; válaszolá Lőbl, visszaesve, mint minden
                     lehető alkalomnál, uzsorási rabló szerepébe.</p>
                  <p>- Mit gondol ön? kérdé Czeczilia megütközve... Az összeg teljes harmadát
                     lehúzni!? A váltók csak három hóra vannak kiállítva. Hisz ez százharminczhárom
                     percent volna.</p>
                  <p>- Én többet nem adok. A kegyelmes úr hitele százharminczhárom percentig bukott.
                     Jövedelme alig fedi már a kamatokat; fizetéseiben fennakadozik, apró váltóit is
                     folyvást prolongálja; s tudja tensasszony, hogy az ily előhaladásból végtére is
                     csőd kerekedik ki.</p>
                  <p>- Zsidó körmök közt és kamatok mellett kétségkívül.</p>
                  <p>- Hogy kivánná hát keresztényileg, hogy a váltókért ez esetben két harmadánál
                     többet kifizessek?</p>
                  <p>- Mért nem volt ön ily óvatos, midőn a főispán, első örökét pazarlá? Adóssága
                     akkor is haladá már-már értékét, s mégis ön folyvást aggály nélkül hitelezett
                     nevére.</p>
                  <p>- Mert tudám, hogy testvére birtokát örökölni fogja.</p>
                  <p>- Honnan tudhatta ön, hiszen még akkor élt fiam? kérdé Czeczilia sietve, hogy
                     hangja ne remegjen a szívdobogás miatt, mely Lőbl haszonvehető szavainál
                     megkapta.</p>
                  <p>- Márk orvos mondá, hogy bizonyosan meg kell halnia.</p>
                  <p>- Miként tudhatná azt egy orvos, meghal-e betegje, ki még végveszélyekben
                     nincs? vallatá tovább Czeczilia Lőblt, visszakapva szilárd arczkifejezését.</p>
                  <p>- Mit Márk orvos állít, annak teljesülnie kell; az teljesülni szokott,
                     teljesült ez is; felelt a zsidó, a nélkül, hogy észrevenné, mennyire bement a
                     kivetett hálóba, mennyire másként jár esze és nyelve e nő előtt, mint mások
                     ellenében... Különben is az eset oly gyanútlan feledésbe merült, s oly
                     visszhang és részvét nélkül avula el, hogy nem juthatott eszébe félni vagy
                     vigyázni, midőn reá emlékezik. E mellett zavarban tartá a trieszti fenyegető
                     ujdonság, mely neki kárt és gyalázatot hozhat; s eszét egy cseles ötlet tartá
                     elszórva, miszerint Czecziliát rabjává tegye, s üldöző szándékától
                     megszabaduljon.</p>
                  <p>A szoba megett, a fabódéban, Vámos aláhuzatá az esküdttel Lőbl nagyfontosságú
                     szavait.</p>
                  <p>- Tehát kifizeti-e váltóimat vagy nem? fordítá tárgyát Czeczilia, nehogy
                     túlzással elrontsa, mit oly sikerrel épített.</p>
                  <p>- Négyezret, ha tetszik.</p>
                  <p>- Miként lehet ily kicsinykedő egy milliomos tőzsér?</p>
                  <p>- Haj! én szegény zsidó vagyok, nem magyar uraság, hogy forintom mellett ne
                     lássam a krajczárt.</p>
                  <p>- Hátha máshoz viszem a váltókat; s elveszti ön illő nyereségét.</p>
                  <p>- Csak tessék. De tudom, nem teendi a tensasszony. Nem is volna hála, jótevőjét
                     úgy kompromittálni, hogy aláírt nevét ide s tova hordja.</p>
                  <p>Czeczilia nem tarthatá vissza metsző gúnymosolyát, midőn Lőbl a főispánt
                     jótevőnek czímzé.</p>
                  <p>- De nem is érne czélt, folytatá Lőbl. Mindenki tudja, hogy a kegyelmes úr
                     tőzsére én vagyok. Hozzám utasítnák, vagy értesítést vennének tőlem, s csak nem
                     kivánja a tensasszony, hogy biztos háznak állítsam azt, hová magam is
                     százharminczhárom percentre hitelezhetek?</p>
                  <p>- Az önök egyetértő klubbja megtetézi az ördögöket.</p>
                  <p>- No-no, ne csüggedjen el, mondá ravaszul hunyorítva Lőbl. Látom, a tensasszony
                     nagy szorultságban van. Azt már a trieszti meséből előre gyanítám. Tehát, hogy
                     a vádlott pogány is egyszer elismertessék jó kereszténynek, megszánom önt. Ha
                     mulhatlanul hatezret szükségel, kölcsön fogok adni a négyre kettőt. S egy üres
                     váltót nyújta aláírás végett, fél szemmel pillantva a várt feleletért gyűlölt
                     ellenére, kit körmei közé akart befonni.</p>
                  <p>- Tán hogy kettőért négygyel, később négyért nyolczczal legyek adósa, s végre
                     rabja, vad eszköze? Hogy elveszítsem önön az uralgást, mely önt remegésben
                     tartja, s megtöri?... Nem uram! E fensőbbséget, ez üldöző igényt ki nem adnám
                     kezemből ön vasládájáért. Nekem végetlen kéj megbélyegezni, törvény alá hozni
                     egy aranyfaló farizeust, ki ezreket sanyar, s kinek ezer rabszolga közt csak
                     egyetlen sujtó zsarnoka lehet... Azért tehát most egyszer sem ismerem el a
                     vádlott pogányt jó kereszténynek. Köszönöm irgalmát; ... nélkülözhetem. Én nem
                     szoktam kölcsön venni soha. Nincs is szükségem, mint véli hatezerre; s hogy ezt
                     bebizonyítsam, íme vegye át ön e váltókat; négyezerért odaengedem.</p>
                  <p>Lőbl gőgjét izgatá ugyan az úrnő kitört megvetése, de jónak látta az alkalmat
                     nyakon ragadni, s a helyett hogy feleselne, vagy az elfogadott összeget daczból
                     megtagadná: lelkén hagyva száradni a mondottakat, hirtelen a ládába kapott s
                     fizetett: hogyha már zsarnokát lebékóznia nem sikerült, legalább a
                     behorgászható kétezret ne szalaszsza el.</p>
                  <p>- Mégis furcsa, hogy a magyar jellem mind egy húron pendül, s számításom soha
                     sem csal meg; mondá foga közül a tőzsér, miközben fizetett. A szellemfenség és
                     bárányi erény mellett a tensasszony is felcsípi a megleczkézett tőzsér
                     foghagymaszagú bankóit.</p>
                  <p>Czeczilia megveté e gyáva ingerkedő gőgöt.</p>
                  <p>- Felvevém ördög, hogyha vádkeresetemben eskümmel kellend jellemrajzodat
                     kiegészítnem, személyes adatom legyen pogány-uzsorádról; mondá nemes haraggal,
                     miközben áttetsző halványságát gyönge pír lehellte be.</p>
                  <p>Aztán fölkelt ültéből, s Lőblt üdvözlet nélkül hagyá el. Fordultában ruhája
                     kissé felhajlott, s látni hagyá a kellemes könnyű láb körrajzát, mely a
                     szabályszerű s teljes termetet emelé. Ki őt gondosan végig szemlélte, s a
                     hajlékony ízletes modorra, mely sajátja volt, figyelmet vete, kénytelen volt
                     megvallani, hogy Czeczilia, évei mellett is, oly hódító alak, mint a minő
                     erélyes nőjellem.</p>
                  
               
            </div>
            <div type="chapter">
               <head>XXIV.</head>
               <head>(Folytatás.)</head>
                  <p>Alig távozék Czeczilia, az irodából egy segéd jelenté, hogy jőni látja a
                     kegyelmes urat.</p>
                  <p>Lőbl kellemetlenül vevé a hírt. Néhány percze sem volt a Czeczilia által
                     okozott ingerültségből meghiggadni, már ott lepé e fontos látogatás, melynek
                     fárasztó és éles végzendői vannak, s melynek eredményeitől maga is tartott. Egy
                     csomag iratot vőn ki a vasláda egyik szegletéből, s felbontva kettős pecsétjét,
                     hosszú számjegyzéket tőn asztalára, melynek végpontjául beirá a Czecziliától
                     vett váltók értékét. Aztán rendezni kezdé a csomagból a számjegyzék
                     csatolványait, de mielőtt készen lehetne, kopogtatás nélkül belépett ő
                     excellentiája.</p>
                  <p>A fabódéból átnézett lopva a vasajtó széllyukán az árva halász. Falszekrénynyé
                     volt alakítva az ajtó belvilága, melynek üvegajtaja nyitva állt, s szabad
                     átfolyást engede a hangnak, a vékony bagazián át, a nélkül, hogy eszébe
                     juthatna valaha Lőblnek az évek óta bútorul használt ajtó iránt gyanúba jőni...
                     Ő az, ő az; inté Szalárdy Ödön nehány percznyi fagylaló meggyőződés után, s
                     leült elnyomni rettegését, szívdobbanásait, melyek a felidézett emlékre
                     megrohanták.</p>
                  <p>Lőbl szobájában magas, száraz termet állott. Fekete frakk-, s hasonszinű
                     pantalonban, melynek sovány szárából fénymázos bőrbe hüvelyzett nagy lábak
                     nyúltak ki. Fejér mellény, szépen mosott redős ingfodor, s gomblyukában Szt.
                     István kis keresztje. Hosszú, sovány, himlőhelyes arcz, melynek sárgafekete
                     bőrén májfoltok mutatkoztak. Fejét magasan fel, csaknem hátratartá. Haja ősz és
                     rövid, bajusza még jóformán fekete, s nyirett íve alatt látni hagyá vastag
                     ajkait, miket gőg és megvetés előre nyomott. Álla és orra erős, durva metszetű;
                     szemei kissé kancsalok; s tekintetében szeszély és kajánság fejezi ki magát. Ha
                     mosolyog, hideg gúnyba öltözik képe, s ragyogó fogai különös ellentétet adnak
                     sötét bőréhez, mit felül rövid fehér haj szegélyez. A főispán arcza általában
                     visszataszító, de egyike azoknak, melyeken az egyéniség, s főjellemvonások ki
                     vannak nyomva. Főleg büszkeséget, merész elszántságot, s hajthatlan akaraterőt
                     fejezett az ki. Azért költé minden megközelítőben ama szertelen
                     visszatartózkodást, ama félelmet, s fogult alázatot, de olykor daczot is, miket
                     a kevély jellem rendesen elő szokott idézni.</p>
                  <p>Szalárdy György mint családnyavalyát öröklé a nagyravágyást. Ősei, kikről
                     mindent tudott, előbb külpolitikának, Zápolya óta az udvar érdekében
                     szolgáltak, de egy-egy pazar utód, vagy fényelgő özvegy, mindig eret vágott a
                     bőház kincsein, s így a család sorsa fel, s alábukdácsolt, a nélkül, hogy a
                     magasabb dynastiába léphetne, vagy elszegényednék. György nagyapja, Iván úr, új
                     alapot tervezett a család jövőjének; s végrendeletének első pontjában meghagyá,
                     hogy fia, az öröklött tőkével kereskedést űzzön, s minden áron pénzt és vagyont
                     szaporítva, grófságot szerezzen, elsőszülötti örökösödést eszközölvén
                     szerzeményeiben. A második pont majoresco unokáját kötelezé le, hogy oly
                     királyi hivatalt keressen, mely sokat hoz, de költséggel nem jár, s törekedjék
                     milliomos házba házasodni; mit, ha nemzetet nem nézend, s polgárosztályt keres,
                     könnyen elérhet. A harmadik pontban unokája fiát jelelé ki a földi üdvre,
                     melyben saját hamva is megdicsőülend. Ő harmadik ivadék lesz úgymond, a család
                     grófi koronája alatt. Nevéről már le fogott veszni az új szag; de e mellett
                     három fukar ős szerzeményeit, s egy milliomos anyai hozományt fog élvezni.
                     Házasodjék az első magyar házak egyikébe, mit, ha vagyont nem néz, s szépséget
                     nem keres, könnyen elérhet, s akkor vegyen igénybe pénzt, befolyást, minden
                     eszközöket zászlós úrrá lenni.</p>
                  <p>A végrendelet első pontját, Barnabás úr, mint kém és zabszállító, csak annyiban
                     nem teljesíté, hogy hivatalt viselt, de olyat, mely keveset hoz és sok
                     költségbe kerül. Egyébiránt a pont második részét, azaz a milliomos leányt
                     elhagyván, a harmadik pontba átvágott, azaz nagy családbeli leánynyal nősült,
                     ki mindenéből kipusztította, vagy pusztítni segélte; örököseül pedig, mint a
                     Márk úr irgalomintézeténél megtudtuk, egy pálinkaárúsnő fiát vette maga alá. Mi
                     a végrendelet harmadik pontját illeti, Lajos úrfi aligha elüti a zászlós
                     uraságot, ámbár szájas hazafiságon, és így alapos a b c-én kezdé; de ha elütné
                     is, Iván úr hamva meg nem dicsőülhet benne, mert ő nem az ős Szalárdy, hanem
                     isten tudja minő keresetlen vérből származék... Így rántja sokszor keresztül,
                     sőt plane nullificálja a tervező dédek számvetését a nyúllábas ivadék.</p>
                  <p>György úr, mint már valahol említve van, utazási után, a birodalmi fővárosban,
                     a magyar cancellariánál alkalmazá magát. Itten meggyőződék, mennyivel nehezebb
                     a fővilágban, saját körének elsejévé lenni, mint magyar vidéken, hol öt
                     csengettyűs ló, egy vörös guba kieszközli azt. Meggyőződék továbbá, mily
                     gyakorlati alapon épült azon állítás, mit rhetor korában mint propositio majort
                     tanula, hogy qui vult imperare, debet obedire, azaz: ki uralgani vágy,
                     görbednie kell. Őt mint jelentéstelen ujonczot mindenki lenézte, vagy legjobb
                     esetben közönynyel mellőzé, de sokszor és nem mindig éles elmefuttatások
                     paripája is lőn. Mind ez igen sérté gőgjét, de látva, hogy a verseny és
                     szerepféltés surlódó érdekei közt csak kigyóügyességgel lehet feljebb csúszni:
                     dacz és torlás helyett hajladozó és hizelgő lőn, hogy aztán az alábbiakkal
                     fensőségét viszont éreztesse, mint az a bürokratiában rendesen történik. Mind e
                     mellett sem boldogulhat vala, ha ama tartományi csillagkeresztes herczegnő
                     látogathatlan estvélyein ki nem tünteti magát, azaz birtoka, s anyagi bősége
                     illő tudományul nem vétetik. György úr belátva, hogy a herczegnő özvegy
                     unokahugán kívül nincs más lépcső, melyen hamarjában felkapaszkodhassék: jónak
                     látá a nagyapai végrendelet reá vonatkozó parancsát tisztelettel félretévén,
                     milliomos filisterné helyett őt venni nőül. Mindent, mit bira, hivatalt, czímet
                     és rendjelt e leányágon kapott, s azt joggal úgy nézhette, mint menyasszonyi
                     hozományt. Mielőtt azonban apjának ráhagyott kötelességét teljesítné, azaz
                     gróffá lehetne, a kormány változék. Egy lelkes lengyel nő szelleme kezdett
                     befolyást gyakorolni, ki az új korlátnok neje volt; s György úr pártfogója, a
                     tartományi herczegnő egész pártjával háttérbe esvén, előmenetére többé mit sem
                     tehetett; sőt megtartásáért is egy leánykori társnőjének kelle hizelegnie, ki,
                     mint ő, tábornok neje volt, csakhogy nem özvegy, s a közelebbi kormánycserében
                     befolyáshoz jutott. Ezen szolgálatokért György úr lovagias kötelességének tartá
                     neje és a herczegnő szeszélyeit betöltni; s lőn belőle hiú fénykergető, mire
                     különben is nagy hajlama volt. Későbben, a kormány újabb fázisaiban, ismét
                     nemtőt kapott egy töredékben, s növő bajai közt folyvást a grófi rang reménye
                     biztatá.</p>
                  <p>Egyébiránt ezen viszonyok, s azoknak hatása adtak irányt s megalakulást egész
                     jellemének. Irigy és alázatos lőn a felsőbbek iránt, követelő és gőgös a
                     kisebbek ellen; szeszélyrab magának, kényúr házában, méltánytalan s mitsem tevő
                     embereiért; s értéki fokozatos sülyedése miatt éles ellensége a pénzuraságnak,
                     mely most hazánkban a születési aristokratia fölé oly félelmesen kezdi erejét
                     csúsztatni.</p>
                  <p>Különben következetes, elszánt, hajthatlan, s maga nemében tökélyesen bevégzett
                     jellem.</p>
                  <p>Beléptekor Lőbl Simont egypár kézbókkal felületesen üdvözlé, s kinálás nélkül
                     leült a legelőkelőbb helyre, gúnyszemet vetve a tőzsérre, minőt arra szokás,
                     kit az ember gyűlöl, de nem kerülhet.</p>
                  <p>Lőbl lekapá chenillen sipkáját, felkelt helyéből, mélyen meghajolt, s bár
                     Czecziliától még háborodva volt, szelid és alázatos képet mutata, mert annyi
                     haszon, mennyit a főispántól összesen lopott, mindezt megérdemlé.</p>
                  <p>- Ha készen van Lőbl, végezzünk, kezdé komolyan György úr, mialatt boszúsan
                     csapá el az orrára ült legyet, mintegy tudatva, hogy nem szokott legyekkel
                     lakni.</p>
                  <p>- Jegyzeteim készek, kegyelmes uram, szólt mosolyogva Lőbl, de e mosolyban, ama
                     kaján tekintetre felelet rejlék, mely mondani látszék: gúnyolj csak; körmeim
                     közt vagy.</p>
                  <p>- Csak fogjon hozzá, mondá a főispán, kicsinylő közönynyel, de alsó ajkát előre
                     nyomá a megvetés, miből kitűnt, hogy a felelő mosolyt elérté.</p>
                  <p>- Mielőtt a számvetést kezdeném, tudnom kell, mit végzett excellentiád, Márk úr
                     megnemesítése ügyében? mert ő követeli tőlem, hogy tízezer pengőt számítsak be
                     részéről excellentiádnak, mint a mennyi hasznát körülbelől a kutyabőrnek
                     vehette volna; s mint a mennyi kárpótló díjt szolgálataért, azon esetre, ha
                     nemességét nem eszközlené, excellentiádtól kialkudott.</p>
                  <p>Vámos a fabódéban e szavakat aláhuzatá.</p>
                  <p>- Minő szolgálat? micsoda alku? kérdezé a főispán hideg, megütköző hangon, de
                     arczán meghalaványult a változó sárgaság, elárulva a titkos haragot, mit Márk
                     pletykasága ingerelt... velem nem áll senki alkuban; folytatá szilárdul, mint
                     házi orvosom, megnyeré grófném elismerő kegyét. Annak kérelmére igértem, hogy
                     teendek egymit sorsáért... Egyébiránt a kutyabőr árát nincs többé oka
                     követelni. S a hivatalos hirlap közelebbi számát nyujtá Lőblnek, hol a
                     kinevezések rovatában következő czikk állott: «Orvos D. Márk urat, a párisi,
                     német, magyar és több természetvizsgáló társulatok kitünő tagját,
                     szülészmestert, és ritka gyógysikerről hirhedt férfiut, ki huzamosb időre saját
                     költségén ingyen kórházat, és kisdedóvót alapított: a szenvedő emberiség
                     érdekében bebizonyult érdemeiért, s az orvostan elővitelében kimutatott
                     tudományos szorgalom tekintetéből, ő cs. kir. apostoli felsége méltóztatott
                     nemesi oklevéllel kegyelmesen megajándékozni.»</p>
                  <p>Lőbl még tovább kezében tartá a hirlapot. Egy czikket olvasott abból némán,
                     mely a fentebbit közvetlenül megelőzé. Aztán arczát ünnepélyes tettetésbe
                     szedvén, kezét egymásba dörzsölé, hogy ujján a briliánt pogácsa szerteszét
                     villogott; s rókaalázattal félhangon susogá:</p>
                  <p>- Excellentiád nem is adna alkalmat grófi rangját megüdvözleni, ha az ember
                     véletlenül lapból nem olvasná; de hódoló álarcza alúl kifityegett a hivatalos
                     káröröm, mely szavait ilyformán értelmezé: elkéstél jó bolond; ha én
                     lefőztelek, grófkodhatol kopott fringiáddal... Miután hát a kutyabőrrel bajunk
                     nincs, folytatá Lőbl, Márk úr részéről csak azon kétrendű nyugtatóval fogok
                     számolni, melyet a kegyelmes gróf, és grófnő utalványára neki kifizettem, hozzá
                     értve azon száz aranynyi csekély összeget, mit Lajos úrfi... vagyis ifjú gróf
                     váltójára közelebbi gyógyításaért az orvosnak adtam.</p>
                  <p>- Kezdje elején, s időszak szerint menjünk a pontokon, nálam akként vannak
                     sorozatba véve; mondá a meggrófiasult György úr, miközben tárczájából egy
                     rövidke, de számokban bővelkedő jegyzetet kivőn.</p>
                  <p>Lőbl bezárta a szobaajtót, orrára illeszté hajszál-aczélba foglalt szemüvegét;
                     s a csomagból kivett számjegyzéket kezdé olvasni, minden pont után gróf
                     Szalárdyra tekintvén szemüvege felett, jóváhagyást, vagy észrevételt várva az
                     egyes tételeknél:</p>
                  <p>- Nagyméltóságu gróf Szalárdy György főispán, és kir. tanácsos, nemkülönben
                     szt. István kiskeresztes vitézének, Lőbl Simon pesti becsületes izraelitánál
                     tett, s fizetetlen adósságai:</p>
                  <p>1. két ezer arany, miket a grófnő, Lajos úrfi születési ajándékaul rendelt Márk
                     orvos úrnak lefizetni, s mik az első computusba azon oknál fogva nem
                     iktattattak be, mivel még akkor a grófné nem akarta excellentiáddal
                     tudatni.</p>
                  <p>Ez azon díj vala, mit a nagyreménységű rongyok elszülésekor a pálinkaárusnő
                     becsempészett fiáért csipett fel dr. Márk.</p>
                  <p>- 2. A mellék örökülés előtt nálam tett összes adósság 240,000 p. forint.</p>
                  <p>- Nem foghatom meg, hogy jöhet e pont számadásba, holott 40,000 termesztmény,
                     és lábas jószágok árával rovaték le abból; 200,000 értékben pedig kilencz év
                     előtt átbocsátám ős uradalmim kettejét, miknek ön, habár nevem alatt,
                     birtokában van, s jövedelmét húzza.</p>
                  <p>- Tán feledé excellentiád, s ha igen, ime az átadó okirat, hogy biztosítá az
                     átvett javak száztóli hatos jövedelmét. Tiszteim számadásait saját kormányzója
                     vizsgáltatá meg, s azokból kisül, hogy bevételem néha öt, néha ötödfél kamatra
                     rugott. Az innen kilencz év folytában eredt, megtérítendő hiányzék: 11,500 p.
                     forint. S e tekintetből hozaték combinátióba az ó adósság... Ha kétkedik
                     excellentiád, itt vannak a számadási kivonatok, kormányzója aláirásával; s egy
                     harmincz fontnyi papircsomót nyujta át.</p>
                  <p>Gróf Szalárdy visszataszitá azt; s a pamlag vánkosáról odébb vetve egy csomó
                     zsiros gyapju-mutatványt, helyét megtörlé, hogy rákönyökölhessen. Aztán egy
                     száraz cabanára gyújtott szivartárczájából. Lehet folytatni; utasítá Lőblt
                     szokott kicsinyléssel.</p>
                  <p>- 3. Márk úrnak fizettem a melléköröködés után excellentiád rendeletére 20,000
                     p. forintot.</p>
                  <p>- Fájdalom; mondá mintegy magának a főispán.</p>
                  <p>- Ki az embernek 25-30,000 évi jövedelmet ad kezébe, annak oly potom ajándék,
                     alig több napszámosi borravalónál.</p>
                  <p>Vámos a bódéban aláhuzást inte az esküdtnek, mint minden haszonvehető
                     igéknél.</p>
                  <p>Lőbl huzamosan nézett szemüvegén felül észrevétel után; de a gróf hallatlanná
                     tevé tolakodó szavát, szivarfüsttel rejtve el arczain a sárgitó haragot, azon
                     bántó meggyőződés miatt, hogy zsidó szövetségben semmi titok nincs, sőt oly
                     rejtelmek is fecsegésbe jőnek, miket sem meghatározni, sem annál inkább
                     bizonyítani nem lehet.</p>
                  <p>Lőbl tovább olvasott.</p>
                  <p>- 4. Ennek négy évi hátramaradt kamata, száztól tizenkettejével: 9,600.</p>
                  <p>- Akkor nyolcz kamatra igérteték e pénz: mondá foga közül György gróf, lenézve
                     félszemmel a köhentést színlő uzsorást.</p>
                  <p>- Igen, azon feltét alatt, ha pénzemhez egy év alatt visszajuthatok. De csak
                     nem kivánja nagyméltóságod a zsidókat à la Pharao sanyarni, hogy tőkéjét
                     évtizedekig követelje nyolcz kamaton magánál heverni. Kivált most már, midőn a
                     váltótörvény, mint József eleinket, kiszabadított a rabjáromból. A gróf (e czim
                     jól esék a főispánnak), magasabb ponton áll, de magasb lelkű is, hogysem egy
                     zsidó írgalmát igénybe vehetné; hiszen váltót adott a kérdéses kamatról.</p>
                  <p>- Tudom, mondá a főispán, miközben irtózattal vonult odább a szennyes ingtől,
                     mely a kanapé alul lábaig nyujtózott. Csak saját jellemére akarám Lőblt
                     emlékeztetni, mert egy év alatti visszafizetésről, a kamatláb megállításakor
                     szó sem volt.</p>
                  <p>A tőzsér nehányat köhintett, melylyel magát becstelenülésnél rendesen fedezte,
                     s mely neki a tétlen megvetéssel büntetendő gentlemaneknél szép tőkéket hozott.
                     Aztán olvasá:</p>
                  <p>- 5. Különféle pincze- és konyhaszállítmányok külföldről, mik az utolsó négy
                     évben fizetetlenül maradtak 9600 p. frt.</p>
                  <p>- Jegyzetemben csak 8000 áll; monda Szalárdy, a kezében tartott papirra
                     tekintve.</p>
                  <p>- Azon ezerhatszáz értékű küldemény nincs tán beszámolva, mely nyolczszáz
                     negyvenben, a bécsi szállitásnál Dunába merült. Pezsgő és más külhoni borok,
                     szeszek, saftok, olajok, eczetek, mustár, tengeri halak, rákok s több efféle.
                     Emlékezik excellentiád, midőn oly rögtön tőn újabb megrendelést, de a
                     tisztújítószék aztán kedvére ütött ki... Nem remélném, hogy a vakeset kárát
                     törvény ellen nyakamba kivánná sózni; holott casus nocet domino.</p>
                  <p>- Ez maig sincs hitelesen bebizonyítva.</p>
                  <p>- A bécsi harminczadkönyv kivonatát még azon évben leküldém excellentiádnak. Ha
                     elveszett, párban ime itt van, melyből kitűnik, miszerint a szállítmány
                     ugyanazon czikkekben ismételtetett.</p>
                  <p>- Az nem többet bizonyít, mint hogy czimem alatt vámmentesítteték a másoktól
                     elfogyasztott első hozomány.</p>
                  <p>- Tanúiratokat is küldék, mik a megrendelt ládák elsülyedését igazolják -
                     felelé sanda szemmel Lőbl, a nélkül, hogy jogot venne az alacsony
                     csempészgyanúért megneheztelni.</p>
                  <p>- Azt hiszem Lőbl, azon ládák az akkortájban vajudott, de születése előtt
                     megidétlenült emanczipáczio keresztelőjére előlegeztettek.</p>
                  <p>- Nem, kegyelmes uram; mi minden illető bábát és keresztkomát készpénzzel
                     szoktunk fizetni - viszonzá a tőzsér előkelő mosolylyal, feledve, hogy a
                     becstelenítő kétely ismételteték.</p>
                  <p>- Tovább, tovább, - utasítá Szalárdy, nem akarva oly csekély összegért
                     ingerültebb surlodásba jőni a horgas körmű hébermágnással, kit bár mélyen
                     gyűlölt, mig körme közt van (pedig mindvégig ott marad), szeszélyétől
                     telhetőleg kimélni tartozék.</p>
                  <p>Lőbl folytatá:</p>
                  <p>- 6. Ezen szállítmányok időarányú kamata száztól tizennyolczczal: 1728 p.
                     frt.</p>
                  <p>- Hisz a negyedik pont alatt csak tizenkét száztólit követelt.</p>
                  <p>- Jaj, kérem alássan, az régibb adósságra szól, midőn excellentiád hitele még
                     jó lábon állt, de bizony most már egy kis lábcsúzt kapott; s csak nem követeli,
                     hogy oly háznak, mely négy év óta fizetéseit megszünteté, tizennyolcznál
                     olcsóbb kamatra hitelezzek. Ez kegyelem lenne, azt pedig mágnás, ha épen ma
                     lett volna is azzá, zsidótól nem fogadhat el.</p>
                  <p>Szalárdy ajkába harapott a szemtelen szómerény miatt, s hátat fordíta a
                     pamlagvégnek, hogy ne lássa a neveletlen pénzaristokratát, ki új fensőségét oly
                     nyersen gyakorolja a felette állókon... Lőbl sértő közönynyel folytatá:</p>
                  <p>- 7. A kegyelmes grófnő utóbbi rendeletére: konstantinápolyi shawlok, boroszlói
                     és schweiczi csipkék, indiai tollak, lyoni selymek, külországi bársony- és
                     kasemirkelmék stb., stb., 10200 p. frt.</p>
                  <p>Semmi észrevétel.</p>
                  <p>- 8. Ugyanannak párisi illatszerek, öltözékeszközök, divatárúk, kilencz
                     tánczöltöny, keztyűk, czipők stb. 1356 p. frt.</p>
                  <p>Semmi észrevétel.</p>
                  <p>- 9. Ugyanannak melegégalji növények, négy darab persaszőnyeg, különnemű becses
                     régiségek, érczöntvények, norinbergi díszművek, majmok papagályok s több
                     apróság: 17500 p. frt.</p>
                  <p>Semmi észrevétel.</p>
                  <p>- 10. Az ezüstnek és ékszereknek csak vámja és portója jő számadásba, mert
                     azokat személyesen rendeli meg és fizeti ki a grófnő, párisi kirándulásaiban.
                     Tehát a fizetetlen vám és portó összesen: 2161 p. frt.</p>
                  <p>Semmi észrevétel.</p>
                  <p>- 11. Ugyancsak a grófnő részére vétetett négy angol hintós ló: 3000 p.
                     frt.</p>
                  <p>- Ezret sem értek - megjegyzé kedvetlenűl Szalárdy.</p>
                  <p>- Hitelbe az is jó - válaszolá alázatos gúnynyal a kopasztó; s a főispán
                     pirulva némult el, hogy ily lelketlen pénzfaló fulánkjait viselnie kell.</p>
                  <p>- 12. Excellentiád számára egy angol csődör, fegyverek, úri és cseléd
                     formaruhák Bécsből, amerikai szivarok, bécsi lószerszámok stb. stb. 8075 p.
                     frt.</p>
                  <p>- 13. Lajos úr... akarám mondani az ifjú grófnak... kérem átosan, midőn e
                     jegyzék készült, még nem vala gróf; innen a tévedés. Tehát az ifjú grófnak
                     excellentiád jóváhagyása mellett, külön hozatmányok a jegyzékek szerint: 3956
                     p. frt.</p>
                  <p>14. E fizetetlen bizományoknak időarányos kamata, tizennyolczával, összesen
                     tészen 15900 p. frtot.</p>
                  <p>- Ez mégis szörnyűség, kitört a főispán, e bőrnyúzó telhetetlenségén. Annyira
                     egy aristokrata sem élt vissza hatalmával, mint a pénz. A zsidó- és mórüldöző
                     spanyolszak, az inquisitió, a velenczei tizek, a népsanyaró római patricz, mind
                     semmi aránylag azon kínzó és fosztogató kihágásokhoz, mit a magyar uzsorások
                     klubja kényszerítő körülményeink közt törvény mellett és szerint büntelenül űz
                     és feljebb rugtat.</p>
                  <p>- Ugyan ne fillérkedjék excellentiád, esék szavába malitiős phlegmával Lőbl,
                     vérszemet kapva a fentebbi letorkolások sikere után. Azt véli talán a gróf,
                     hogy én olyan kapaszkodó nyalócz vagyok, ki elég hiú és ostoba szerencseül
                     venni, ha magas uraknak ingyen szolgálhat?... Ugyan mit mondana a világ, ha
                     megtudná, hogy ily magas ház még az étel és ruházat árával is zsidónak
                     tartozik, ki azt évek előtt fizette ki. S mégis nem elég, hogy a krajczárokat
                     sehol sem számítom... Még forintjaimból is engedjek? vagy épen százaim-ezreimet
                     hagyjam leróni... Ily bolondító gombát nem ettem. Én parancsváró szolga és gép
                     vagyok... Gép és eszköz a világ folyamában... de önmagamért. Én szeretem
                     magamat jobban mint mást. Szeretem mélyen, elszánva, csábíthatlanul. Szeretem
                     önző ösztönnel, mások kárán s a törekvés minden bűnével, mi a bitón innen esik.
                     Nekem tőkém van s azt akarom, fogom növelni minden szent és szentségtelen úton
                     a végtelenig. El kell érnünk, hogy uralkodjék önökön a zsidó ivadék, melynek
                     bujdosó elein sokáig uralkodtak önök.</p>
                  <p>Ezen epés, ingerült eszméket oly hidegen, oly alázott modorral mondta el Lőbl,
                     hogy a főispán megborzadt. E kincsgyűjtő sárkány kimutatá foga fehérét, s oly
                     gyáva téren mutatá azt, egy vonagló áldozat előtt, ki már erőtlen lábakon,
                     bukáshoz közel, fentartó kezére szorulva hozzá támaszkodik, hogy a súlyegyent,
                     ha még lehet, el ne veszítse. És ő ördögien reá vigyorog, hogy az áldozat ne
                     merjen hozzá menekülni. És e vigyorgás oly hideg, oly merev és nyugodt, mint
                     lenne a tűz, ha megfagyhatna.</p>
                  <p>A főispán irtózattal látá, miszerint az uzsorás kényurak ép oly tökélyre fejtik
                     szakkörükben a tettető alaktant, mint más diplomaták. Éltében sok zavart, sok
                     szorongó kedélyt és órát idéztek már reá a túlköltő fényszenv kicsapongásai; de
                     soha oly megrázó bánat, oly csüggeteg és komoly önvád lelkére nem merült, mint
                     most, midőn szemei kezdtek felnyílni. Eddig egyik kölcsönből fedé a másikat;
                     házi szükségeit tőzsérhez utalványozá, s kész jövedelméből elszórta magát napi
                     és évszaki mulatságai közt. Csak most, midőn a halasztgatott végszámvetésre
                     összeszerkezé jegyzékét, szörnyedt el, mennyire sülyedt érzéki fekvében,
                     mennyire lehetetlen a felvett modort folytatni. Ez már magában leverő vala, s
                     most Lőbl kitöréseiből kezdett meggyőződni, ki az, kinek körmei között nyakig
                     van; mennyire más, mint a külső kéreg, a görbedő, igénytelen álarcz, melyet ő
                     ismert; mennyire más e rőfös és firneiszos vagy caviarszagú s váltóval béllelt
                     haute-volée, a hiba mellett is, még sokban gyöngéd s lovagias aristokratiánál;
                     mennyire nem várhatja e vérszopó vámpirtól, hogy kimélettel legyen sorsa
                     elrendezésiben. Hogy azonban ügyét rosszabbá ne tegye s a kivihetőnél
                     kevesebbre ne szorítsa magát, elnyelte Lőbl gorombaságát. Közönyös nyugalom alá
                     takarta a háborgó gőgöt s szótalan arczán legkisebb jelke sem vonult keresztül
                     azon árnyon kívül, mit a szivar vastagabb füstje rávetett.</p>
                  <p>Lőbl elbámult e kicsinylő hidegségen. El kellett ismernie, hogy az ó
                     aristokratia gőgben, tettetésben is nemesebb ujdonsült klubbjoknál, melynek
                     pedig ezekben áll egyik főerénye.</p>
                  <p>Szünet következék.</p>
                  <p>Végre Lőbl, türelmét vesztve a főispán komoly és vágásban maradt kedélyén,
                     ingerülve kérdé:</p>
                  <p>- Tehát folytassam?</p>
                  <p>- A mint tetszik - mondá a főispán egykedvűen, miközben második szivart gyújta
                     meg, hogy a szoba szagát ne érezze.</p>
                  <p>Lőbl folytatá:</p>
                  <p>- 15. Most legújabban az új etablissementhoz bécsi butorok és függönyzet,
                     párisi tükrök, lámpák, vilárok, két divatos brougham, egy kalesz, négy
                     lószerszám ezüstre, csehüveg-szállítmány, vegwood és csehporczellán, servicek,
                     mind excellentiád czímerével s grófi koronával jegyezve: 18,750 p. frt.
                     Meglehet, az összeg valamivel többre is fog rúgni, ha sietségemben egymi
                     csekélységet tán kifeledtem. Némely részt innen a debreczeni vásárról
                     spediroztam excellentiádhoz. Elébb nem érkezheték. Csak félév előtt vevém
                     parancsát és rajzait, midőn bizonyos reményt kapott, hogy gróffá emeltetik.</p>
                  <p>A főispán észrevétel nélkül hagyá e pontot. Arcza némileg felderült, gondolata
                     elmélyedt, a grófi czím üdvét látszék élvezni.</p>
                  <p>- Itt vége a házi költség rovatának, mely tizenöt pontok alatt tészen összesen
                     133,326 p. frtot és 2000 aranyat; hozzáadva az ifjú gróf közelebbi
                     gyógyításaért Márk úrnak fizetett száz aranyat - mondá hivatalos közönynyel a
                     tőzsér, miután a fentebbi pontra ellenvetés nem téteték; s szemüvege felett
                     feleletért nézett, de a főispán folyvást háttal ült feléje.</p>
                  <p>E számadásból, sok több között két főtanúság van. Egyik azon szomorító magyar
                     gazdálkodás, miszerint negyvenezer p. jövedelmű földbirtokos négy év alatt
                     csupán külhoni fényűző czikkekre annyi adósságot tud csinálni, a mellett, hogy
                     bevételét másfelől egy fillérig elkölti, s miszerint a fokonkinti merülés intő
                     veszélyében is a helyett, hogy észre éberülve megrántaná a gyeplőt a mélység
                     előtt, könnyelműen rohan az üres czím s fárasztó csillogás szirénei közé. Másik
                     tanúság az, hogy ki a Shakespeare és Sue Shylockját és Jaques Ferrandját
                     meghaladó magyarhoni uzsorások torkába esik, annak idejében okvetlenül el fog
                     nyeletni, mint Jónás elnyeletett a haltól, hacsak késnek késével (azaz lemondó
                     határozattal) ki nem vágja magát, míg keze mozoghat...</p>
                  <p>- Mielőtt a másik rovathoz fognánk, az elsorolt pontokra nézve közleni akarom
                     tervemet. Százezret alakítsunk kölcsöntőkévé s tőle, míg leszállítom, ajánlok
                     száztóli nyolczat. A felül rugó összeget pedig kifizetem jelenleg, ha tetszik
                     honi részvényekkel - mondá gróf Szalárdy Lőblhez fordulva, s szemén és
                     összevont homlokán bizonyos fanyar nyugtalanság látszék elvonulni, mely epés
                     egyéneknél izgatottság jele s a kitörő szeszélyt szokta megelőzni.</p>
                  <p>Lőbl azon hideg haragúak közé tartozék, kik soká engedik megmozgatni kői
                     nyugalmukat, de ha egyszer felingerültek, sokáig higgadnak le, s mosolygó
                     arczczal tudnak gyilkosságig menni. Seprős vére felkavarodott az elébbi
                     lázadásban s szinte égett az alkalomért, goromba lehetni a körme közt vonagló
                     nemesen, kinek faja előtt, minden értéki súlya mellett is, kényszerű háttérbe
                     vonulni az uzsorás klub. Azért gyönyörgve élvezé adósa arczán az érdekeltséget,
                     mely sokkal jobban lázít és rongál, mint a kaján gúny. Sóvár boszú- és
                     ártvágygyal nézte az átváltozott arczot, mint egy fizetetlen váltót, mely
                     ellenségét kezébe adja.</p>
                  <p>- Mi a száztóli nyolczat illeti, mondá hivatalos idegenséggel, csodálnom kell
                     excellentiád idylli fogalmát, miszerint egész naivsággal tud tőlem ilyesmit
                     várni. Valóban a költők meséire emlékeztet, midőn még öt-hat ember vala a
                     földön s Ábel csak azért is átadta Kainnak kecskéje húsát, hogy bőréből lábtyűt
                     csináljon magának... Ma több hasznát veszszük a kecskének. Ritka, s mint a
                     zsibvásári koszperd, divatvesztett czikk ma már az irósvajszivű, vagy inkább
                     romlott májú philantrop, ki birkáit meg hagyja nyírni az éhesnek s mézes
                     karddal harczol ellenei ellen. Részemről legalább nem tartozom ezen sóhajtó
                     vitézek kegyes táborába. Azon egészséges alapelv nyomán: inkább én, mint más,
                     többet akarok kapni, mint adni; s hol kilátásom csökken, bizalmam is illőn
                     megvékonyodik. Excellentiádnak nem lehet panasza. Annak idejében méltányos
                     valék: de természetesen, a mint excellentiád lejebb-lejebb ment, én
                     feljebb-feljebb jöttem. Míg biztos hitele volt s pontosan fizetett, tizenkét
                     perczentre mindig kölcsönzék. Négy évtől, mióta akadozni kezdett, tizennyolczra
                     csaptam, s most, midőn a hitelalap ide s tova végkép kimerülend és csak perre,
                     patvarra nyílik reménység, huszonnégyre adnám, ha adni akarnám, de úgy sem
                     adhatom, mert magamnak is szükségem lesz reá. Minek okáért excellentiádnál lévő
                     minden tőkéimet ezennel felmondom; egész alázattal megjegyezvén, hogy a
                     lefizethetési határnapig huszonnégy perczentet előre tegyen le, vagy váltó
                     által biztosítson; mit annál hajlandóbb lehet teljesítni, mert ha tartozását
                     betábláztatom, huszonnégyre sem fog mástól kölcsönt kapni, s akkor veszve lesz;
                     ha pedig rögtön perbe fognám, csőd alá jöend, s akkor már veszve van.</p>
                  <p>A főispán haragos csodálattal nézett Lőblre. Meztelenül egész undokságban állt
                     előtte az álarczaiból kivetkőzött nyervágy. A tőzsér, ki kalandos ifjú korában,
                     viszonyaiba tolá, fészkelé magát, szolgálata kezdetén szegény, szerény és
                     kegykereső hajhász szerepét játszá; ki később, mióta szárnyára kelt s első
                     örökét átvette, folyvást ügynöke, támasza, tartalékforrása volt, ki minden
                     bajt, zavart, véletlen esetet kiegyenlíte s nélkülözhetlen szükséggé és
                     szokássá érlelé magát; ki pénzügyeit pontosan ragaszkodó hévvel s szolgai
                     alázattal vezeté, ki az értéki sülyedtség örvényéhez vitte, vagy jutni segélte;
                     s kiben mint dúsban, most, a fordulat szorongó pontján, próbált hűségre
                     számíta: hitlenül elhagyá. Elhagyá őt, ki úgy nevelteték, hogy pénzügyeiben
                     halálig vezetőt, vagy legalább támot szükségeljen. Élesen bántá gőgjét azon
                     nyilt vakmerőség, miszerint zsarnoka, fertelmes tetténél, szemébe nevet; mitsem
                     titkolva alacsony örömét, hogy a kizsákmányolt jótevőt tönkre juttatja. Bántá a
                     vastag hálátlanság, mely saját osztályában ily csömörletes nyerseséggel mégsem
                     gyakoroltatik. De mind e mellékkeserűségeknél bántóbb volt önsorsa: a zavar,
                     szégyen s menekvési lehetetlenség, mely abban mutatkozék. Mit mond a világ, mit
                     teend családja, melyet a csapás véletlenül ér?... Hát még a rangszomj s
                     imádtatás ösztöne? Most, midőn a fenhéjázó végrendelet betölt, midőn az ősöktől
                     leszármazott vágy és áhitat teljesülve van, midőn a család meggrófula s ezen
                     földi üdv fényes élvezetéhez elkészült... kell megbuknia. Mennyi gúny, mennyi
                     ellenszenv fog reá támadni, mit eddig tekintélye tartott álarcz alatt; mennyi
                     kárélvező tomboland felette, kiket eddig kevélyen mellőzött s kik miatta
                     mellőzve voltak; mint kell a nagy világból, gyönyör és csillogás nélkül s talán
                     szükség és nyomorban gyalázatával egy látogatlan zugba zárkóznia!... Mind ez
                     együttvéve prózaiabb jövendő, mintsem egy hiú fénykóros gyáva lelkét pillanatig
                     le ne roskasztaná... Lőbl szavain oly örömest kétkedett volna; oly szívesen
                     engedte volna méltóságát e tréfával sérteni, megalacsonyítani; de nem úgy kezdé
                     ismerni őt, hogy nyilatkozatát komolynak ne higyje.</p>
                  <p>Azonban nem akará magát elárulni, s könnyeden ellensége kezébe vetni.
                     Visszavevé a szokott kőarczot, mely egy pillanatig magára ölté a szív
                     érzelmeit. Üléséből felkelt s vele az oly hajthatlan dacz. Néhányat lépe s Lőbl
                     előtt megállt. Aztán vevé barna békateknő lorgnettjét s mellén keresztbefont
                     karokkal, némán, átszegzőleg nézte őt, mint valamely ismeretlen szörnyet.</p>
                  <p>A gyakorlott gonosztevő fel sem vevé azt, hanem hidegvérrel, remegés nélküli,
                     nyugodt, biztos hangon folytatá:</p>
                  <p>- A mi pedig a részvényekkeli fizetést illeti, sajnálom, hogy excellentiád
                     magas kivánatait nem teljesíthetem, de nekem magyar részvény nem kell.</p>
                  <p>- Hogyan? kezdé bámulva a főispán, hiszen saját maga Lőbl, ékesszóló hévvel,
                     erővel árulá szerteszét a középponti vasutrészvényeket, s adósságom utóbbi
                     átvételénél nyakamba is tolt harminczezer pengő forint árút.</p>
                  <p>- Az nem egyéb volt börze-nyerészetnél. A kezemre játszott részvényeket eladám,
                     többnyire adósaimnak, midőn legmagasabban álltak, hogy feleim olcsón
                     visszakapdossák a szorult magyartól, ha majd a részletnapok jőnek s fizetni nem
                     tud. A mint hogy excellentiád is eladta azokat egyik hajhászomnak harmad
                     veszteséggel. Különben mit forgassak én pénzt vaspályában, mely előbb-utóbb
                     versenyt állít elő a magyar pénzpiaczon; holott kölcsön útján harmincz,
                     negyven, hatvan perczentig kereskedhetem tőkémmel a törvények védelme
                     alatt?</p>
                  <p>A főispán csodálata folyton nőtt e szemtelen tőketulajdonos jellemén, ki már
                     nem is tartá érdemesnek szívredőit a vérevett ellenség előtt takarni; sőt
                     gyönyört keresett abban, hogy önzési szennyével csömört okozzon.</p>
                  <p>- Hát a gőzhajó- s állóhídrészvények? - kérdé mintegy alkalmat adva a további
                     önismertetésre.</p>
                  <p>- A híd pihen s gőzhajó sem kell. Jobb, ha azon kevés részvény, mi e két
                     vállalatból magyar köröm közt van, apránként idegen kézbe vándorol. Így
                     siettetve lesz a jövendő, hogy a magyar föld idegen országok technika
                     provinciájává váljék. Pedig nekünk erre törekednünk kell. Csak így leend az,
                     hogy a folytonos szegényülésben, mi és utódaink bővebb és könnyebb alkalmat
                     nyerünk excellentiátok megtört és fogyott fajában nemzetietlen
                     pénzaristokratiát alapítani meg... Egyébiránt nem ezeket veszem, honi
                     részvények nevezete alatt; hanem azon korszerű s ránk nézve nyakszegő ipar- s
                     kereseti vállalatok papirosait, miket egy eszénjáró nyakas töredék, socialis
                     mozgalmak útján lerak és szaporít; mindenikében akadálykövet téve kerekünk alá,
                     s mindenikével ásító veszélyt toldva be; hasonlag az egyetlen serény
                     fecskendőhöz, mely az égő faluban minden kigyúlt lyukat törekszik befojtni.
                     Mint minők ipar- és gyáregylet, czukor és kereskedelmi társaság stb. Ezektől
                     irtózik, ezek vesztére tör velem együtt minden becsületes zsidó, sőt máshitű
                     kereskedők is, kiknek csak születése és pénze magyar, de nyelve és érzelme
                     idegen. Nézzen körül excellentiád ezen társulatok részvényjegyzékében, mily
                     jelentéstelen arányban van érdekelve a kereskedőség, kivált zsidóság, a nemes
                     osztályhoz képest. Csak azok szegődnek látszatból azokhoz, kiknek vagy egyéni
                     érdeke kifizeti magát, vagy befolyás útján alkalmat lesnek azon vállalatok
                     megbuktatásához... De hogyan is lehetne máskép? Van esze az embernek, hogy nem
                     húzza orránál fogva piaczra a vetélytársakat s nem dédelgeti fel saját pénzén
                     gyűlölt ellenét, hogy végre nyereségiben osztozzék.</p>
                  <p>Különösen mi magyarzsidók vagy zsidómagyarok, kik jövő uraságunkat akarjuk
                     megépíteni, csak nem rakhatjuk az alap közé idegenek kövét, nem segélyhetjük
                     társunkká a bukott telektulajdonost, hogy midőn a ház felépült, salonjainkat
                     elfoglalja s minket kiszorítson?! Nekünk törni, nyomni, eltapodni kell minden
                     csirázó versenyt és vetélyt, elzárni, betemetni minden felfakadó forrást, mely
                     a pénzt, hatalmunk eszközeit, a nemességhez szivárogtatná s új uralgást adna
                     kezébe. Más nemzeteknél nem sikerült ez élelmes fajunknak, itt meg kell
                     ragadnunk az alkalmat. Midőn pénz lett az uralkodó eszme s a világtörekvés
                     anyagi irányt vőn: Angolhon lordjai rögtön az ipar és kereskedés terére
                     fordíták minden erejöket. Ott a nemzeti előlátás, szorgalom, éber vigyázat
                     elkapkodott, felhasznált minden tért és alkalmat, a nemesség kezére keríte
                     pénz- és iparpiaczot, elragadozá orrunk elől a jószagú pecsenyét s nem engedé
                     semmi kövér zsákmányba akasztani csempész körmeinket, hogy aztán ellephettük
                     volna mint a féreg, mígnem minden jobb ízlésű ember visszaborzad s eltávolodik
                     tőle, nekünk hagyva az egész martalékot. Tehát Anglia kijátszá kezünkből a
                     jellemünkhöz illő időszakot. Ott a nemesség pénzt szerze magának s úr maradt, a
                     zsidónak koppant a szeme s ostobább népet kelle keresnie, hol nyakára üljön az
                     országnak s felépítvén Izrael hatalmát, élvezzen és uralkodjék dologtalanúl...
                     Frankhonban e tekintetben kevesebb akadálylyal lehetett volna az új nemességbe
                     becsúsznunk s játszani a szerepet, melyet ma pénz oszt. Ott az ó nemesség,
                     politikai fordulatok miatt megtörve, kedvét, befolyását vesztve, a st. germaini
                     kalitkába zárta magát mint beteg oroszlán. De Frankhonban nem a nemesség teszi
                     és vezérli a nemzetet. Ott harminczhárom millió büdös keresztényben egy nyelv,
                     egy érzelem, egy érdek, mely maga rontja vagy maga építi dolgait s idegen
                     kanalat nem hágy fazekában kavarni. Ott felépült a pénzuraság királyszéke,
                     hírünk, befolyásunk nélkül. Legfeljebb aprószeresi napszámot végzett körüle a
                     zsidóság. A franczia korszak meghódolt a pénznek, sülyed és nyerészkedik,
                     felölté jellemünket, a nélkül, hogy gázsijában osztoznék velünk s nekünk mint
                     nézőknek legfeljebb a tapsolás élve jut, hogy oly művészileg utánoznak
                     bennünket... Maga átlátja excellentiád, hogy miután más népek így gondoskodnak
                     magukról, nekünk a magyarok közé kelle hátrálnunk, miként «Kibrot-thaavától,
                     hol eltemetteték a kiváló nép, menének eleink Haserothba és megállának
                     Haserothban» Móz. IV. XI. 34. Megtaláljuk Gó’senföldét, hová bujdosánk. Ez a mi
                     bőrünknek való hely, a mi zsebeinknek való hizoda. Igen alkalmatos héber
                     conservatorium, melyben a jeruzsálemi fény megnő és felmagzik. Soha egy status
                     sem engedett a speculánsoknak oly bő és könnyű nyereséget, a nélkül, hogy
                     emberi vagy országos czélnak általok hasznot szerezne. A helybeli jellem és
                     viszonyok egészen malmunkra dolgoznak. A magyar kormány soha sem vezérli a
                     nemzet érdekét. Nem is akarja, de ha akarná is, hogyan tehetné? holott akármily
                     politikai szinű egyén legyen élén, rögtön támad párt, mely, mielőtt magát úgy
                     mutatná, hazaárulónak kiáltja ki, népszerűségét, hitelét aláássa, furkálja,
                     szárnyát megnyírja s mikor se ti se tova nem tud mozdulni, saját pártja is
                     odább áll tőle, hogy új zászló alá csapja magát, melynek tartója egy másik
                     csoport által ismét le fog rántatni. Soha egy nemzet se csapongott oly
                     könnyelműen a váltakozó népkegy végletei közt, mint az excellentiátoké. Magát
                     gróf Széchenyit, kit messiásának kiálta ki, mihelyt oly pontra állott, honnan
                     ha népszerű maradand, többet használhat, mint az előtt, már megfeszíti. Sőt
                     Deák Ferenczet, ki minden pártok közbálványa volt, egyetlen toaszti nem jól
                     ejtett, vagy nem jól értelmezett kifejezéseért saját eleme gyanúba vevé. Ezt
                     teendi többi jeleseivel is, kik még jobban napirenden vannak. De ha ezt nem is,
                     bizonyosan megszokja, megúnja őket, közönyössé válik irántok s korán elfeledi.
                     Azért sok jellem, sok tehetség, kényelmei közé, vagy szegény zugába vonja be
                     magát, s elpipázza erejét, mert nem akar taps közt kezdett szerepet füttyön
                     végezni, hogy végre mégis mitse használjon, minek itt legnagyobb művész is ki
                     van téve. Látja excellentiád, hogyne örülne ennek a zsidó? Nekünk olyan nép
                     kell, mely jeleseit becsülni nem tudja, mely egymással veszekszik. Oh az a
                     bábel zavarja nem hiába tanít minket az ó-testamentomban...! Elébb mondám, hogy
                     a kormány nem vezérli a nemzet érdekét. Most mondom, a nemzet (vagyis nemesség,
                     mert hisz itt nemzet nincs), maga sem vezérli azt közerővel, sőt absolut
                     többségével sem, mert minden kérdésnél pártokra oszlik, ingerült csapatokká
                     töredezik fel, mi a sikert töri, csonkítja, elernyeszti... No, már hogy kivánja
                     excellentiád, hogy mi Izrael hívei, azon kisded magyar pártot, mely annyi zavar
                     és összeütköző törekvések közt, az ipar, kereskedés s több idevonatkozó üzlet
                     rendszerét ki akarja kezeinkből vájni s a statusjövő alapjául a nemzetnek
                     megvédni, gyarapítni és növelni, mígnem végre bennünket elüt, kituszkol s a
                     szérüről gyepszélre szorít, mint szorított Anglia és Frankhon, hogy mondom,
                     ezen kisded magyar pártot, magunk ellen czéljaihoz segítsük, a pénzpiaczon
                     vetély- és osztálytársakul tolakodni eszközöket nyujtsunk, s kiadjuk a bizonyos
                     uraságot kezünkből, mit a magyar nemesség felett, ha a dolgok maradnak, az
                     idegen pénzaristokratia okvetlenül kivivand magának?... Ez okon nem kell nekem
                     magyar részvény. Azt minden uton lenyomni, kellemetlenné tenni, a börzéken
                     értékét buktatni, hitelét veszteni törekszünk, hogy az illető vállalatok
                     menjenek tönkre, vagy silány, jelentéstelen forgalmat idézzenek elő az üzleti
                     ágakban, a nélkül, hogy a részvényesnek hasznot, nekünk kárt okoznának.
                     Egyébiránt efféle józan törekvéseinkben tetemesen elősegít maga az iparalapító
                     párt, mert az excellentiád lőportermészetű faja csupa lelkesedésből is légbe
                     röpíti dolgait, s az üstökös dédek nyírett ivadéka, azért látszik fejét olló
                     alá adni, hogy minden lépten-nyomon egymás hajába ne kaphasson. A magyar, ha
                     más oka nincs, nemes vetélyben is összevész s egymás törekvéseinek vet gátat,
                     akadályt, részvétlenség, gyanú vagy ellenműködés által. Így történt a létező
                     iparköri öt-hat egylettel is. Most gyanusítják a hengermalmot, majd a
                     czukorgyárt, majd a gyáralapítót, külön változatban egyik a másikat, mígnem
                     valamelyik, mely magát a többieknél jobbnak trombitálta, tíz hó alatt,
                     legkedvezőbb évben, alaptőkéjének negyedét elveszti s a párisi börzén, a bukott
                     házak s hitelvesztett társaságok névsorában függ... Hála Ábrahám Jehovájának,
                     hogy így van. Dehogy veszek részvényt, hacsak azért nem, hogy a társaságot
                     megbukni segéljem. Csak hadd szakadjon pártokra a magyar e korszükség
                     kérdésében is, mint minden más ó és új viszonyaiban, hadd vessen tőrt, ásson
                     vermet egymásnak, hazudtolja meg egymás ajkán az igét, kapkodja ki egymás
                     kezéből a zászlót: addig mi szép csendesen felnövünk nyakára az új hatalommal,
                     mint felnő az éj a vöröstányérra, mely nem maga a nap már, hanem csak felvetett
                     képe s a gőzkörön, fény és meleg nélkül reszket... Mit mond excellentiád ezen
                     hasonlathoz? biz a zsidót is költővé teszi a szokatlan honjellem... Ne
                     méltóztassék kegyelmes szemeit haragba szedni, bizony mondom, nyakára növünk
                     excellentiátoknak, a nélkül, hogy a nemzeti ipart mi fejtenők ki, vagy a
                     kereskedést nagyszerűvé tennők, csupa pénzforgatással, váltó-csempészet s
                     uzsora útján. Úgy, hogy ha bőven nem találkoznának ily érzékeny életuntak mint
                     excellentiád, kik már minden álöröm és csalgyönyör ingerén túl, csak a valódi,
                     igaz, nemes, gyöngéd, felemelő élvet igénylik s csak a vesztegető fényszomjat s
                     kitüntető divatvezetést engedik magukon uralgni, ... mi nagylelkű és szívű
                     férfiak dolga: ... halkabban domborulnának magyarnyelő tárczáink. De így se
                     baj. Mi és feleink ezer s ezer úton körmeinkben tartjuk a pénzpiaczot, az ipart
                     idegen gyülevész nép üzendi s a magyar gazdatisztjeinkké lesz saját földén. Ő
                     vezeti a czímet és zsellérkedik, mi pedig szolgáknak látszva országlunk. Mily
                     mulatságos lesz az, ha majd a magyar urak, hideg kőszobákba gyűlöngve, vagy
                     elszigetelve, értünk dolgoznak, ha díszparkjainkba hozzánk küldenek ki,
                     megkérdeztetni, mi és miként történjék? ha mi igazgatjuk a törvényhozó szavát s
                     mondva rendeljük meg, vagy töröljük el a czikkeket érdekeink szerint? Ha majd
                     összes osztályom úgy álland az összes nemességhez, mint én most excellentiád
                     felett s úgy fittyelhet annak, mint én most excellentiádnak!... He he he! ilyen
                     a pénzaristokratia. Nem kivánna excellentiád pénzes zsidó lenni?! Pedig nem
                     csak komoly ügyekbe hat el feleim intéző ujja és hatalma. Mienk lesz fény,
                     divat, kitünés. Elfoglaljuk a közhelyeket, szinházakat, sétányt, termeket,
                     ünnep- és néztereket. Persze a magyarokéit, mert mi közczélból mitsem teszünk
                     saját zsebünkre, hanem kezünkre csaklizzuk, vagy becsempészkedünk a kész
                     érdekekbe. Ünnepet rendezni, kocsizni, lovagolni fogunk, hölgyeink köveket és
                     tollat viselnek, túlragyogják excellentiátok silphidjeit s tónt adandnak a
                     tánczvigalmakban, mik a blasirt nemességnek jobban fognak fájni, mint a
                     közügyek véghanyatlása... Hogy tetszik excellentiádnak a népszerű nemes ifjak
                     báljában egy héber díszhölgy, ki félórával azelőtt két garasára turót adott el
                     s bálczipőjét alkonyatkor veszi, hogy lyukas huszasait ne lássa a varga, a
                     czukrásznő fagylaltjára pedig alkuszik? Hogy tetszik a lóversenynél a hóditó
                     hajhász-özvegy, kinek hizott kezén szétreped a keztyű és fénylő arczhája két
                     oldalt fityeg ki a pamela vagy clarisse kalapok alul, körnője pedig honn
                     harisnyát foldoz s itten a hőségben kopott bársonyban ül, mely asszonyánál
                     zálogban veszett?... Ah mi kéj az, hogy ily pozsgás, mázsaszámra mérhető haute
                     volée váltja fel a halvány, gyöngéd, kitisztult bőrü születési aristokratiát.
                     Mily érdekes lesz az, ha egy páholyban érdemes timármester fekteti ki fekete
                     körmeit, másikban egy izraelita nemzetség tizenketted magával tolja ki fejeit
                     mint kas száján a méh, közepén pedig excellentiád fajából más egyén menekül a
                     páholyfenékre, illatszert használva a csáva- s halszag ellen, melynek
                     tulajdonosi sem szinházat nem építenek, sem a művészekért fejeket nem törik,
                     csak bekörmölték magukat a kikörmöltek helyére. Mily dicső lesz mindezt egykor
                     egyedáruzni, ha a nemesb ízlés tőlünk elirtózva termeibe vonul és zárkózik,
                     kiürítve nekünk s hajbakapó feleinknek az élv és kitünés terét és alkalmát,
                     miket mi árcsökkentés, vagy túlfizetés útján, de mindenesetre árához, becséhez
                     nem értve fogunk gyakorlani. Mi szép lesz aranyozott lakásainkban, függöny s
                     ajtók fölé ötágú koronákat rakni, estélyeinkbe híni az adós notabilitásokat, s
                     általok kamat fejében költemény, hirlapok s művészet útján divatban lenni,
                     ragyogni, halhat...</p>
                  <p>- Ugyan míg az lenne, tegye félre Lőbl ezt a bödön caviárt, mert fejem kezd
                     szédelegni tőle, közbeszólt a főispán követelő hivatalos hangon s lorgnettjén
                     át, szegző pillanatot vetve a kevély tőkés csufondár ábrányainak.</p>
                  <p>Lőblt annyira kiüté sodrából e meglepő parancs, hogy a hajdan belerögzött
                     szolgaösztön szerint, feledve új tomboló szerepét, fülönkapott és ágya alá tőn
                     egy bödön caviárt, mely Lőbllel egy szobában hált s eddig a pamlag
                     tőszomszédjában fülelt és bűzölt.</p>
                  <p>Lőbl ingerkedő nyilatkozatiból átláthatá gróf Szalárdy, mit várhatunk az idegen
                     érzelmű uzsorásoktól, mily veszélyes hatalom nő azokban a nemzet nyakára.
                     Átláthatá a vastag túlvitt önzést, mely sem vet, sem arat, csak behord, mely
                     előtt végre megszünik nemcsak ember- s nemzetiség, hanem törvény, erkölcs s
                     családérzelem és statusczélok s mely kicsapongásiban egyetlen korlátot ismer, a
                     lehetetlent. Átláthatá, hogy a születési aristokratia helyébe minő aljas
                     rabelem cserélendi magát, melynek ősei család-krónikája, rangja, századai nem
                     lévén, de pótlani törekedve, minden szentséget fel fog áldozni, hogy kimosdva
                     gubacs és firneisz szurokjából, pénzéhez illő díszczímekbe öltözhessék fel.
                     Átláthatá, miként ezen elem keze közt, urasága alatt, idegen érdekek fognak
                     felnőni, melyek temetőbe viszik a nemzetiséget, pedig miért nyereg, ha ló
                     nincs? miért törekszenek jobbjaink, ha nem leend nemzetünk, melyért azt teszik?
                     Átláthatá, miként az elemnek nincs több czélja, szándoka, mint az elsőséget
                     magához ragadni, hogy a népet, jobban mint valaha volt, sanyarva, az igazgatás
                     rendszerét eszközévé aljasítva, pénzét növelje s pénzén dölyfét, szeszélyeit
                     elégítse ki. Átláthatá, mennyire nem mindegy az a statusra nézve, ha a pénz
                     Péternél vagy Pálnál van, mert Péter talán tudomány, művészet, ipar,
                     kereskedés, nép és közczélok s nemzeti fejlődés érdekében fárad és áldozik, míg
                     Pál csak tőkéit iparkodik megszázszorosítni, hogy földet nem művelve, kézipart
                     nem űzve, kereskedést nem emelve, dolog és szolgálat nélkül renyhén lebzseljen
                     a status nyakán, felélvezve, kizsákmányolva, mit mások szorgalma létre hoz.
                     Átláthatá, mily hamis nyugtatvány a váltótörvények eredményi iránt azon
                     felületes jelige, mit sok törvényhozó papagály utánmond: «hadd hulljon a
                     férgese», mert az uzsorások korszaka nem érlelő nap a gyümölcsöző hazán, hogy
                     elfonnyaszsza a férges példányokat, hanem forgószél, mely érett s éretlen
                     terméket gallyastól, fástól örvénybe sodor, hogy zsákmánynyal terhelten
                     kavarodjék tovább a pusztult vidékről... Átláthatá, mily sülyesztő bűne a
                     nemzetnek, e közellen idején egymás töredékivel harczolni, mily igaztalan
                     önmaga s a közérdek ellen, ki az ipar és más korszaki mezőn erejét fogyasztó
                     kisded pártot űzi, ki az ide vonatkozó eszmék és törekvések sikerét rontja,
                     közönynyel dermeszti, vagy ostoba bűnnel aláássa...</p>
                  <p>De ő excellentiája mindezt nem látta át, mert a haza és szemei között vastag
                     énje állott. Ő nem látta a törvényes rablót, ki a nemzeti szentséget szabados
                     formákban tördeli zsebére, csak a szemtelen ujonczot, ki egy ősz méltóságra
                     fogait meri vigyorítni. Ő csak azon boszankodék, miként bátorkodik századok óta
                     érlelt nemes vérét felingerelni egy pór húsgép, mely tollszedni és függeni
                     születék... miként pöffedhet rá oly jóllakott gőggel, a sülthalon leszármazott
                     tengőcz, ki csak nemesek földéről süthet kenyeret s kinek kóbor gyomra, az ő és
                     társai morzsáján hízott fel?... Csak azt tartá rangja alattinak, miként önti
                     így szemébe mérgét a hálátlan szolga, ki eddig rejtezve titkon élvezett, hogy
                     urai ne lássák a lopományt? miként tud éles gúnyt, szurós fulánkot mutatni, ki,
                     míg csaló alkalom van, hizelg s alázkodik? mily önhitten kérkedik, a
                     csempészett jövőben már képzetileg előre elmarkolászva s habzsolva az élvet,
                     mit ő és osztálya netovábbnak tart s minek birtokáért élvét, munkáit zsoldba
                     ajánlá.</p>
                  <p>- Úgy, úgy, Lőbl, mondá ellenfeléhez a fentebbi műtétel után, jobb is el nem
                     szokni a caviár-emelgetéstől. Ki tudja, nem hazug próféta-e a korán szólalt
                     kakas, mely zsidókirályságot jövendöl? Hátha buknak a százhuszas kamatú
                     remények s meg talál zendülni a babyloni lant ó keserve? Frankhonban megvetés
                     keledez már enyves faja ellen s Rothschild, mint zsidókirály, negyvenezer
                     példány röpiratban koppadt a nép kezén. Angolhonban pedig észuraság tolúl a
                     pénz fölé, ily keleti bölcs, mint Lőbl Simon, csak tudni fogja, hogy a
                     közelebbi ministeriumban öt-hat irótag van...</p>
                  <p>- De nem a nemes magyar nemzetnél, hol az írók nadrágtalan páriák, közbevágott
                     Lőbl hideg szenvedélylyel, ki a caviár körül tett szolgálattal oly véletlenül
                     megalázta magát s kit e fensőségi csel, tizszerte mélyebb haragra gyujtott. Itt
                     a statusjavak könyvében az ész 0-ul vétetik, melynek csak úgy van értéke, ha
                     rend s rang hegyes 1-se, vagy szolgabók háromrét görnyedt 3-sa áll az ész
                     előtt... De oly szokatlan is itten a független elme, hogy ha lenne egy, kettő,
                     mely világát sötét bűneinkre vetné, magok gyanúsítnák excellentiátok: hogy az
                     nem több, mint ábrándos költő, kinek tyúkszemét zsidócsizma nyomja. És a költő
                     ellen akadni fog ember, ki tiz forintért czikket ír s ember, ki harmincz
                     forintért lapjába veszi, hogy a költő ostoba, embertelen és kimeszelt sírbolt,
                     azaz farizeus... De meg mit ijeszt minket Frankhon és Anglia? Ott a nemzet
                     szorít ki helyünkből, de itt a nemzet van nyakig erszényünkben. Ha kedvünk
                     szerint összeszorítjuk, nyekkenés a vége... Aztán hol pénzszűke nyomaszt, a
                     közerkölcs pedig ki van erejéből véve, fajom nem félhet. S nem így van-e
                     Magyarországon? A szegényítés régi terv szerint foly, épen azért rohant oly
                     vakon hálónkba a pórázunkon vergődő halsereg. Mi pedig az erkölcsöt illeti, e
                     gyönge asszonyka ellen mindig elég ostrom a szükség, kivált fejletlen
                     népeknél... Csak nézzen szét excellentiád, hová vittük egy pár év alatt a
                     közerkölcsöt. Uzsoránk példája elragadt a keresztényekre is. Persze, a siker
                     követőkre talál. Most már vetélkednek mestereinkkel. Úgy hogy bátran
                     utasíthatnók őket, mint az excellentiátok Krisztusa utasítá apostolait:
                     «elmenvén, tanítványokká tegyetek minden népeket e földön». Továbbá, a
                     váltóügyvédek elfogult papjainkká lettek. Soha Lévi nemzetsége nálok
                     lelkesebben nem prédikált üdvösségünkre. Látná csak excellentiád, mily
                     vetélyhévvel szegődnek minden csempész segédszerepekre, mily ármányzó s elszánt
                     ebhűséggel horgászszák be uzsorás követeléseinket, feledve elvet, vérséget,
                     sülyedő nemzetet, ha hallaná, mily dicsekvő tűzzel védik eljárásaikat a
                     serkocsmákban és több ahhoz illő helyen: «hogy ők jog védői, törvény eszközei,
                     mind egy lábig igaz férfiak, hogy az uzsorás jobban fizet mint a becsületes
                     ember, hogy ha ők nem tennék, más lépne helyökbe, hogy a zsidó is ember, kinek
                     jogait tisztelni kell» s több ehhez hasonló alapos erkölcsi indokokkal és
                     sophismákkal, pedig ők azt ép oly jól tudják, mint excellentiád, hogy ember ám
                     a zsidó, de egyszersmind polgárzatban él s épen mivel nemcsak ő, hanem más is
                     ember, nem kell neki eszközt nyujtani, hogy embertelenül bánjék s mások emberi
                     jogát megfojtsa, elcsempészsze. Noha pedig az ügyvédi karban, a nemzeti ifjuság
                     nagy részét vesztegettük meg, s vontuk el a honi érdek tiszta észlelésétől: még
                     ez mind csigavér, mi már tovább járunk. A törvényes erőszak, cselt,
                     csalárdságot idézett elő a perszéki feleknél. Most mindenki törekszik a
                     törvényt kijátszani s erélyt, érdemet keresnek abban, minél eszesb fortélyt és
                     furfangot találni. Sőt befolyásunk a birószékekig ment. Hisz maga tudja
                     excellentiád, hogy több nagyszerű uzsorapert, helyhatósága alul máshová rendelt
                     a főkormány. Azonban úton, útfélen, utczán, közhelyeken, széltire beszélik
                     feleim ez vagy amaz váltóbiró szives barátságát, igéretét, pártfogó itéleteit,
                     sőt legújabban magasb kegyelmekkel dicsekvék egy bezárt collegám. A szerep át
                     van cserélve, a kullancsok helyett a báránynak kell meghunyászkodnia. Egy
                     becsületes honfit, ha üldöző sors, álnok önzők vétke, vagy jótét és
                     engedékenység miatt kimerűl és csőd alá jut, szégyen és erkölcsi megróvás
                     bélyegez, míg fosztogatója az idegen uzsorás, latba sem vétetik s fényes
                     fogatával, paszományos cselédeivel botrányt nem okoz... Ha valaki tiz év alatt
                     bonyolódott viszonyai miatt könnyelmüség nélkül körmeink közt koppad s
                     uradalmaiból kipusztul, azt mondják: úgy kell neki, mért nem tudott bőrében
                     megférni. Ha közülünk valaki tiz év alatt, semmiből ragadozás által milliomos
                     lett, ezt mondják: úgy kell neki, azért van esze... Iró és művész fut, fárad,
                     éjez s Szilveszter estjén nem marad fillére, mit újév napon koldusnak adjon, a
                     közhivatalnok teng, nyomorg, nélkülöz s mégis özvegye kéregetni jár, a
                     földbirtokos kétezer holdból nem képes szerény családját ellátni s az igavonó
                     nép éjt-napot egygyé tesz, még sem lakik jól egész év hosszában. Minden
                     munkásosztály sínylik s érzi a pénz szűkét, csak a korhely uzsorás viheti
                     véghez, hogy hat ezer váltó frt. kamatjából a fővárosban keresetág nélkül,
                     kényelemmel éljen, s négy év alatt mégis tizenkétezer pengő tőkét tegyen félre,
                     mint egy hajhászomon történt. Második Endre király korában nem sanyargatták
                     jobban excellentiátok őseit őseink. Pedig ha az üzéreket kútfejökre viszszük s
                     kit-kit helyére sorozunk, nem több mint ötszáz család zsarolja Magyarhont.
                     Ennek van alárendelve tizennégy millió ember sorsa, jövője, erkölcse. Ennek
                     adózik az ország, hallatlanabb kulcs szerint, mint valaha a legzsarlóbb
                     hódítónak... Mindez tagadhatatlan tény s mindez közönyösen foly, mintha úgy
                     kellene folynia. A közvélemény nyugton hagyja a nemzetiség őrlő férgeit s
                     apróságot keres, melyen hajba kapjon.</p>
                  <p>Ha összetett pénzen olcsó áldozatkát teszünk, vagy tizforintos tanodáinkban
                     magyarul tanítjuk örököseinket, hogy anyanyelven tudjanak csalni, már
                     megtrombitálnak a hirlapok s mi nyugton és dicsőítve gazdagszunk, a nélkül,
                     hogy közérdekre kiadásunk a garast haladná. Sőt magok a sivalkodó honfiak, kik
                     mint a sirály, minden vészt megkiáltnak, mellőzik sírásó szerepünket
                     törvényhozás utján megtámadni. Egy-egy bűntettnél, mely ezerek közül napfényre
                     vonaték, el-elszörnyednek; aztán a phrasisnak vége s mi békén maradunk a
                     gyakorlatban. Persze többnyire adósaink s ezeknek rokonai ülnek a zöldasztalok
                     körül, kik nincsenek arra fejtve, nevelve, hogy mint a rómaiak egykor, saját
                     érdeküket veszélyezzék a t. cz. hazáért s romlását gátolnák, ha fejök forogna
                     is szóban. De sőt eszélyesen óvakodnak köztárgyalás utján érdekeinkkel
                     surlódásba jőni, úgy hogy hatalmunkról, egyes bezáratásokon kivül, alig vétetik
                     más tudomány, mint a betáblázások nyugton hallgatott kötetei... No már, ha
                     most, midőn még kevesen valánk, befolyásunk, a kezdet nehézségei közt, oly
                     hirtelen el tudott hatalmasulni; ha minden elemet érdekébe tudott hálózni s a
                     közértelmet és érzést hallgató rendszerbe nyügözé: hiheti-e excellentiád, hogy
                     rabjaink s eszközünk szaporodtával, emanczipálni tudja magát az ország a
                     pénzszolgaságból, mely csak egy vonallal jobb az ököljognál? hiheti-e, hogy a
                     születési aristokratia, tétlen sülyedése mellett, mássá válhatik czifrán
                     festett mérpóznánál, melyet mi, értékünk felmérésében, tájékozó pontúl
                     használunk? hiheti-e, hogy hazudik a kakas, mely zsidó királyságot jósol, mint
                     kegyesen elméskedni méltóztatott?... Pedig egy rövid törvényczikk fordítana a
                     dolgon. Felfüggeszteni a váltóképességet, míg észszerű hitelintézet nem
                     rendeztetik; becsvesztést a hat kamaton felül kölcsönzőre, örök börtönt a hat
                     kamaton túl hitelezőre. Mert hiszen ha a magyar ősök, az ókor eszméihez képest,
                     orrvágatást, szemtolást, halált tudtak hozni öt-hat dénáros tolvajok ellen, az
                     országos fajultság gyógyszereül: miért ne óvhatnák a magyar utódok, nemzetüket
                     az új-kor eszméi szerint szigorún, a végerkölcstelenüléstől? De hol veszi
                     excellentiád a többséget ily szabadító utakhoz, holott mi lakából, ruháiból
                     forgathatjuk ki a többséget, miután házainkban laknak, ingeinkben járnak, azaz,
                     fülig adósak? Úgy úgy; ez menni fog, haladni fog tovább. A népet félig kivettük
                     már excellentiátok kezéből; kiveendjük egészen. Mienk lesz földje, szorgalma,
                     saját személye. Aratunk vetésén, szűrünk szőllejében, leszedjük fája
                     gyümölcseit s végre elsőszülöttét adandja zálogba, hogy eleget tehessen. A
                     magyar még jobban elfogy, szegényedik s szerteszét falvakra pusztuland. A
                     fővárosban ismeretlen gyülevész nép fog kóvályogni: közöttök egy-két
                     vagyontalan magyar, ki másokért dolgozik. Avagy nincs-e már ez kezdetben?... A
                     nemzeti ifjúság ivadékról-ivadékra felnövend, félig pallérozva, nyomor közt,
                     kilátás nélkül. Először láz és undor kapja meg s bőszen kérdezi: hát haza ez,
                     mely kevés lakóinak tápot nem tud adni? haza ez, mely szorgalmam s képzettségem
                     után nem tart el? haza ez, melyben a benszülött ősvér minden útról, minden
                     alkalmazásból, minden érdemlési módból ki van zárva, hogy idegen csavargóknak
                     legyen mit falniok? érdemli-e ily hon, ily polgárzat, hogy vakon áldozatja
                     legyek s emberi jogaimat erőszakkal vissza ne vívjam? De ezt csak első
                     kiábránduláskor fogja kérdezni; aztán megtöri a nyomor s az uralgó erő igájába
                     térnek, azaz érdekeink alá. Elvesztik érzelmeiket, agyuk eszméit s a
                     szabadakaratot. Egymást fogják marni kegyelmeinkért, szolgáinkká lesznek s
                     nőiket, lányaikat adják el pénzünkért... Avagy nincs-e ez már kezdetben?...
                     Valóban, mi szobrot emelhetnénk a törvényhozó észnek, mely országát ily bölcsen
                     kezünkbe adá. S még csak képmutatás sem szükséges már. Nem kell rejtve,
                     lopózva, utálat közt járnunk; nem kell elbúvni élvezeteinkkel. Az utczákon
                     hunyászkodott vagy üdvözlő arczok fogadnak. Középosztály iránt gőgösek, nagyok
                     ellenében gorombák lehetünk; kiönthetjük gyűlöletünket, mint épen cselekszem
                     excellentiád kegyes engedelmével... Kitárhatjuk titkainkat, leálarczozhatjuk
                     jellemünket, elárulhatjuk osztályunk gyengéit; feleim biztosítvák, hogy
                     nyiltság s daczoló erőszak nem árt, nem ingerel torlást, nem idézhet
                     gyógyszert, mert rabszolgáink egyet nem értenek...</p>
                  <p>Lőbl nehány perczre megszűnt a kívül hideg és nyugalmas, de benn fanyar s
                     kárélvező epekiöntéstől, hogy felkeresse a főispán arczán a harag és kaján gőg
                     vonaglásait, miket azon futkosni óhajtott.</p>
                  <p>Lőbl Simon, egy becsületes rabbi vásott, de éles eszü fia, gyermekkorát
                     tanodákban tölté s Márknak tantársa volt, mert apja orvosnak nevelé. Kicsiny
                     korában már irigy, haszonleső szenv fejledezék nála, mely később fanatismusig,
                     dühig nőtt. Már az iskolában üzérkedett társai között. Mindig volt nyalánk
                     csemegéje, játékszerei s ezer csábító apróság, mit hitelbe el tudott adni, hogy
                     a tartozásra nagy kamatokért várakozzék, mígnem végre zálogra kölcsönzött
                     nekik, hogy tartozásaikat kifizethessék. A mellett illő díjakért mindig kész
                     volt hamis tanú lenni iskolai csínyek palástolásában; s efféle több ágú
                     erkölcstelenítő utakon nemcsak lekötve tartá előkelőbb s azért ösztönszerűn
                     gyűlölt társait, mely viszonyt mindig megalázó alkalmul élvezett: hanem
                     egyszersmind szép tőkécskét hozott pályavégén a tanodából, mely további
                     üzletének alapjává lőn. Adósai pártfogása által, olcsó feltételek mellett,
                     beszerzé magát háziorvosul egy lengyel grófhoz Gácsországban, hol már akkor
                     Márk, bizonyos herczegi udvarnál hasonló alkalmazásban állt. Itt ők egyetértve,
                     több kipusztult nemes nyalóczok és pénzváltók szövetségében, közkeresetre
                     dolgoztak az aristokratia kizsebelésében. Többek közt jelesen, saját grófját,
                     furfangos közbenjötte által, tetemesen megcsalni segélé egy jószág vételében,
                     minek díjául ő egy köszvénybe huzott feleséget kapott gschäftben, ötvenezer
                     pengő hozománynyal. Azonban a csalás, hamarább mint vélte, kisülvén: grófjától
                     csúfosan, közbotránynyal elüzeték, mielőtt lemondási időköre, a szerződés
                     szerint, kitelhetett volna. A kis tartományban, hol közhír s lapok utján
                     bélyege elterjedt, nem lehete sikerrel maradnia; de különben is jobban
                     megszedte már magát, mint sem kedve volna orvosi minőségben házi kegyelemhez
                     vagy betegek küszöbéhez lenni kötve: s azért eladván oklevelét egy sziléziai
                     izraelita sebésznek, bizonyos bécsi kereskedőházba ment rövid szolgálatra, hogy
                     alattomos uzsoráskodása közben, a váltóüzlet, csel- és csempésztan elemeit és
                     rendszerét alaposan betanulván, szabad szárnyára kelhessen széles e világon,
                     adósává tenni minden népeket. Bécsi laktában ismerkedék meg a még akkor
                     cancellariai gyakornok Szalárdy Györgygyel s általa több magyar mágnás és nemes
                     ifjakkal, kiknek könnyelmét annál dúsabb sikerrel tudá kizsákmányolni, mert a
                     magát földhöz ragadt szegénynek tettető szerény s minden szolgálatra kész
                     Lőblt, mindenki becsületes, részvétre méltó zsidónak tartá. Átlátván pedig
                     ismeretségeiből, hogy a magyar viszonyok és gondatlanság, minden európai
                     országoknál biztatóbb zavart nyujt gazdag halászatra, nem másutt, hanem itt
                     telepedék le s igénybe véve tőkéit, bűnét s elméleti tanát: két évtized alatt
                     több milliók tulajdonosává lőn e szűk pénzű hazában, mit alig hihetnénk, ha élő
                     példák nem állanak előttünk; s ha annyira napirendbe nem volna szőve-fonva ily
                     visszaélés, hogy a regényirónak, ha korrajzot akar adni, okvetlenül
                     váltócsempészt kell irnia, mint kellett a rabló középkorban Cartust s ahhoz
                     hasonlókat.</p>
                  <p>Lőbl Simonnak idegensége, ellenszenve, gyűlölete tőkéivel nőtt az aristokratia
                     ellen. Látá, hogy pénzei mellett is a közélet piaczán háttérbe van nyomva,
                     mellőzve, elfeledve; hol kört és pártot alakíthat ugyan, de láthatóvá nem
                     teheti magát. Folyvást jobban-jobban meggyőződék, hogy fényes kitünés,
                     keresettség s előkelő szerep, miket sovárszomja oly irigyen kisért,
                     aristokratikus országokban nem pusztán pénzen szerezhetők; s minél lejebb huzza
                     őt a csempészet súlya, annál feljebb emelkedik alacsonyságán a józan tekintély.
                     Azért kifosztani, megtörni, elmerítni a születési aristokratiát; úrkényt,
                     hatalmat, igazgató erőt pénzre származtatni: e volt önzésének második ága; e
                     volt a hő terv, melyre feleivel titkos ösztönből, a nélkül, hogy freimaurerként
                     egymást ismernék, összeszövetkezett; s melynek töredékes kivitelében köre és
                     alkalma szerint buzgón működék. Ezen terv és gyűlölet iskolai évétől
                     életfolyamán át belerögzött, kövesült, belemérgesedék. És ez, oly szívben, mint
                     övé, természetes. Neki mindig előkelőbbek körül kellett ólálkodnia, hogy
                     czéljait elérje s az előkelőség, melynek algépe, rabrugója volt, folyvást
                     ingerlé irigy kebelét. Innen magyarázható, hogy böszszé, dölyfös csufolóvá lőn,
                     ha egyszer-egyszer hosszú fortélya véget ért s előtte megkoppasztott áldozat
                     feküvék; innen magyarázható, hogy kapzsian éldelé az édes boszut, ha egy-egy
                     aristokratát megbuktatott, melynek fajától Gácsországban meggyaláztatott s
                     melynek vonaglásit mintarajzául nézte a pénzhatalom egykori általános
                     győzelmének; innen magyarázható, hogy oly kaján rosszakaratban, oly hosszas
                     értekező gúnyban tombolt gróf Szalárdy György úr ő excellentiáján, pályadíjt
                     keresve előkelő haragjában a hosszu szolgaságért.</p>
                  <p>Lőbl, midőn kifakadt dühét félbenszakítva, szemüvege felett a főispánra nézett,
                     gyönyörgni a gőg megtört szarvain, csodálattal tapasztalá, miként az, pamlagán,
                     nyujtózó lábakkal, kéjesen füstölve, merült nyugalommal, mintha saját
                     szalonjában ülne, olvassa a hirlapot, mely grófi minőségét tudtul adá nagy és
                     kis világnak. Elcsodálkozék. Látta, hogy a főispánt a közveszély képe és rajza
                     meg nem indítja, izgatottságba sem hozza; látta, hogy ő a hazában csak saját
                     érdekeit szereti; s eszébe ötlék ez okból, annak hiuságát, osztályát, a haute
                     elemet, az olygarchiát, melyhez magát számítá, támadni meg gunynyal; remélve,
                     hogy mégis megrendítendi, felrázza s alkalmat szerez káréhező boszuját szorongó
                     ellenén legeltetni.</p>
                  <p>- Aztán hogy is féltheti excellentiád hatalmunkat kora alkonyattól, holott
                     egész Európa békéje zsidó kezekben van. Nem jut eszébe, mit monda Heyne:
                     «Hajdan minden zsidónak volt egy királya, most minden királynak van egy
                     zsidaja?» Én hozzá teszem: s minden zsidónak tiz nemese... Nem jobban
                     elkötelezi-e a statust a pénzaristokratia, mint a születési? E mellett idegen
                     érdekek rabja az állodalom, mert adósságait külhitelezőktől szedi fel, mig amaz
                     kölcsönöz, mennyit az ország akar, hogy aztán gyümölcseit ágastól szedje.
                     Excellentiátok csak kegyenczeiknek osztanak tetszést, jóváhagyó mosolyt s
                     pártfogást; de pénzünket az használhatja, kinek tetszik, ha t. i. biztosítéka
                     van s hatvanas kamatra felszedi. Excellentiátoknak a statusok fizetnek
                     szolgálataikért, mi a statusoknak fizetünk a hivatalukért. Igaz, hogy a status,
                     hivatalaival magát is eladja, de legalább olyanok veszszük meg, kik kereskedünk
                     vele. Vagy tán az ész, tudomány ostromát veti ellenünk? mintha biz eddig is
                     független lett volna az Magyarországon! Ha olygarchia szolgája volt a kitünő
                     elme, úgy sem világított; ha ellenük volt, nem világíthatott; s most csak nem
                     veendik rossz néven excellentiátok, ha mi, példájuk nyomán, rabjainkká teszszük
                     a tehetségeket, ha nem tilalommal is, megbirhatlan kamatok utján. Pedig az
                     erkölcsi romlottságtól sincs mit remegnünk, ha végre erőszakig sűlyed s a
                     közállománynyal minket is felforgat. Erkölcsiség tekintetében semmi új nem
                     történik urasági időszakunk alatt. Hajdan Cleopatra, Tarquin, Pompadour, a
                     velenczei tizek stb. vesztegeték azt: most hajhászok, váltóhamisítók, vásárolt
                     birák, zsoldba vett szónokok stb. Mindegy, akár a macskát ütjük a falhoz, akár
                     a falat a macskához: csak az erkölcs döglik meg. Aztán mi sokkal kevesb
                     hivatalos személyzetet tartunk s így több elégületlen marad a status nyakán,
                     kinek közvéleményét szükség idején olcsón megvehetjük. És a mi fajunkban nincs
                     meg egy rövidlátó hiba, melylyel annyit ártott magának a születési
                     aristokratia. Excellentiátok nem türnek kitünést kisebb osztályútól társas
                     köreikben. Mindjárt vetélytársul nézik azt s gúny és mellőzés utján eltolják
                     maguktól; mindig kisebb, szűkebb gyűrűbe cotteriázva magukat, mint az önmagát
                     nyeldeső örvény, mely az alacsonyabb habkarikákat távol veri központjától. Sőt
                     most is, midőn ellenünkben félniök, egyesülniök kellene, folyvást szigorban
                     maradnak társas törvényeik, nevelve saját osztályuk keblében hideg
                     ellenszenvet, irigy ármányt s buktató vágyat. Lám a szerény milliomos összeül
                     sáfáraival s azoknak cselédei közt töri meg a paschát és ha valahol jól van
                     dolga, oda telepíti harmadiziglen minden hitfeleit, ha pedig tánczvigalomba
                     hivatik, becsempészi negyedágról is a sógorságot... Abban bizhatnék talán
                     excellentiád, hogy ujdonsült osztályunk megunatja magát a rang, kitüntetés
                     utáni mohó kapkodással. Majd bizony! hiszen mi ujság van ebben? mi kapkodunk,
                     hogy szembe tüntessük csirázó nevünket; excellentiátok kapkodnak, hogy némi
                     aranyesővel életre öntözzék a korhadt családfát. És ha épen oly veszendő
                     hitványság az értéki túlsúly, nem tudom, mért tart rá oly sokat a főnemesség,
                     kinek t. i. van? nem tudom, mért nevezi az ellenzék harczát: bellum nihil
                     habentium contra habentes, mit Rotschild vérei excellentiátok mozgalmaira
                     alkalmazhatnak... Mondjak-e többet? Azt hiszem, elég világos lábra állítám
                     kegyelmes gróf előtt a tőkések viszonyát, kor és nemzet iránt. Azt hiszem, ha
                     komolyan értendette volna is, mit tréfából mondott, meggyőzém a rém
                     testetlenségéről, mely hatalmunkat születési vagy észurasággal ijesztheti
                     nálunk... Ugy-e megmutatám, hogy előnyeink nagyok s maradást várhatunk? kivált
                     hozzá jegyezve kedveltető hajlékonyságunkat, miszerint most az ellenzéki, majd
                     a conservativ elemhez csapjuk magunkat, hogy érdekeinknek többséget
                     szerezzünk... Azt csak remélem, ennyi ok és eszköz ellen nem fog a születési
                     aristocratia, érdeműlt ó családi származatában túlsúlyt keresni, mert hisz
                     akkor csakugyan felráznók az alkalomfaló szájhősöket s a XIX. század lobogója
                     alatt kinevetnők, bokáig lesujtnók a megtörhetlen kigyót, mely az asszonynak
                     magva alatt is, erővel élni iparkodik. De meg mit akarnak a történeti apák
                     jeles sorával? Avagy ükapám nem épen úgy unokája volt-e az ő nagyapjának, mint
                     excellentiádé a magáénak? Igaz, hogy a jobb ősök a közjóért fáradtak, mig
                     mieink önhasznukat űzték; de már efféléket nem kérdünk s ha kérdeznek,
                     sallangosan feleltetünk ujoncz bölcsekkel, kik sem közért, sem magokért nem
                     tesznek, de nem is tudnak tenni, hanem azt hiszik magukról, hogy a józan és
                     munkás ellenzékhez tartoznak. De különben is minden érdem csak viszonylagos; ki
                     merné valamelyikről állítani, hogy saját súlya van, mint a jó aranynak? A
                     magyar családok ősei, igaz, hont szerzettek, vérökkel védték, tant, törvényt,
                     művészetet, földmívet, kézipart, kereskedést alapítának, mikor hogy lehetett s
                     nevet adtak a honnak, nemzetnek, beiktatták s megtarták azt az európai országok
                     sorában stb. stb. De hát őseink érdemét ki veheti el? Ők lóbőrszállítás útján
                     megcsizmásítják a nép meztelen lábait; törkölyt égettek, hogy legyen buzdító
                     ital a közlelkesedéshez; csel-csaluton elhorgászták a nemzet vagyonát, hogy
                     bővölködésiben kedve ne jőjjön polgárzata ellen ficzánkolódni; összekapkodták a
                     pénzt, hogy ne forogjon veszendőben garasonként a nép kezén, hanem megőrizve
                     legyen hatalmas tőkékben s kamatozzék idegen földön, mely a honnak ellensége;
                     nem dolgoztak semmit, hogy mástól el ne vegyék az érdemlési módot; megvették a
                     nép gabonáját a nép pénzén, hogy a torkosság miatt csömört ne kapjon s ha isten
                     éhséget rendel, szent keze ne akadályoztassék. Szerteszét sáfárkodtak az
                     országban, hogy a gazda csak annyit kapjon, mennyit a mértékletesség megenged;
                     s ha veszélyben forgott a haza, odább álltak, hogy baj ne legyen velök stb.
                     stb... Nem épen úgy isten és ember iránti érdemek-e ezek? csakhogy akkor a
                     nemesség érdemei voltak divatban, most pedig őseinké, miket mi buzgó
                     lelkiismerettel, nyakas furfanggal követünk, űzünk, szaporítunk. Ezekben keres
                     a mai kor nagyságot, erélyt, dicsőséget; miért ne lennénk tehát mi a kor
                     mágnásai, kik annak nagyságot, dicset kölcsönzünk? Azért excellentiátok
                     padlásra rakják festett őseiket, minthogy a vályogházzá devalvált kastélyban
                     nem térnek; mi pedig felaggatjuk aranyozott falakra arczképeinket, sort kezdve
                     a származat ivadékainak...</p>
                  <p>Mind hiába! Lőbl Simon, mind ez éles gúny s kaján karczolatok által ki nem
                     vívhatá, hogy irígylett ellenét megtörje, csüggedtnek s hunyászkodva lássa. A
                     főispán megveté ingerlő sophismáit a bitor pöffnek; s vonatkozó mosolylyal
                     forgatott egy rakás kelmét, miket Lőbl, védegyleti bizományosnak szállíta s
                     miken észrevevé a hamis bélyeget.</p>
                  <p>Lőbl Simon fokonként mérgesült, hogy jellemén kifog egy elmerült ellenség. Azt
                     hitte, mint ő görbedt s alázkodott a garasok után, úgy aristokratája
                     meghajoland s szabadító kegyeit kéri, ha bukó-félen lesz. Most hökkenve látá az
                     erőt és fenséget, melyben egy mágnás, nyomora és vétkei közt is felette tud
                     maradni. Bántá, boszantá, hogy kétség és hanyatlás veszélyiben is önállóbb
                     lelkületű, mint ő fény és hatalom eszközei között. Látva, hogy e nyugvó
                     kiszámított jellem nem fogja magát piszkos kezeibe játékul vetni: hogy mégis, a
                     hideg kérget, ha fel nem gyújthatja, legalább megperzselje, az alacsony boszú
                     pillanati élvét előidézendő; elébe került a főispánnak s közel szemébe néze,
                     hogy tekintete kerűlhetlen legyen, megnyomott, metsző gúnyhangon mondá:</p>
                  <p>- Aztán még jobb, hogy dédeink földekkel nem birtak, legalább ősiségi
                     igényeknél fogva, nincs okunk 20,000 pengőért atyánkfiát meggyilkoltatni; s
                     burnóttal kinálta szavaihoz súlyos aranyszelenczéből, mit tőle kapott első
                     gschäftkor ajándékul.</p>
                  <p>A fabódéban alávonta esküdt úr az illető szavakat.</p>
                  <p>- Szemtelen uzsorás! reszkess gyanúsítani, rákiált Szalárdy egy pillanatig
                     kiesve jegéből; vádad fecsegő rágalom, adatok nélkül, mihez hiteled s bűnjel
                     hiányzik; de én százak eskűjével égethetem reád a rabló bélyeget, negyedíziglen
                     megbecstelenítve unokáidat, kiket magad mellé számítsz akasztatni.</p>
                  <p>E pillanatban bekopogtatott kivülről az iroda ablakán, egyik héber segéd:</p>
                  <p>- Nagyságos úr, mondá Lőblhez, a kopasz morvát két aldunai zsidóval elfogták;
                     ide izent kiszabadításért; s egyszersmind fényesen kiállított gyászlapot nyujta
                     be, melyben Hirschl Áron bőrszedő, szomorodott szívvel jelenti halálát olajba
                     fulladt nagyreménységű fiának, a kis Salamonnak.</p>
                  <p>Lőblt felette kellemetlenül érinté a hír. Ő a kopaszszal a szövetséges Márknál
                     fogva, szennyes bűnös egybeköttetésben állt, mert hisz egyik beljegye a zsidó
                     jellemnek, hogy magas alkalmak s terjedt üzletek mellett is, szemétre csalhatja
                     a nyereség szaga s dúsgazdag létére apró és czudar gschäftelésbe kész
                     ereszkedni, ha kezei idegen gép által fedvék s csempészete álnevek alatt
                     folyhat. Most épen ingerült ellenje előtt vevé tudományul, hogy a régi
                     hamiskereset egyik eszköze s osztálytársa törvény kezébe esett. A főispán neki,
                     ha magának fáradságot veend, sokat árthat befolyások utján; a kopasz pedig
                     bélyegző és éles gyanúba hozhatja vallomások által, ha ingerülve lesz; pedig az
                     könnyen megeshetnék, ha kivánata szerint ki nem szabadítja. Nem tudá ugyan az
                     elfogatás okát és kútfejét, de az episod mindenesetre veszélylyé válhatand. E
                     fontos viszony eszére hozá kitöréseiből, mikre a gőg, ellenszenv s boszúvágy
                     ragadta. Rögtön megbáná, hogy a főispánnal ennyire ment s juhádzott, alázatos
                     arczczal engesztelő modort látszék felöltözni... Mily nyomorult a vétek- és
                     érdekrab, ha gőgöt éreztetni, vagy boszulni akar.</p>
                  <p>A főispán hasonlóan hűtő alkalmul tevé ingerültség közben e kitérést.
                     Meggondolá, mennyire leszáll főrendi büszke modorából, ha egy uzsorással
                     személyeskedő vitába bocsátkozik. Érzé továbbá, miszerint, habár Lőbl, a
                     szövetséges Márk érdekéből, szájról-szájra nem adandja is a szemére lobbantott
                     erkölcsi gyanút, sokat árthat mégis, ha tőkéit felmondja s fizetést erőltet,
                     mielőtt más forrást kereshetne tőle menekülni. Ez okból eszélyesnek látá, vérét
                     csillapítni, melyet különben is akaratához szoktatott, visszavéve látszatos
                     közönyét, fanyar mosolyt ölte hideg ajkaira... Mily nyomorult a kevély
                     patricius, ha félelmes titka van és adós.</p>
                  <p>- Várjon néhány perczig, rendelkezni fogok; mondá a közben Lőbl a segédnek s
                     lebocsátá a zöld damiszfüggönyt, mely az iroda ablakát fedi. Aztán pedig
                     szeplős kezeit szárazon mosva, belehelyezé magát szolgai rögzött alázatába s
                     adósához fordult.</p>
                  <p>- Kegyelmes uram, igen messze tértünk, mint épen megyén a zöld asztal körül.
                     Nem csoda, ha bárányszivem felingerül, holott annyi kár, csalódás háborít,
                     mondá kedélyesen, mintha nem is ő volna, kit öt percz előtt jogosan gaznak
                     neveztek. Kamataim vesznek, tőkéim csonkulnak, saját vesztemre fáradok s
                     vesződöm. Ez a hon, e könnyelmű nemzet nem érdemli, hogy értékét javukra
                     forgásba tegye becsületes tőketulajdonos. De most excellentiád magas
                     engedelmével dologra térek s folytatom a számolat pontjait.</p>
                  <p>A főispán összefont karokkal, egykedvűn nézte barna békateknő lorgnettjén a
                     képmutató tolvajt, ki lenézőleg rágalmazza a hont, melyben szolgálat vagy dolog
                     s akasztófa félelme nélkül, rövid idő alatt több milliót lopott. Hagyá tovább
                     olvasni felvett jegyzékét, szó és intés nélkül, hidegen átszegő gúnyos
                     pillanattal; egészen a szokott gőg s hajthatlan kőszobor.</p>
                  <p>Künn a fabódéban meggyőződék Vámos és Szalárdy Ödön, miszerint a további
                     nyugodt értekezésből nem várhatnak több áruló szót s hasznavehető vallomást;
                     különben is a kopasz morva elfogatásában új kútforrásról vevén tudományt,
                     összeszedék az annyira jellemző s vádkeresetükhöz fontos kéziratot, s halkan,
                     zörej, és feltünés nélkül elhagyák a godscheber sátorát, melyen kívül esküdt
                     marjult ujjait egyengeté ki a gyorsirás után, egyszersmind a mulandóságról
                     elmélkedvén szakadt nadrága felett, mely a kisutczai lomha szelindek miatt
                     elrepedt.</p>
                  <p>Egy óranegyed mulva szokott helyén és modorában árult a godscheber, a nélkül,
                     hogy a sátor fontos vendégszerepét valaki gyanítná.</p>
                  <p>Lőbl azalatt folytatá az uzsorás számadást.</p>
                  <p>- Tehát a házi költségek rovata összesen 133,326 p. frt s 2000 arany.</p>
                  <p>A régibb adósság, melynek értékében két uradalmat kezelek, 200,000 p. frt.</p>
                  <p>Továbbá július 31-kén 18** váncsodi zálogperben tett egyezségi öszletet
                     kifizettem excellentiád felpereseinek 60,000 p. frt.</p>
                  <p>Márczius 24-kén 18** egy szeszgyár felszereléseért, serházi gépek s több
                     fizetetlen árjegyzékek fejében fizettem bizonyos erőművésznek 25,400 p.
                     frt.</p>
                  <p>- Megsem indíthatám azon szeszgyárt, a gépezet haszonvehetlen; megjegyzé a
                     főispán.</p>
                  <p>- Az nem az én hibám, válaszolá Lőbl, miért szednek fel excellentiátok holmi
                     csavargó, nyegle műveseket?</p>
                  <p>- Szeptember hóban 18** az excellentiád kivert haszonbérlőjének megitélt
                     kármentési díjt 27,860 p. frtot utalvány következtében letettem.</p>
                  <p>Ugyanazon hóban a csalási valótlan vád miatt elkergetett jószágkormányzó
                     részére, törvényes itélet nyomán, excellentiád megbizásából fizettem 8500 p.
                     frt.</p>
                  <p>- 18** tavaszán kőfaragványokat fizettem s szállítottam Bécsből,
                     családczimerrel s grófi koronával a családsírbolt, kastély, tiszti épületek s
                     majorok számára 16,000 p. frt.</p>
                  <p>- Azon módon széttöredeztek, mielőtt felrakathattam volna; mondá a főispán.</p>
                  <p>- Ki tehet róla? én kifizettem: itt vannak nyugtatóim s a megbizó utalvány.</p>
                  <p>- 18** év folytában tíz darab spanyol kost, ugyanannyi angol- és meklenburgi
                     magkanczát szállítottam a gazdaság számára 16,000 p. frt.</p>
                  <p>- Mindeddig be nem vevék belőlük néhány száz forintnál többet, a mellett, hogy
                     roppant költséggel kezelem, s fele eldöglött.</p>
                  <p>- Vigasztalja magát excellentiád, több magyar urak gazdálkodnak így.</p>
                  <p>- Továbbá több rendű szolgálati egyének költségei és szállítása, konyhához,
                     kertészethez, méneshez és juhászathoz 3756 p. frt.</p>
                  <p>- Szt. György napkor 8** átvállaltam kifizetés végett excellencziádnak minden
                     addigi adósságait, miket a köztünk tett szerződés pontjai szerint részletekben
                     leszállítottam, mint azt a beváltott kötelezvények igazolják; 205,000 p.
                     frt.</p>
                  <p>- A grófné ő excellentiájának külföldi fényes útjára kölcsönöztem 14,000 p.
                     frt.</p>
                  <p>- Nagyságos Szalárdy Elek úr özvegyének Vámos Czeczilia tensasszonynak három
                     évi tartás díjban excellentiád váltóira hiány nélkül fizettem 6000 p. frt.</p>
                  <p>- Mely adóssági egyetemes öszlet teszen 716,836 p. frtot; ... mert a krajczárt
                     sehol sem tevém fel.</p>
                  <p>A főispán rendíthetlen közönynyel hallgatá végig e jegyzéket, mely oktalan
                     gazdaság mellett, szeszélyt, szenvedélyt, fényelgő szenvet, hiú és könnyelmű
                     pazarlást jellemez.</p>
                  <p>- Ehhez egypár pont jő még rovatba, melynek egyike kötelesség, másika pedig
                     csekélysége miatt egy főúrtól észrevételt sem érdemel; folytatá Lőbl, miközben
                     szemüvegén oly élesen nézett keresztűl, mintha a jövendőt akarná látni... Egyik
                     pont, elmaradott kamatokat foglal magában s negyvenezerre rúg; másik pedig az
                     ifjú Lajos gróf tőlem vett kölcsönét, melynek apró tételei mindössze is
                     tizenötezer pengőre mennek.</p>
                  <p>A főispán mélyen felingerült. Nyugtot erőltetett ugyan, de arczán elárulá magát
                     a harag. Elsárgult, mintha epébe mártanák, s fehér haja körül sötét pirba
                     szegélyzé homlokát az indulat. Nemcsak a tehetlen pénzszomj boszantá, melylyel
                     uzsoráiban zsarolja, hanem azon merész titkos szövetkezés, melylyel fiát rontja
                     s élet kezdetén, mint őt egykor, hálójába szövi, hogy soha többé ne
                     szabadulhasson.</p>
                  <p>- Ha az uzsorára nem szólnék is, mondá mérsékkel, fiam adósságát el nem
                     fogadhatom. Mit szükség és kényelem kivánhat, megkapja tőlem s kalandokra nem
                     szabad időt vennie, ki hivatalokra képezi magát.</p>
                  <p>- De ha adós volt, atyja szégyenére nem hagyhatám zaklatások között; s nem is
                     szép lenne sajnálni egy reményteljes gróf ifjú életétől, mit az ember
                     lószerszámra is kivet. Aztán meg excellentiátok csak nem hagyják talán fiaikat
                     fiainktól meghaladtatni. Hiszen gyermekeink már a fővárosban fogatot, paripát,
                     huszárt tartanak, lakomákat rendeznek, páholyba járnak, haute voléet formálnak.
                     S excellentiád akarná, hogy tizenhat nagyapás fia oly nyomorogva éljen mint egy
                     hazai iró, politikus, vagy más alánk rendelt hasztalan egyén?... Nem remélem,
                     hogy e potom fillérkedés miatt veszélyezze kegyeimet s tőkéim három havi
                     felmondására rögtön kényszerítsen... Egyébiránt a mint tetszeni fog. Hanem ez
                     esetben lapok útján hirdettetni fogom, hogy adósságcsináló kalandor fiától
                     óvakodjék mindenki.</p>
                  <p>- Irja a többihez; szakítá félbe gróf Szalárdy, nem akarva az elébbi goromba
                     szócsapongásokat előidézni.</p>
                  <p>- Tehát e szerint a hitelezett tőke két millióra megy bécsi váltó czédulában,
                     pedig mennyi lappangó adóssága lehet még excellentiádnak? Összes jövedelme
                     körülbelül 40,000 p. frt. E mellett biztosítva nem látom magamat. Ha a két
                     uradalmon fekvő régibb tőkét nem számítjuk, mégis harminczhat ezerre megy
                     évenkint a hatos kamatláb, pedig azt nem kivánhatja excellentiád, ha
                     keresztény, hogy értékemet 12% alul nála hevertessem. Ha mint igazságos érdekem
                     kivánná, mai nap visszalép excellentiád, hivatalát leteszi, magányba vonul,
                     jövedelmeit kezembe ereszti s családjával ezer forintból él, mégis vesztenék
                     mellette... Azért ne méltóztassék szeretetét, becsülő hajlamát tőlem megvonni,
                     ha hitelemet ezennel felmondom, hacsak huszonnégy száztólit évnegyedenként
                     pontosan nem fizet.</p>
                  <p>Lőbl fellépése a főispán előtt nem volt váratlan. Az utóbbi utalványokra tett
                     észrevételek s eljárási lemondó vonogatás, mentegetőzés, leginkább pedig a
                     végszámolatot sürgető levelek gyaníttaták azt. Midőn jegyzékét előleg megtevé,
                     világosan látta a veszélyt, mi addig homályos adatokban félig-meddig függött
                     emlékén; s Lőbl számadása csak oly pontokban különbözék övétől, melyek a
                     zsarlás alá szánt elméjét is meghaladják vérszopó telhetetlenségükkel. Mielőtt
                     Lőblhez jött, már gondolkozék, mennyire lehete, szabadító tervről. Külföldi
                     kölcsönt akart keresni, melynek mérsékelt kamata mellett, ha jövedelmeit
                     okszerűen szaporítandja, még gyalázat nélkül élhet halálig, s habár fényét,
                     elveit alább kellend hangolnia, a végbukást kikerülheti. Arról, hogy Szalárdy
                     Ödön él s ősjavait ki kell bocsátnia, nem is álmodék. Egy pár nap előtt említé
                     ugyan fia az árva halászt s annak remegtető hasonlatát, de ő kinevette a mesés
                     káprázatot, mely Lajos képzetét csalódtatá. Ekként megnyugovék az egyetlen
                     lehető eszköznél s Lőbltől nem várt, nem kívánt többet, mint törvényes kamat
                     melletti hitelét, míg olcsóbb kölcsönt tehet. Most ebben is csalódék; s felette
                     sérté, hogy a hálátlan uzsorást, kinek hamis felszülemlésében egyik tényező
                     volt, kérni kell, ha időnap előtt veszni nem akar.</p>
                  <p>- Lőbl igen feledékeny jótevője iránt, mondá fogszorítva. Egy pár év előtt még
                     hivatalos leveléből is kiszoríták bókjai a tárgyat. Én voltam a gyám, az atya,
                     a felemelő Isten, s ki tudja mi minden, ki Lőblt dússá, boldoggá tevém; ki
                     megismertetém honfiaimmal, bevezetém a magyar földre s tért, életet nyitottam a
                     bujdosó árvának. De még akkor volt Lőblnek mit elrabolnia, midőn ily tollal
                     írt... Ne vigyorogj megmeztelenült szörny, folytatá kitörve, az uzsorás gúnyos
                     arcza miatt. Ismerlek undok, alattomos kigyó. Éhesen a rejtő gazban csusztál, s
                     jóllakottan kifekszel a napra fullánkodat ölteni reám. De bár sarkaimat marod,
                     ne hidd, hogy erőm ne legyen fejedet megtörni, ha ingerelsz... Egy évig,
                     parancsolom, hogy hitelezőm légy törvényes kamatért. Ha perbe fogsz, vagy
                     betábláztatsz, megtagadom tömegedtől az uzsorarészt s te tudod, hogy akkor
                     igényeid harmadát elveszted.</p>
                  <p>E kikelés mutatja, miszerint gróf Szalárdy azon patriciusi jellemek közé
                     tartozék, kik önmérséki szükség s határozat mellett sem tűrik nemtelen lelkek
                     túlüzött gúnyját; s az érdek rabjainak ott is parancsolni mernek, hol ők vannak
                     kötve.</p>
                  <p>Lőbl meghunyászkodék s bár váltószékek utján minden jót várhatott, jónak látá
                     ily hosszúkezű ellennel nyilvános harczra nem kelni, miután egy év lefolyta
                     előtt, a pénzharmad veszélye mellett sem érhetne czélt. Ugyanazért a kívánt
                     időt megadá gróf Szalárdynak azon feltét alatt, hogy ha addig új kölcsönnel,
                     melynek sikerét akadályozni feltevé, ki nem elégíti: követeléseit
                     betábláztatandja s ellene csődöt kér.</p>
                  <p>A főispán üdvözlet nélkül hagyá el Lőblt. Keblében dúló hábor, harag és gőg s a
                     sors félelme zajlottak. Lőbl küszöbe válvonal lőn két élete között. Hátmegett
                     fojtott irigység, élvek, s imádtatás; előtte tomboló kárgúny, szorongató bajok
                     s kietlen jövő... Meg volt törve hiú lelkében... De azt ki sem veheté észre.
                     Arcza az lőn, mi mindig, a szokott kőnyomat. Ajkán ott ült a hideg mosoly,
                     kancsal szemében a kajánság, de mindez nyugalomban, mintha ebédnél ülne, vagy
                     apotheosisát olvasná.</p>
                  <p>Úgy látszék, Lőblnek egészségére vált a kedélymozgalom, mert a főispán
                     távoztával letevén szemüvegét jóízűt nyujtózott s miközben okiratait csomagba
                     köté, felfalatozta a csokoládtól felmaradt szarvast. Aztán kötegét a vasládába
                     rejté s e műtételnél, hangosan, hideg, ördögi hahotával felkaczagott.</p>
                  <p>Azonban eszébe juta, hogy a kopasz morva fogva van. Ez mogorva redőt szedett
                     homlokán, s mutatóujját orrhegyére tevé, mely mindig megtörtént, ha ötletet
                     keresett. Tervével a bűn hamarabb készen van a becsületnél, mert előtte minden
                     eszköz szent. Rövid gondolat után, kivőn a falszekrényből egy vesszőbe font
                     üvegkulacsot; az ajtózárt nesz nélkül rátolá, s a vasláda rejtelmei közül
                     kisded üvegcsét vett elő vékony folyadékkal telvét, minő a férjeny. Néhány
                     cseppet önte a kulacsba s megforgatá benne, hogy az edény oldalára tapadjon; s
                     e készület után visszaveté azt pongyolán, gondtalanul, mintha csak úgy
                     hányódnék ott.</p>
                  <p>Ekkor felnyitá az ajtót s beinté ügynökét.</p>
                  <p>A héber segéd egész alázattal megjelent.</p>
                  <p>- Vár-e valaki? kérdezé hivatalos feszszel.</p>
                  <p>- A váltó-ügyvéd.</p>
                  <p>- Hadd várjon... Vannak-e levelek?</p>
                  <p>- Tizennégy érkezett, de csak három vár választ. Egyikében azon koros izraelita
                     hölgy kér alamizsnát, ki a nagyságos asszonynak tavaly a fürdőkön ápolónője
                     volt. Most kórházban van az irgalmas szerzetnél s hitfeleitől vár, ha kijő,
                     gyámsegélyt.</p>
                  <p>- Nem kell neki írni, válaszolá Lőbl. Szemtelen kéregetőket nem akarok nyakamra
                     kapatni. Nőm kifizette fürdői szolgálatát; s én, hálával, a börzén új divatot
                     nem kezdek... Mi a másik levél?</p>
                  <p>- Egy hazai művész, idéző keresetek alatt, vagyon és pártfogás nélkül kétségbe
                     esik. Segélykölcsönt kér, míg műveiből leszállítandja. Különben el kell hagynia
                     lakát, családját, becsületét s földönfutóvá lesz.</p>
                  <p>- Miért nem lett hajhászszá, most úrilag élne? Lője főbe magát, mint Haydon, az
                     angol festész. Itt sem szégyenlhet elveszni a lángész, ha Anglia lordjai
                     éhenhalni hagyják... Úgysem lesz nálunk ujság az efféle. Ha Ferenczy szobrász
                     Dunába hányta műveit s elvándorolt: mivel érdemel a folyamodó többet? A
                     harmadik levélt!</p>
                  <p>- Megkereső irat az iparegylettől, hogy írjon alá nagysád.</p>
                  <p>- Küldjön öt forintot. Irja, hogy szűk a pénz, költségem igen sok; s külömben
                     sem használom a honi műipart, mert Bécsben minden jobb... Levelezőim mi ujságot
                     írnak?</p>
                  <p>- Fáy Ábrahám... csabai zsidó, hamis csődöt csinált. Három ismerőst fogadott
                     háromezer pengőn, hogy hazamenetében éjjel rabolják ki. A terv végrehajtatott s
                     két jelenvolt cseléd tanúja lett reá. Másnap csődöt mondott, hatvanezer pengő
                     értékig.</p>
                  <p>- Jól tette, a magyarokon, hol csak lehet, eret kell vágni, mert vérök könnyen
                     buzdúl.</p>
                  <p>- De a csalás kisült s Pestmegyénél most foly a nyomozás.</p>
                  <p>- Az már ostobaság. Irjon testvéremnek, menjen ügyvédemhez. Ő körmös
                     váltóügyvéd, tán kikaparhatja a bajból. Segíteni kell rajta, mert a zsidóság
                     becsülete csökken.</p>
                  <p>- Semmi rossz hírem nincs. Minden üzletünk kedvezőleg áll.</p>
                  <p>- Azon urak, kiknek pénzét uzsorára forgatjuk, megkapták-e évnegyedi
                     kamataikat?</p>
                  <p>- Igenis megkapták a szokott 18% szerint.</p>
                  <p>- Ezután 24%-ot kell fizetni; mert szükségem van jó hangulatukra.</p>
                  <p>- Parancsol még valamit nagyságod?</p>
                  <p>- Gyapjasy ma reggeli nálam létében említé, hogy fizetni valói vannak és
                     lesznek. Váltóit és kötelezvényeit igyekezzék minden áron összevásárolni, hogy
                     körmöm közé jusson. A börzén s hazai zsidószövetségben el kell hiresztelni,
                     hogy áruiban csal, termesztményei rosszak s a szállításban határidőt nem tart.
                     Így nem vesznek tőle s szorultsága közben rohanjuk meg kötelezvényivel... Ez a
                     nyakas táblabiró megátkozott; hadd emlékezzék meg a boszús izraelről.</p>
                  <p>Lőbl mehetést inte ügynökének.</p>
                  <p>- Úgy, majd elfeledém, szólítá vissza az ajtóból, mintha csak most jutna eszébe
                     a tervezett eszme. Mint ön hiradá, a kopasz morva fogva van. Okát nem képzelem,
                     de mindenesetre menjen a városkapitányhoz s kérje ki kezességemre. Az a kopasz
                     mindig gyanakodott reám, végre még azt hinné, titkon én izgaték befogása végett
                     s haragjában hazug rágalmakat szórhatna ellenem, miket nem örömest hall az
                     ember keringeni. Azért legyen rajta, hogy bocsáttassék ki. Egy pár forintot
                     kivethet ügyében... És ha szabadlábra még sem állíthatnók, beszéljen vele;
                     győzze meg jóakaratomról; hitesse el, miként dolgában eljárunk s ki leend
                     mentve... Addig is vigyen neki egy itcze ó szilvapálinkát, mit kiválólag
                     szeret... Hol van az a befont üvegkulacs?... keresse valahol ott a
                     szekrényben.</p>
                  <p>A héber segéd kikereste az üvegkulacsot, nem is álmodva, hogy az már Lőbl kezén
                     forgott s előkészítteték.</p>
                  <p>- Ügyesen járjon el; utánveté Lőbl, távozást intve ebhű emberének.</p>
                  <p>E közben ostorpattogás hangzott a vásár utczáján s a sikoltva menekülők között,
                     két szép ló vágtatott könnyű phaëtonnal szerteszét vágva, rugdosva a sarat
                     falra és népre. Az urkocsis bársonyzeke, szellegvászon nadrág, könnyű rizskalap
                     s feszes svédkeztyűben kergeté csikóit. Mellette pedig Pisze Pista ült
                     paszományos tokban, körmén kapaszkodva a vánkos csatszíjjába, hogy ki ne
                     fittyenjen a szokatlan ülésből.</p>
                  <p>Lőbl irodája előtt megállott a fogat. Szalárdy Lajos, gyeplőjét Piszének adva,
                     leugrék s lorgnettjén futólag lovát körülnézve, a nélkül, hogy a sárpettyeket
                     törlené magáról, vagy szivarját elvetné, belépett az iroda ajtaján. Üdvözlet
                     nélkül haladt keresztül a gép-egyének között s nem kérdve, látható-e az úr,
                     ostorral kezében, kalapozott fővel, kopogtatás nélkül nyitott be Lőblhez.</p>
                  <p>- Pénz kell, Lőbl bácsi! azt úgy is tudhatja, hogy ily magamforma lángész
                     fizetni csak nem jő; monda otthonos confidentiával, miközben a pamlagon elnyúlt
                     s sáros nadrágját a vánkosra feltevé.</p>
                  <p>- De ha nincs! mondá ellenkedve Lőbl s alászegült fővel, felsemvevőleg
                     mosolyogta Lajost, mint szoktuk az ügyes műlovagot, midőn szerepét végezve, a
                     fővenyre bókolni gyalog lép.</p>
                  <p>- Kinek ad, ha nekem nem akar? ki tud oly ügyesen a pénz nyakára hágni? ki
                     bocsátja gyorsabban közforgalomba, hogy ismét önök vasládáiba kerüljön?... Még
                     ha nem volna is, aláírna, tudom, hogy mástól nekem vegyen... Úgy-e Lőbl
                     bácsi!</p>
                  <p>- De ha nem akarok!</p>
                  <p>- Nincs időm tréfálni, mondá s felugrék békevesztve Lajos. Gondolja meg Lőbl
                     bácsi, hogy uram atyámat felizgathatom ellene s ha pénzügyeit máshoz helyezi
                     át, sok zsíros koncztól elesik.</p>
                  <p>- Azon konczokról magam lemondtam.</p>
                  <p>- Nem értem!</p>
                  <p>- Majd megmagyarázza a kegyelmes úr.</p>
                  <p>- No, de magamért is lehet tekintettel. Ily népszerű főre mindig szüksége lesz
                     a tisztelt zsidóságnak; s kivált most, midőn bukni kezdenek már a
                     közvéleményben... Nem tudja Lőbl bácsi, miként X...-tól megvonta hitelét a
                     bécsi bank, mert a kormány maga is megrémült, hogy minden eladó birtokot idegen
                     veszen meg s a három perczentes pénzzel tizennyolczat zsarolnak.</p>
                  <p>- Hibázik, nemes gróf, igazítá pajkosan Lőbl. Új adatok szerint X... újólag
                     hitelnek örvend. A pénz hatalma nem oly könnyen kiveszthető gyökér s a magyar
                     javakat fajunk körmeiből, ily népszerü fejek nem fogják kivitatni tudni.</p>
                  <p>- Ne politizáljunk; itt kölcsönről van szó. Adjon Lőbl bácsi ötért három ezret;
                     mondá komolyan az új gróf, pamlag alá rugva ugyanazon kinyujtózó inget, melytől
                     már apja meghátrált.</p>
                  <p>- Nem adok biz én tizért sem egyet; felelé nyugszékéből Lőbl, miközben ballábát
                     mankójára foná.</p>
                  <p>- Ez tréfának bolond, valónak otromba; boszantá Lajos, a pamlagra csapkodva
                     ostorral, mi alatt Lőbl képére szivarából vastag füstvonalt fútt.</p>
                  <p>- Huj be védegyletszag, hebegé prüsszögve a tőzsér; adok én jobb szivart, nem
                     illik e grófi fogak közé, s kérkedőleg nyújta egy száraz havannát.</p>
                  <p>- Tartsa meg, ez is jó zsidóbűzt oszlatni; s büszkén taszítá el a szivarnyujtó
                     kezét... No ha nem ad az úr, mondjon jó éjszakát infrascriptusomnak, mert azt
                     ugyan a váradi káptalan fogja megfizetni, a hol revocalom; mondá ingerelve, a
                     nélkül, hogy eszébe forogna azt tenni.</p>
                  <p>- Ne méltóztassék fizető kezesről szorgoskodni; már én biztosítám magamat
                     atyjánál; visszatorlá enyelegve Lőbl.</p>
                  <p>- Ha oly goromba volt, kétségkivűl adni fog újra harmadában, hogy legyen mit
                     ismét biztosítni.</p>
                  <p>- Keressen bolondot hitelezőjének, mert pénzemen ugyan nem úrfiaskodik.</p>
                  <p>- No ha úgy van, hát majd súgok egyet. Ne mondhassa, hogy nem tanult tőlem
                     semmit; mondá enyelgve s rögtön mielőtt akadályoztatnék, füléhez hajolván,
                     fenhangon kiáltá: Lőbl bácsi nyúzni való hunczfut.</p>
                  <p>Aztán még egy tetemes füstgomolyt eresztett képére, hogy Lőbl orra hernyó módra
                     viczkándott benne s fütyörészve ment ki félrevágott kalappal, maga után csapva
                     az ajtót, hogy a vakolat hullott.</p>
                  <p>Mennyivel fessebb egy héber arszlán, gondolá Lőbl a távozó után s oly enyelgő
                     kedélylyel, mintha dicső férfiunak czímeztetett volna.</p>
                  <p>Néhány percz után, mialatt orrát a füstből kiszabadította, füttyentett.</p>
                  <p>Ki már reggel óta várakozék, a váltó ügyvéd, megértvén a parancsoló füttyöt,
                     belépe kalap nélkül, nyájas alázattal s az ajtófélen, mint a közkatona
                     összetett sarkain megállott. Hitvány, miserabilis lény, ki rabszemekkel lesé
                     Lőbl minden mozdulatát.</p>
                  <p>- Parancsol nagyságod? kérdé hajlongva s hogy kötelessége szerint elég nyájas
                     legyen, egész szája hosszában mosolygott.</p>
                  <p>- Phüh, de büdös megint a pipaszagtól. Menjen, mindjárt mossa meg a száját.
                     Hányszor mondtam már, hogy ne pipázzék, mikor nagy úrhoz megy.</p>
                  <p>Az ügyér kirohant s annak rendje és módja szerint megtisztálkodván, ismét
                     megjelent.</p>
                  <p>- Tegye lábam alá azt a széket, balszáram megzsibbadt mankómon.</p>
                  <p>Az ügyér oda tevé.</p>
                  <p>- Be van-e már hajtva azon két váltó, mikben öngyávasága miatt felfüggesztni
                     engedé a végrehajtást?</p>
                  <p>- Még nincs, mond szorongva az ügyér. Az elkergetett hivatalnok özvegyének
                     gyermeke ideglázban fekszik s csak egy szobájuk van. Az orvos mondá, dobszó s
                     árverési lárma s nyitogatás okvetlen halált hoz a kisded betegnek. Ez okból
                     halasztá el biránk a kótyavetyét, míg a gyermek felgyógyul vagy meghal.</p>
                  <p>- Na hiszen szép törvényes igazság, közbeszól pöffedező gúnynyal a tőzsér.
                     Mivel egy koldusbot örökösének tetszik kórságot színlelni, én tűrjek csonkulást
                     jogszerű követelésemben. Mit nekem s a világnak, egy éhes porontytyal több vagy
                     kevesebb? Rá kell vinni a dobot, ha első ütésre lelkét kiadja is.</p>
                  <p>- Teljes joga, törvényes igaza vagyon nagyságodnak, állítá az ügyér. Én épen
                     ezt mondám a végrehajtónak; de most kényszerítni fogom a késett eljárásra s
                     dobot veretek a halálos ágy mellett.</p>
                  <p>Lőbl kegyelettel nézte végig az ügyért, mint nézzük a hasoncsúszó ebet, mely
                     hizelgésből lábaink alá fonódik.</p>
                  <p>- A másik váltóadós fenyegetés alatt kért várakozást; különben uzsorási vádat
                     fogott volna kezdeni.</p>
                  <p>- Csak hadd kezdjen; hisz ezen apró váltók mind M. H. Müller neve alatt vannak
                     kiállítva nemde?</p>
                  <p>- Igenis nagyságos uram.</p>
                  <p>- Nohát őt gyanúsítja s perelheti meg. De meg mit gondolunk azzal? világos adat
                     nincs; adósaink csak nem esztelenek tanuságot tenni, hogy aztán csőd alá
                     juttassuk.</p>
                  <p>- Jól van nagysád; nyolcz nap alatt igyekszem személyét exequáltatni a családos
                     tanárnak.</p>
                  <p>- Most vegye át amice térítvény mellett behajtás végett ezen csomó apró váltót,
                     melyeknek egyenkénti értéke 200-5000 között van; óvakodjék elárulni, hogy ezek
                     tulajdonaim; mint eddig, M. H. Müller czím alatt vegye keresetbe; a szokott
                     száztólit kapni fogja tőlük.</p>
                  <p>- Nagysád titkait egy léleknek sem tudnám elárulni.</p>
                  <p>Kivévén azokat, kik nálam többet fizetnének; gondolá Lőbl.</p>
                  <p>- Ezen váltót saját nevem alatt nem perelhetem be, mert az adósnak is ügyvéde
                     vagyok. Hanem átkölcsönzöm egyik társam czímét.</p>
                  <p>Nyomorúlt! négy pengőért épen ezt tennéd ellenem, gondolá Lőbl.</p>
                  <p>- Szalárdy Vámos Czeczilia özvegyasszony birtokában vannak, ha jól értesültem,
                     bizonyos ellenemi hamis követelésre vonatkozó irományok, miket állítólag egy
                     Triesztben megbukott s most Pesten álnév alatt üzérkedő ház adott ki. Ön
                     ismerni fogja azon asszonyság ügyvédjét. Iparkodjék ezen iratokat meglátni, ha
                     tán követelés végett emberének adná. Valami holt tanúk vallomása mondatik ott
                     lenni: ki azt eladná testvéremnek, Samunak, egy pár ezer pengőt, azt hiszem,
                     kaphatna érte.</p>
                  <p>- Biztosítom nagysádat, mond súgva az ember, hogy ha Szalárdyné az oklevélt
                     ügyvédjének adja, t. cz. Lőbl Samu úr birtokába jutand.</p>
                  <p>Lőbl meghajtá fejét félig-meddig, jeléül, hogy az ember elmehet.</p>
                  <p>És az, miután jellemének rövid ismeretrajzát adta, mély bók után, sarkán
                     megfordulva, lábujjhegyen kiment.</p>
                  <p>Nil quidquam publicae mercis tam venale, quam advocatorum perfidia; emlékezék
                     Lőbl Tacitus Annaleseinek II. könyvéből, melyet diák korában megtanult.</p>
                  <p>Ilyen Lőbl Simon...</p>
                  <p>Ilyenek a zsidó és keresztény uzsorások Magyarországon.</p>
                  
               </div>
            <div type="chapter">
               <head>XXV.</head>
               <head>(Intéző tervek.)</head>
                  <p>Vámos és az árvahalász, vagy most már Szalárdy Ödön, elégülten hagyák el a
                     gottscheber sátrát. Lőbl és a főispán szavaiból annyi és oly kedvező adatokat
                     kaptak, hogy azoknak nyomán mindkettőt vallomásra kényszerítheték s a kopasz
                     morva és más kútfők által remélt és szerzendő bizonyítmányokkal együtt, kivíni
                     hiheték a bitorlott jogot, megbüntetni a lappangó vétket.</p>
                  <p>Feltevék, egyenesen a városkapitányhoz menni, hogy Lőbl befolyása ki ne
                     szabadítsa az esetleg fogolylyá lett morvát, mielőtt vallomását veendik.
                     Útközben zaj és vásári tolongás idézte magára figyelmöket, melyhez mindenfelől
                     tódult a tömeg. Látták a nyurga, vigyorgó spanyolzsidót, aldunai társával s a
                     kopasz morvával poroszlók kiséretében s a bőröndöt, mit a zsidótárs viselt, a
                     hajdukáplár hóna alatt.</p>
                  <p>Vámos magához inté a káplárt.</p>
                  <p>- Miért vannak fogva ezek az emberek? kérdé csendesen, hogy a kiváncsi nép
                     körül ne tolongjon.</p>
                  <p>- Ott a sátrak megett összeverekedtek s nekem parancsom van minden gyanús
                     embert bevitetni, kivált ha zajt támaszt, hogy titkos társainak lopásra
                     alkalmat csináljon. Azt hiszem, tolvajok s az osztályon vesztek össze; azért
                     vevém el tőlük ezen bőrtarisznyát.</p>
                  <p>- Úgy van, tolvajok, erősíté Vámos. Ők felette fontos egyének az igazság
                     kezében. Azért semmi szín alatt el ne bocsássa káplár uram; a bőröndöt adja be
                     városkapitány úrhoz, kitől a szoros őríztetés iránt parancsot veend.</p>
                  <p>A káplár büszkén vonatkozék hivatalos hűségére, miközben a nyujtott borravalót
                     markába csempészte. Vámos pedig a városházhoz ment intézkedés végett.</p>
                  <p>Aznap alkonyatkor egy németutczai derék ház utczaajtajából szőke népleány
                     rohant ki megtépve, roncsolt ruhában. Dús haja ziláltan, fényes kék szemében
                     könny s kétségbeesés; arcza sötét pirral foltozva, ajka égett s egész fejében
                     lobogni látszék a zaklatott vér. Ha az ember gondosan megnézte, ráismert azon
                     szelíd szőke menyasszonyra, kinek vőlegényét, Fekete Ferkét, a henczidai jegyző
                     ma reggel a templom küszöbén katonának fogatta. De a szelíd leány most furia
                     volt, öklei rángottak, vonásai dúltak s őrjöngve rohant; csalhatlan jeléül,
                     hogy szörnyű veszély érte, Pisze Pista szorongva futott utána, markában néhány
                     fényes aranynyal.</p>
                  <p>- Mariska lelkem, legyen eszed, ne légy olyan dühös; vedd el ezeket a szép
                     sárga csikókat, meglásd, Lajos gróf úrfi még többet is fog adni.</p>
                  <p>- Verje meg az Isten sárga csikóival; majd tudom én, mit kell az undokkal
                     tenni. Vámos úrnál teszek panaszt, csak ő van köztetek, a ki Istent ismer,
                     mondá Mariska kétségbeesetten s mintha égő házból futna, őrjöngve elrohant,
                     mielőtt Pisze Pista több szóval érhetné.</p>
                  <p>Azalatt az épület egyik szobájában Vámos beszélt a főispánnal, ki a házat
                     birta.</p>
                  <p>- Készen van-e ön a mult országgyűlési naplókivonattal? az országgyűlés közelg,
                     szeretném, ha elég időm lenne átolvasni.</p>
                  <p>- Készen vagyok, felelé Vámos.</p>
                  <p>- Hát a grófném pere hogy áll, első férjétőli fiával?</p>
                  <p>- Az érdemi tárgyalást elkészítém excellentiád nézetei szerint. Az informáczió
                     itt van. Jövő törvényfolyamon a per előterjesztetik, de nem hiszem, hogy a
                     jövedelem negyedén túl itéljenek a grófné részére, mit fia előleg önkényt
                     megigért.</p>
                  <p>- Majd meglássuk, mondá a főispán szemét összerántva, jeléül miként saját
                     emberének nem engedé meg, érdeke ellen jósolni... Hát a zabomat eladta?</p>
                  <p>- Igen: íme az ára!</p>
                  <p>- Burgonyát szedett-e a pálinkaházhoz?</p>
                  <p>- Nem.</p>
                  <p>- No bizony, tán méltósága alattinak tartja? Hisz ily csekélységekért nem
                     tarthatok Debreczenben tisztet... Hát itten fiam kosztja, háztartása rendben
                     van?</p>
                  <p>- Igen, itt a számadások.</p>
                  <p>- No, van-e még valami jelentés?</p>
                  <p>- Excellencziád nem is kérdez fő- és sajátlagos feladatomról: fia kiképzési
                     ügyében.</p>
                  <p>- Házi körülményeim más irányt s tenni valót szabnak fiamnak, mintsem magát
                     többé képezni engedje. Ugyanazért ebbeli kötelezettségétől feloldozom önt s
                     többi szakmáit meghagyva, kérem vegye át nevelőség helyett a cseléd- s
                     háztartási felügyelést, mert évköltségeimet alább szállítom s komornyikot nem
                     fogok tartani... Remélem, szives lesz a kertet is gondja alá venni s grófnémat
                     megkimélendi a szakácsi ügyektől pontos kezelése által. Igy ön érdemével három
                     egyén maradna ki ingyen fogyasztóim közül.</p>
                  <p>- Köszönöm kegyelmes uram e határtalan bizalmat, melylyel korunkban ritkán
                     tiszteltetik meg szolgálati egyén; de e szerencsét nem élvezhetem. Magas
                     kegyeit nem kivánom többé igénybe venni s lemondásommal helyet adok
                     excellencziád valamelyik méltó kegyenczének, mondá határozottan Vámos, a
                     nélkül, hogy arczán dacz vagy rosszakarat jellemzené magát.</p>
                  <p>A főispán megütközék, de persze áruló jel nélkül. Lőblnél kifejlett viszonya
                     különben is keserült hangulatban tartá s most el kell vesztenie egy érdemes
                     férfiút, ki házához bizonyos osztály becsülését köté, ki sok dolgaiban jobbkeze
                     volt s kinek őszinte, érdek nélküli szolgálata, ügyeiben biztos támasz volt.
                     Tegnap tán nem érdekelte volna úgy e veszteség. Ő sokszor tapasztalá a jobbakat
                     tőle elvonulni, vagy hidegség, távoltartó udvariasság beljegyével érintkezni
                     vele. De gőg és szerencse könnyen megnyugszik efféle tapasztalatoknál.
                     Irigység, fejletlen modor stb. szín alatt magyarázza az idegenséget. Most a
                     jövő sujtó karát emelé reá s minden tekintélyi, társadalmi vagy egybeköttetési
                     csonkulásban, sorsa kezdetét, a jövő természetét látta és érezte. De azért a
                     megindulást nem engedé arczára jönni. Az megmaradt, mi volt: a hideg
                     kőnyomat.</p>
                  <p>- Sajnálom, mond udvariasan, de nem éleskedés nélkül, hogy körömben
                     tehetségéhez, vágyaihoz illő alkalmazást nem adhatok. Azt hittem, jót teendek
                     önnel, ha öcsémnek rám szállt örökével magamhoz veszem, s megszűnt kormányzói
                     szerepe helyett álláspontot adok.</p>
                  <p>- Nem nagyravágyás szólít el, viszonzá Vámos szerényen. Igaz, messzetértünk a
                     kötelességtől, melynek vitelét elvállalám: de tudom, az engemet, ha becsületes
                     vagyok, meg nem alacsonyít. De más térre szoríttatám, mint melyre képes vagyok.
                     Excellencziád méltányosnak látandja másban is, habár szegény s jelentéstelen,
                     hogy határozott elvek szerint éljen és működjék. Helyzetemben el vagyok ütve
                     terveimtől s vannak új czéljaim, miknek érdekében maradnom nem szabad.</p>
                  <p>- És én nem akarom senki szabadságát erőszakolni, mondá halványult ajakkal a
                     főispán. Félévi felmondása alól kimentem; ön e percztől fogva tőlem
                     független.</p>
                  <p>Vámos illedelemmel meghajtá magát s távozék.</p>
                  <p>A főispán nője szobájába lépett. A porczellán lámpák méla fénye andalító
                     világgal önté be az árnyvető tárgyakat. Gazdag szőnyeggel (nyáron!) vonva a
                     padlat, ablakain nehéz moir függöny rojtokkal, ugyanazon szövettel borítva
                     mahóni bútorok, néhány római ritkaság, egy bronzkörű servicen pompeji ásványok;
                     egy pár ó velenczei szobor a másfélöles tükrök lábainál, két wegwood vázában
                     szedett friss virágok, egy mahóni rakpadon válogatott élő növények stb.
                     elárulák a költséges ízlést; mert ha ideiglenes szállásán, hol évenként egy pár
                     napot tölt, ily kényelmet rendez: minő pompás lehet nyári kastélya, minő fényt
                     űzhet a téli palotában?</p>
                  <p>A főispánné talpig kivasalt és simított úrhölgy, drága nyárruhában hajdon
                     fővel, egy pár természetes cianával szőke hajában, ült egy balzacon, lábait
                     egészen rányujtva. Szemeiben megőrzött tiszta fény, arcza fejérsárga, nyomaival
                     a használt gyárvizeknek; ajka igen halvány, karjai felette gyengédek s keze
                     szinte félelemig fehér. A nélkül, hogy belépő férjére tekintene, folytatá a
                     párisi Charivarit, mit éppen olvasott.</p>
                  <p>A főispán leült egy hónaljig elnyelő nyugszékbe s karjain elnyujtva karjait,
                     nejére szegült szemekkel gondolkodék, mintha nősélte eredményeit kisérné
                     emléke.</p>
                  <p>A lefüggönyözött szoba elzárt és néma volt, mint egy sír. Csak a grófné kezében
                     fordított lap adott néha neszt és egy szép papagály, mely asszonya mellett
                     aggály nélkül mászkált állványa rézágain.</p>
                  <p>- Úgy látszik, Beatrice, nem igen törődöl intéző tervet találni körülményeink
                     közt jövőnk rendszeréhez, mondá végre a főispán, félórai néma szemle után.</p>
                  <p>- Hiszen te gyöngédebb vagy, édesebb, hogy sem költségvetési tervekkel,
                     házviteli bajjal akarnál kínzani hanyatló koromban, melyhez nem értek, felelé
                     némi keserűséggel a grófnő, ravasz szemeit felvetve a lapból.</p>
                  <p>- Bocsáss meg, kérlek, de lásd, a baj komoly. Ha már a nevetséget nincs mód,
                     legalább a nyomort iparkodjunk eltávolítani. Még eszközünk volna, a lehető
                     legrosszabbat kerülni, ha beleegyeznél, ha jóságod segédkezet nyujtana.</p>
                  <p>- Mibe egyezzem? mihez nyujtsak kezet? Nem elég-e, hogy ma estve már
                     beszagoztatom salonomat pipás táblabirákkal fiad érdekében? Azt csak nem
                     követeled édes grófom, hogy papagályomat eladjam, s megcsókolá kedves madarát,
                     mely a balzac karjáról hajvirága után nyult.</p>
                  <p>- Lásd Beatrice, ha a kétszázezer pengőt, mit nősülésünk alkalmával neked
                     móringoltam, melyek erejéig ősi örököm Lőblnél zálogban van s melyet te
                     külföldön négyért kamatoztatsz, holott tőle itt tizenkettőt fizetünk, ha
                     mondom, ezen tőkét adósságunk lerovására fordítnád, a bécsi ház úgyis
                     birtokodban maradna, melyet nevedre irattam. Így csak másfél milliót kellene
                     Frankfurtból kölcsönzenünk, melyek négyszáztólija mellett botrány nélkül
                     élhetnénk rangunkhoz mérve. És ha még hozzá, azon nemes lemondást ajándékoznád,
                     hogy három-négy évig, mialatt birtokom jövedelmeit megkétszerezem, nem telelnél
                     Bécsben s fürdőkre és utakra nem mennél: egészen rendbe jöendnénk; s a
                     törlesztő kölcsönt legfeljebb egy uradalom árpótlékával bevételeinkből
                     tisztázva, halálom után nyüg és teher nélkül örökösödnél, mondá a főispán kérő
                     s nyájas hangon és a grófnő lábaihoz ült, hogy a családi bizalom és részvét
                     osztozó viszonzását élvezze.</p>
                  <p>- Nem tehetem George! felelé Beatrice nyájasan férjének s a gomblyukán függő
                     rendkereszttel játszott, mintha legőszintébb áldozatát nyujtná. Mit mondana
                     néném, a herczegnő, agg élte végnapjaiban? mit beszélnének barátnéi az udvar
                     körében, ha meghallanák, hogy egy magyar mágnás visszaveszi neje móringját? nem
                     emlékszel-e, mi mindent itéltek első férjemről, hogy végrendelet s biztosítás
                     nélkül hagyott a törvény és fia körmében, kivel most özvegyjogomért perelni
                     kell? Aztán meg mit mondanál magad, csak gondold meg, ha nyomorogni látnál a
                     miatt, mert adósságidat magam tulajdonából fizettem... De mégis én annyira
                     szeretlek, miszerint lehetőleg áldozni kész vagyok; és hogy meggyőződj női
                     részvétemről, három-négy évre, míg ügyed rendbe jő, Bécsbe megyek lakni saját
                     költségemen. Így kiadásod tetemesen megcsonkul, legfeljebb egy pár lovat
                     küldesz évenként s egy kis jó magyar bort német vendégimnek.</p>
                  <p>Ezzel megcsókolá férje homlokát, mintegy viszon hálajelt követelve hallatlan
                     áldozatáért.</p>
                  <p>A főispán elszomorodék. Vegye a csüggeteg érzet- s haragvó önvádnak tevé
                     elfogulttá. Életfolytán gyakran érezte ő, mily valótlan részvét, mily gyér
                     hajlam szövi nejét hozzá, mily hideget terjeszt családkörében mint egy darab
                     jég s mily idegen s önző vágyak után eped házi életéből: de azt még sem tudá
                     vala hinni, hogy a sors próba-perczeiben seb és rázkódás nélkül el tudjon
                     szakadni, mint merev szirthegy az elvált kőhasábtól; nem tudá hinni, hogy
                     buktában védkarba ne ölelje, mint öleli a folyondár indáival a roskadó támaszt.
                     Most megismeré őt a szív fenekéig. Látá, hogy lelke egész szerkezetét érdek
                     forgatja. Érdek s önszeretet. Látá, hogy ez idegen nemzetű asszony nem több,
                     mint nemes kiadásban egyike azon hölgyeknek, kik, míg pusztítható érték van,
                     hizelgve fonódnak ideiglenes barátaikhoz s ha a van elfogyott, szerelmök
                     önmagokhoz fordul. Látá, miként a sors kezében osztozó társ, biztató vigasz
                     nélkül elhagyottan áll s önerejére van szorítva. Hátha még tudná, hogy egész
                     nősélte számolt üzleti terv? ha tudná, hogy a magtalan nő idegen vérnek
                     kölcsönzé el nevét?... Komoly bánalom szállta meg; önváddal emlékezék a bécsi
                     herczegnő theaestélyire, hol Beatricevel hálóba szöveték; s keblében nehéz
                     sóhaj kelt, de azt ajkain nem ereszté ki, mert nem volt szokása érzelmeit
                     másokkal sejtetni. Megszorítá neje szép kezét, mosolygott s elébbi székébe
                     visszaült.</p>
                  <p>A siket csend újolag beállt. Beatrice a Charivarit olvasá, a papagály elült s
                     gróf Szalárdy György mélyen gondolkozék.</p>
                  <p>A salonba könyvvel kezében Örsy Zalánka jött be, a főispán nagynénjének
                     vagyontalan árvája, kit ő örökben tartott s mióta fölnevekedék, grófnéjának
                     körnőjévé tőn. A háziúr kegyencze, vigasza, lelkesítő öröme, kinek szelíd,
                     gondűző enyelgése gyakran eloszlatá a komoly élet felhőit; s kinek édes hű
                     lelkével remélte enyhíteni hontalan házában a keserű jövőt. Vidám, eszélyes
                     leányka, ki a ház rokontalan szellemében hű tudott maradni igénytelen s
                     honszerető nemes elveihez, a nélkül, hogy jótevőit bántaná, vagy nézeteikkel
                     harczba tenné magát. Egyszerű honi kék szövetbe vala öltözve, mely e kiáltó
                     pompa közt könnyen cselédnek hagyná gyanítni, ha a rendkívüli tisztaság,
                     kisded, finom kezek s a lelkes, szabad tekintet és mozgalom első pillanatra meg
                     nem ismertetnék lénye nemesb voltát. Most némi aggály látszék árnyalni derült
                     arczait s széttekintve a hallgatag pár között, azon családórák egyikét vélte
                     jelen lenni, melyeknek kellemetlen tárgya és hatalma ellen vigaszt, elszóródást
                     kell bátyjának nyujtania. A puha szőnyegen siket léptekkel futott a főispánhoz,
                     mint egy tánczoló silphid, a nélkül, hogy a grófnő észrevenné vagy venni
                     akarná; s letérdelve alacsony székéhez, hogy arczához emelhesse szemét, karját
                     karjába fűzvén, borongó hangulattal kérdé:</p>
                  <p>- George bácsi, igaz-e, hogy Vámos úr elválik tőlünk?</p>
                  <p>A főispán intett fejével, hogy igen.</p>
                  <p>Zalánka feltünőleg elkomorult. Egy könyű csilláma s a kebel gyorsúlt pihegése
                     mélyebb részvétet látszék jegyezni, mint a minőt a ház eddig észrevett.</p>
                  <p>A főispán kérdőleg veté rá szemeit.</p>
                  <p>Zalánka észrevevé, hogy szűztitka, mit önmagának is alig mert elárulni, gyanú
                     alá jött.</p>
                  <p>- Ki fog engem a honleányi kötelesség s irány elveiben ezután oktatni? kérdé
                     önmerült szemmel. Ki fogja hazámat velem ismertetni? ki vezérlend éles
                     itélettel, hogy rajzó korunkban túl ne becsüljek eszmét vagy személyt; hogy a
                     gyöngyöt kiismerjem a törékeny habragyogványok közt? ki tanít meg, kit és mit
                     kövessek az önző nyegleség s áltörekvések alakosai között? ki jelölendi ki a
                     nemzeti könyveket, melyek szenvedély helyett igazságban járnak?</p>
                  <p>A főispán megsimítá a kegyenczke arczát, s újolag szemébe nézett, mintha
                     kérdené: nem tetszenek-e tanaim?</p>
                  <p>Zalánka megérté a vádló szemét.</p>
                  <p>- Bácsi nem ér rá, hogy velem sokat társalogjon, menté magát. Aztán
                     országnagyra egész hon számít; hogy venném el tőle, én, csekély leánya?...
                     Jobb, ha bácsit akkor keresem fel, midőn felhős kedélye nem akar derülni; így
                     folyvást szeretni fog, a nélkül, hogy únna.</p>
                  <p>Zalánka mindig el tudá zárni magától a főispán elvtanát, s ha olykor nemzeties
                     érzelmiért vonatkozó ötletekkel éleskedék felette a grófnő, ügyesen átsiklott
                     más tárgyakra, mielőtt ingerültség jöhetne közbe.</p>
                  <p>A mogorva főúr rámosolygott a nyájas árvára. Arcza elveszté rövid pillanatra
                     kaján bélyegét, de a másik percz visszaidézte azt, s gyöngéden inte, hogy
                     hagyja nyugton.</p>
                  <p>Zalánka könnyű fonott székre ült a grófnő közelében, s olvasni kezdé hozott
                     könyvét, valamelyik jobb magyar irótól. Vágya, érzelme kiválólag honi
                     tárgyakhoz vonta őt, s itt a hallgatag, rideg nagyúri házban, hol soha nemzeti
                     eszmét nem hallott, hol mindig külnyelveken folyt a társalgás, lelkét csak
                     magyar könyvekben találta otthon. Ha Vámost a család körébe hozták dolgai,
                     boldog volt. A két lélekrokon felkeresé egymást ez idegen elemek között, s
                     kölcsönbe osztva eszmét, érzelmeket: edzé, lelkesíté, tettre buzdítá a szivében
                     meghonosult erélyt. Vámos tanítá szeretni a hont, az embereket; ő ismerteté meg
                     vele e léha, sületlen, külsőségek után kapkodó házban a nemesb életérdeket; ő
                     gyujta lelkében öntudatot, erélyt, fenszárnyalóbb ösztönt; s távolléte hosszú
                     közein nem volt más szívhez szóló társasága, mint a magyar irók. Most is
                     olvasni akart, de a betűk értelme összefolyt; lelke kívül maradt a könyv
                     lapjain, esze elmerült a néma fájdalomba, mely váló barátját kisérte
                     titkosan.</p>
                  <p>- Ugyan Zalánka, mit tudsz találni azokban a magvatlan és nyers magyar
                     könyvekben? mindenikén szaglik a zsír és dohánybűz. Hogy is irhatna magyar
                     úrhölgyeknek, holott a nemzeties tárgy nem több, mint juhászbunda vagy
                     káromlás; s a mi nem ilyen, azt salonjainkból vehetik, miket nem ismernek?...
                     Tedd le könyvedet, olvass fel inkább a Cháriváriból.</p>
                  <p>Ki tehet róla, hogy a grófnőnek ily előkelő ízlése volt? Ő durváknak tartá a
                     magyar tollakat, s a Chárivárit con amore tudá élvezni... És a szemérmes
                     leánykának olvasni kellett a szemtelen Chárivárit.</p>
                  <p>Rövid perczek után Lajos lépett a salonba, csak az imént mosdva, friss
                     öltözékben. Szemei égtek, arcza felpirulva, mit a kölni víz nem birt halványnyá
                     tenni, s egész lényén látható volt a félig csillapult szenvedélyláz, melynek
                     csak az elébb kellett kitörnie. Ki az őrjöngő Mariskát dúltan elrohanni látta,
                     akaratlanul gyanúba veszi Lajos reszkető testét, égő szemfényeit, melyek nem az
                     erkölcs szelíd melegétől szoktak így kigyúlni.</p>
                  <p>Beatrice vevé lorgnettejét a balsac melletti könnyű asztalról, s tetőtől talpig
                     faldosó szemekkel nézte a szép ifjat. Lajos ép termete csábítólag mutatá magát
                     a jól szabott ruhában. Erő és arány szabályos tagjain, fesztelen könnyűség
                     művelt modorában, plastikai tökély minden mozdulatin, a pajkos tűz hódító
                     szemében, s mindez bágyadt, andalító lámpavilágnál, hallgatag díszsalonban:
                     érdekes, megragadó alakká tevék őt.</p>
                  <p>- Mon cher! csak nézd ezt a fiút!... Magnifique!... Szebb, mind Alcibiad... Les
                     compliments doivent être naturels: ha fiad nem volna, szeretni tudnám, mondá
                     férjéhez Beatrice nehány percznyi sovár szemle után, mi közben halványka kezét
                     Lajosnak nyujtá csókolatra.</p>
                  <p>Mi, kik tudjuk, miszerint Lajos nem fia Beatricenek, meg tudjuk mérni, mily női
                     gyöngédtelenség volt a feljebbi kifejezésben, mit ő természetes bóknak
                     nevezett, s mennyi szabadságot vesznek gyakran a tónadó salonhölgyek.</p>
                  <p>Zalánka félénk pillanatot vetett az ifjúra, melyből sejteni lehete, miszerint
                     oka van, nem becsülni őt; s kapva a szabadulási alkalmon, eltávozék. Úgy
                     látszott, nem örömest van Lajos közelében.</p>
                  <p>- Mamácskám, irtál-e Márknak? - kérdezi Lajos, miközben Beatrice kezét szelesen
                     megcsókolá, s homlokát nyujtá annak ajkaihoz.</p>
                  <p>- A levél készen fekszik boudoiromban; felelé a grófnő. De valóban, édes,
                     nevetnem kell babonás aggodalmaidat, egészen Macbeth szerepébe estél s
                     mindenütt kisértő halottadat látod. Csak az még híja, hogy valamelyik Tátrán
                     bástyába menj lakni, miszerint szereped tökélyesen betöltsd... Mitse remegj!
                     Malcolmod nem él; s ha Vámos Macduffá válnék is, Ödön csontjait nem szedheti
                     össze. Márkot én ismerem; ő félig semmit sem végez. Házi orvosunk volt; s
                     tudom, jobban lekötelezém, hogy sem megcsalni akarna. Hortobágyi rémed csak a
                     holdvilágból költözött agyadba.</p>
                  <p>- Hová tűnt tehát? miért kerül? hol rejtőzik e kijelölt találkozás elől?</p>
                  <p>- Ki fogná egy csavargó betyár utait ismerni? mondá nyugtatólag a főispán.
                     Meglehet, befogták, vagy valamely bokorban fekszi a verekedés sebeit... Hagyj
                     fel e gyötrő mesével. Végre még köztudomásra kerül, s gyanút, mende-mondát költ
                     a társaságban... Azonban a grófnő levelét el kell küldeni Márkhoz... Mit irtál
                     édesem?</p>
                  <p>- Hogy jőjjön le rögtön, egy rendkívüli sürgős érdek miatt. Ha itt leend, majd
                     meggyőz és nyugtat. Efféle tárgyról nem tanácsos irni. A betű marad, a szót nem
                     lehet elfogni.</p>
                  <p>Lajos magához vevé a levelet, hogy reggel postára adja; s elhallgatott a
                     veszélyes tárgyról. Nem akará atyját izgatni, pedig látá szeméből, miként ez
                     ügyben háborodva van, miként maga is kétkedni kezd, s irtózat fogja el a
                     lehetőségen. Lajos engedékeny, elfogult, szinte tulzó tisztelettel volt mindig
                     atyja iránt. Talán a grófné oltá szívébe, s fejté ki nála e gyöngéd, alárendelt
                     alázatot, hogy ha egykor, mint ezerszer történt, a véletlen elárulná titkát, ha
                     kisülne, hogy ő nem saját gyermeke, hanem családfertőztető váltott vér:
                     legalább szokás, kegyelet, s nyomán szánalom kösse Lajoshoz a főispánt, s vegye
                     élét a tapodó bosszúnak. Azért e csapongó, merész, makacs természet, mely
                     senki, semmi által szabályt és korlátot iránya köré irni nem hagyott, a nélkül,
                     hogy származati rejtelmét gyanítaná, gyermeki szokottság útján, hajlékony,
                     szelíd, szófogadó tudott lenni a komoly, kaján főúr előtt; kimélte őt s
                     remegett tőle.</p>
                  <p>Most sem czáfolgatá nyugtató szavait; gyöngéden meghajolt, s ülést vőn.</p>
                  <p>- Uramatyám ebédnél igérte, hogy iránytanácsaival ajándékozand meg, miket újabb
                     terve siettet; - emlékezteté a főispánt, a ki már akkor szemeit Lajosra
                     függesztve szólni készült.</p>
                  <p>- Tudod apai tervemet, kezdé fiához. Téged magas rang-, hivatal-, s befolyásra
                     jelölt ki akaratom s az ősi végrendelet. Talpig bajuszos magyarnak kellene
                     mutatkoznod, csepegned a nemzetiségtől, harsognod nagy szavakban, mert csak ez
                     teende népszerűvé. Te már úton valál, s haladásod engem kielégít. Ismerős levél
                     minden osztály előtt, kitűnő szájhős, nyelvforgató magyar, ki a közfigyelmet s
                     véleményt korán és nagyban magadhoz ragadtad. Azonban, mint előttetek ma
                     felfedezém, roskadt körülményem sietést parancsol. Nincs időm várni, míg
                     mostani minőségedben kinövöd magadat, s bálványnyá hízol. Rögtön igénybe kell
                     venned az érlelt közvéleményt, s hivatalba lépned válláról, mert emelkedésed, s
                     vele befolyás, bevétel sürgetősb, mintsem halaszthatnók... Azonban e
                     kényszerült sietség nem oly hátravető, mint lett volna ezelőtt. A kormány
                     szelleme más. Most saját férfiait viszi, kik elveit bensőleg vallják, nem
                     érdekűző színből. És ez helyén van. Ha évenként névjegyzékét adná azon nyelves
                     ellenzékieknek, kik megyén s nyilvános életben apostoli tűzzel szájalnak tettei
                     ellen, titkon pedig csúszó-mászó állatként kuncsorognak nála kegyért,
                     hivatalért; ha lapokban közlené áruló irataikat, mikkel e versenyben egymást
                     titkon becsmérlik: nemcsak hasznavehetetlen tömegtől szabadulna meg, hanem
                     hátráltatná a közerkölcs sülyedést... Tehát tisztújítást tartok. Alispán
                     leendesz; s a küszöbön álló országgyűlés első követje. Aztán szárnyaidra
                     bizlak; ki oly alkalmas pontról nem tud felrepülni, méltó, hogy rögek közt
                     veszszen. Én sejtém, mi leend ügyem vége Lőbl Simonnál, s számodra pályát
                     szorgolék, hogy gondoskodjál magadról, míg engem dolgom elfoglaland. Mamád
                     dicső jelét adá, mit tehet idegen ész a magyar földön. Nehány ellenzéki tag
                     nejéhez leereszkedék. Salonjába hordta, házaikhoz ment, vigalmat rendezett,
                     hátmegé magasztalá őket, szóval divatba hozta. Jovialis bátyja, a nyugalmazott
                     őrnagy, megnyeré házamnak kártya s vadászat közt nehány víg czimbora hajlamát a
                     jeune Hongrieből, s rövid időn a nők befolyása véleménybe kezdé emelni a
                     főispáni házat... Ennyi jót, ennyi szíves barátságot stb. persze meg kellene
                     hálálni, s miként lehetne nemesb, illőbb módon, mintha ifjú fiát alispánná
                     teszszük, mondák a tisztújító hősök; különben is e ritka esetben
                     lélekismerettel kedvezhet az ellenzék a főispánnénak, mert fia szabadelmű,
                     elveink véde, a kormány pörölye... Készen lőn választási egész véleményed. Az
                     ellenzék csak rólad beszélt, ha alispánról volt szó. Akkor az őrnagy
                     terjesztgetni kezdé részemről, miszerint ellenemre van, ingerült vagyok, s nem
                     tartandok tisztújító széket, ha melletted látom a választók többségét. Ez úton
                     azt nyertük, miszerint a radikáltöredék, mely irántami gyűlölete miatt nem
                     szövetkezék, most ellenemi daczból, pártodra állt; a kormány s a conservativ
                     párt előtt pedig igaz, szigor jellemem érdemült, miszerint a közjó érdekében
                     fiamat is kész vagyok buktatni, mint az ó Rómában Titus Manlius. Ma estve a
                     conservativ fél fejei lesznek itt, kik e megye tisztújítást kérő levelét
                     meghozzák. Azt hiszem, hatni fog rájuk, a nélkül, hogy korteskedés színét
                     ölteném magamra... Azonban Gyapjasy is eljő; kegyenczeit kérte nálam bemutatni.
                     Ő hiuságból az erősb félhez tartozik rendesen, de ha szavát adja: hű marad.
                     Most nagy kortesed az ellenzék során. Nem akarnám, hogy megjelenjék, mielőtt a
                     másik párttal szóltam. Azért fogadd el egy külsőbb teremben, s ha hamarább
                     jőne, foglald el ügyesen, míg kár nélkül megjelenhetik benn.</p>
                  <p>Lajos, mint eszes tanítvány s hálateljes fiú, mély kegyelettel megcsókolá az
                     intéző jóságért az apai kezet.</p>
                  <p>- De mielőtt a pályakörbe lépnél, itéld meg erődet igaz szigorral, birsz-e
                     következetes lenni a tettetésben?</p>
                  <p>- Mint valék eddig, felelt Lajos. Határozatom szilárd, kitartás nem hiányzik
                     nálam, ha egymit kivívni felteszek.</p>
                  <p>- Azért féltelek csak, mert igen ifjú vagy a polgári téren; s jövőd nem könnyű
                     lesz, ha rokonszenved az ellenzékhez vonz.</p>
                  <p>- Egyikhez sem vonz rokonszenvem.</p>
                  <p>A főispán megütközék, s kérdőleg tekinte fiára.</p>
                  <p>- Az ellenzéknek jellemét gyűlölöm, a conservativeknek elveit; folytatá Lajos.
                     Amaz egymást falja s töredékre hasonlik, emez szűkkeblű, s beéri araszos
                     tervekkel. Amaz félig jó, ez félig sem rossz. Egyikben sincs szántság,
                     nagyszerűség.</p>
                  <p>- Hogy akarsz s remélsz hát velök vagy általok czélt, jövőt szerezni?</p>
                  <p>- Mint géppel madarat. Eddig nevet fogtam ellenzéki lépen; most hivatalt fogok
                     conservativ tőrrel. Élni tudó ész az akadályt is eszközzé fordítja. Ezt
                     urambátyámtól tanultam iskoláim végén. Tanultam többet is, mikről
                     egyszer-másszor sokat gondolkozám. S megérlelt elvemet sem Vámos buzgó tana,
                     sem semmi vészerő ki nem forgatja lelkem redőiből.</p>
                  <p>Szalárdy csudálkozék fiatal tanítványán. Huszonhét évvel ily fagylaló
                     bölcseség, ily biztos érdeknézlet, ily számító terve az elszánt önzésnek, s
                     minden elv s eredmény átgondolva, érezve, nem köznapi példány.</p>
                  <p>- S nemde tanod szerint a hivatalt fogó tőrt is elvetended, ha hasznát
                     elvevéd.</p>
                  <p>- Míg ízesb érdek új eszközt nem szükségel, conservativ bőrömben maradok. De ha
                     jőne idő vagy alkalom, mely kövérebb zsákmányt jelel ipardíjul, biz én tőr és
                     lép helyett háló után nyulnék. Benső énem marad; csak modorom változik. S ha a
                     festett vászon árúczikk lehet, miért ne kalmárkodnánk az elvvel, mely mindig
                     azzá alakulhat, a mi divatban van, s azért kelendő?</p>
                  <p>A főispán tapsolni vágyott büszke örömében, bár nem nézheté irigység nélkül a
                     politikus üzért, kinek oly sok ideje van nálánál nagyobbra vihetni.</p>
                  <p>- Hiszed-e, hogy nem fogsz felolvadni az ellenpárt szenvedélye s szóvészi
                     között?</p>
                  <p>- Mint aczél a könnyű szalmalángban.</p>
                  <p>- Akaraterőd, több ifjú évednél... Nagyra vihetnéd; de féltelek; folytatá
                     aggálylyal. Van egy ellenséged, mit véredben hordasz: a zsarnok élvösztön,
                     csapongó kalandszenv... El tudnád-e űzni e kisértő lidérczet, mely a meghágott
                     magasból leszédít, s ingoványba süppeszt?</p>
                  <p>- Tudnám, de nem akarom.</p>
                  <p>- Hogyan? - kérdé az apa növő bámulattal az önhitt ifjú felett, ki egy döntő
                     szenvedély vad hatalmával így mer játszani.</p>
                  <p>- Nem akarom, mondom. Az nekem főczél, melynek törekvéseim szolgálnak.
                     Közvélemény, rang, pénz, hatalom, befolyás mind alárendelt eszköz, miknek
                     kulcsaival kéj és gyönyör paradicsomához akarok jutni. Mit nekem hideg fény, s
                     alacsonyító bók? mit a kürtölt név, mit az idő elkap, mint a szél a
                     csengetyűhangot? mit nekem a rideg nagyság, melynél a szolga meggörbed, a
                     szabad eltávozik?... Nekem élet kell; öröm és élv szédítő tábora, hogy
                     szolgáljon a világ, ne én a világot; hogy birjam az időt, ne az idő engem, mit
                     e földi forma átvezet rajtam. Én magasra török, hogy embert hódítsak, s
                     hódítok; nem hogy imádjanak, hanem hogy örömeiket elvegyem. Dúlni, fuldoklani,
                     undorig úszni kéjben, csillogásban; élni mint Don Juan, mint Alcibiad élt.
                     Megbocsát atyám, ha én czélom eszközeül veszem, mit ön élte czéljául tűzött ki;
                     s elhiendi, hogy ki czélját, mint én, úgy szereti: nem könnyen játszsza el tőle
                     magát vigyázatlanúl.</p>
                  <p>A főispánt fokonként jobban meglepé e határozott ifjú egyénisége. Ő rég ismeré
                     fia titkos kalandjait; aggodalommal látá, mily bátran, könnyelműen veti lelkét,
                     idejét a szenv hatalmába; de látá egyszersmind, mennyi eszélylyel tudja kezelni
                     érzékeit; s ha czélját érte, mily önállólag tud uralgni a tárgyon, mely azelőtt
                     rajta uralgott. Azért bizton hivé, hogy ha a különnemű kéjek ujdonsága vész, s
                     a betelt kedély más téreket keres, ha komoly terv és irány vonja be az élet
                     mély szerkezetébe, mind ez elmúlik, s kívül marad a levetett hüvelylyel.
                     Azonban most remegve kellett meggyőződnie, miszerint Lajos rabja akar lenni a
                     vele született epicur hajlamnak: s pedig nem vakságból, nem öntudatlanúl, hanem
                     ész és határozat szilárd erejében. Ő, a tapasztalt fő, ismeré a szenvedélyek
                     polyp természetét; tudta, hogy a meténg hajlékony indái végre megfojtják a
                     csert; tudta, mennyi csáb, mennyi kisértő alkalom nyilik és örvényez fia
                     későbbi körében, mely azt elnyelheti; tudta, mi veszélyek várnak a tüzes,
                     csapongó ifjura ez élvkergető században, mely a dalházak, lovardák, táncznők
                     stb. nyilvános csábjain kívül, a társas élet ezerágú tömkelegével hálóz és
                     fenyeget; látta, minő jellemeket fejt és képezhet politikában és társas életben
                     ez érzéki eszeveszettség, s fiában elszörnyedt a lehető jövőtől.</p>
                  <p>- Te az epicur szentkedők új rendéhez látszol tartozni, - mondá Lajosnak.</p>
                  <p>- Mely érzéki elvtársaim boldogságaért állítaték elő.</p>
                  <p>- Büszke önhivő vagy, s túlbecsülöd eszed, s lélekerőd. Törékeny csónakkal be
                     akarsz vágni a habtorlatokra, szirt és örvény közé; merész koczkát vetsz egy
                     hamis játékossal, mert a szenvedély az... Ne feledd, hogy szerkezeted csak
                     halandó erő; a természet érted nem teend kivételt, s mit senki még nem tudott
                     megbirni, a szenvedély túlsúlya téged is elveszt. Emlékezzél a történetek nagy
                     egyéneire, kiket e vad elem megdöntött. Tarquin királyi székét veszté; Antonius
                     Cleopatra miatt veszett el. S ha a kéj és bűn merít, megbirja-e lelked a
                     Borgia-véget?</p>
                  <p>- Uramatyám példákra utasít, - mondá túlhiú bizakodással Lajos. Hát míg példa
                     nem volt, mi vezérlé az előidők fiát?... Nem lehetek-e én példa önmagamban? nem
                     nyithatok-e új példasort a jövő nemzedéknek? nem kezdhetek-e új
                     történeteket?</p>
                  <p>Ime egy mutatvány a büszke, erejében hivő keleti tűzvérből. Egyike azon magyar
                     ifjaknak, kik siker s kedvezés által kényeztetve, tapasztalat s tárgyismeret
                     nélkül főknek, elsőknek tartják magukat sajátságaikban, s önző képzelődéstől
                     biztatva meghaladni vélik, mi másoknak nem sikerülhet. Mutatvány egyszersmind a
                     kor gyurmáiból, miket annak felületes, erkölcstelen jelleme szül és idomít.
                     Tökély és czélfenség nélkül rohanó gép, melyet ki nem tisztult ösztön vadan
                     hajt. Bomlott erőmű, mely roppant pályakört megbírna, de elszédülve a környező
                     csáboktól, erény helyett a kor bűneiben törekszik kitűnni.</p>
                  <p>Beatrice helyeslőleg rázta meg kezét az eszméje szerinti salon-lovagnak; s
                     büszkén veté szemét az aggó főispánra, mintha mondaná: nézd ó stilű nemes, az
                     új patriciust, kit én teremték.</p>
                  <p>- No hát repülj, míg szárnyad nem szeged, ha Icar kívánsz lenni, s atyádat nem
                     követed. Én pályád megnyitom, a pályatér tied, úgy nyersz, miként futsz; mondá
                     Szalárdy... De most még, míg rád fér, fogadd tanácsomat, s tisztujításig
                     közeszmékbe ne avatkozzál, hogy egy vagy másik párt kegyét ne veszélyezd. Légy
                     nyájas, előzékeny, kedvleső, zárkodó; adj alkalmat alispán igényedről szólni, s
                     fogadd el mindentől az üdvözlő bókot.</p>
                  <p>- Inkább senkitől sem, viszonzá Lajos. Sőt szókat hullatok el, mintha nem
                     kivánnék hivatalba lépni, mintha áldozatul nyujtnám az elnöki terhet. Így
                     elleneimnek fogát töröm fortélylyal; feleim pedig buzgóbban ragaszkodnak
                     szerénységem miatt.</p>
                  <p>Gróf Szalárdy György szótlanul bámúlt a korán felül képzett diplomatára.</p>
                  <p>- Csökönösi báró Ózugi Orbán, nejével, nehány urak kiséretében jelenté egy
                     benyitó inas.</p>
                  <p>A főispán karját nyujtá Beatricenak, s vendéget fogadni léptek egy téresb
                     terembe, hol theához gazdag ezüstre terítve volt; Lajos pedig egy külső terembe
                     távozék, hogy Gyapjasyval, ha jő, találkozzék.</p>
                  <p>Hosszú sovány öreg jött be körömhegyig szabott kaputban. Arcza összeesett
                     iszák, fülei fényesek, szemeiben bazilisk ragyogás; gyönge teste csak úgy
                     fityeg lábain; karján padoliai Comtesse Wolfsmaul, kétszáz fontos
                     porhüvelyével, az öreg úrnak hitestársa a halandóság határin belül. Ugyanazon
                     indigena pár, mely nehány nap előtt báró Ózugi törvényes czímével egyetemben a
                     Hortobágyon keresztül utazott. Utánok nehány fűsült és fűsületlen sötét alakok
                     tolakodtak be; egyik a másiknál elébb akarván a főispán színe elé jutni, mint
                     ezt az érdemes, előkelő, vagy fő főtáblabirói vetélkedő rang magával hozta.</p>
                  <p>Báró Ózuginé, mint régi ismerős, rövid üdvözlet után tele ülte a pamlagot
                     Beatrice jobbján, s mit szájában hozott, bizonyos czukorcsemegét majszolva,
                     szétnéze a theához felrakott ennivalók között.</p>
                  <p>- Ónas Lipót, Üszögi Dávid, Hitvánszky, Buzás, Hiabalovics táblabirák; ajánlá
                     sorban, nejének a főispán, mint valamely állatmutogató az ismeretlen fajt, s a
                     jövevény gyarmat öt ló-erővel letelepült a ruganyos butoron, kivéve Buzás
                     Mihály urat, kinek egy berlini nádszék jutott, s szőnyegkimélő lábait a
                     vékonyan esztergált keresztfára szedvén, azt menten eltöré.</p>
                  <p>- Mi ujság megyénkben? kérdé a főispán, hogy vendégeihez illőleg kezdjen
                     társalogni.</p>
                  <p>- Négy jó ház ismét tönkre ment, felelé Üszögi, kik négyszáz év óta
                     táblabiráskodnak, s gyermekeik gatyás kortesekké lesznek.</p>
                  <p>Beatrice férjére lopá pillanatát, nem idéz-e áruló pirt arczán a tönk
                     említése?</p>
                  <p>- Rossz gazdák, s könnyelműek voltak, megjegyzé Hiabalovics. Gépekkel
                     szántottak, kapáltak, rozs helyett repczét termesztének, a birkát nyárban is
                     mindig aklon tarták, s jövedelmeiket gazdasági épületekre pazarlák.</p>
                  <p>Hiabalovics azon kaptára ütött ó magyarok közé tartozék, kik a hagyományos
                     rendszerhez lapúlva, egész életökben árpát és kétszerest vetnek. Télen tavalyi
                     paszuly-, nyáron füstölt disznóval táplálkoznak, ünnepen bővítvén fél font
                     pecsenyével a hétköznapi ebédet. Marhát és cselédet nem tartanak; tiszta inget
                     vasárnapon, vagy közgyülésre vesznek; jövedelmeiknek három negyedét költik el,
                     a hátralékot zacskóba varrva tevén pihenni. Minden jó eszmét ebrudon kivetnek,
                     újításnak, jólétnek esküdt ellenei, az élv nem szükségük, s magokat jó
                     gazdáknak tartják. Ekként nem csuda, hogy a szóban forgó házak rendszerét
                     elkárhoztatá.</p>
                  <p>- De bizony eszesek voltak ők, mondá Ónas Lipót, de pénzhiány, rossz utak,
                     közszükség, csel s más ezer bajok szövék fonák agyon. Áruikat olcsón kellett
                     eladniok, ősi adósságuk volt, rossz évek jöttek stb.</p>
                  <p>- Meg nem is lehet birni a lábrakapott országos uzsorát; megjegyzé Hitvánszky,
                     a vékony, modoros tisztaságú egyén, kit fő salonhősnek tartnak a vidéken, s
                     kinek száraz, fejér kezén papirnyi vékonyra kopott a pecsétgyürű, mely
                     százhetven év óta éjjel-nappal a család ujján volt.</p>
                  <p>- Úgy hát koronként kevésb jut a korteskedésre, szóla a főispán, más irányt
                     adólag a tárgy folyamának, mert tönk és uzsora nagyon friss szaggal boszantá
                     emlékét.</p>
                  <p>- Nem mondhatnám, közbeszólt Hitvánszky; a tisztujító szék azon egyetlen tér,
                     hol a nemes még szájjal és ököllel hős lehet, hol érdek és bosszú harczsíkot
                     talál, s ezt nem könnyen adja. Már itt ujjtövig nyúl a zsebébe a zsidó, habár
                     könyökig váj is aztán érte a mienkben. Meglássa excellentiád, mint foly nálunk
                     hat hét mulva pénz, mintha vizimalom öntené.</p>
                  <p>- De most folyjon is, helyeslé Üszögi, midőn érdemdús főispánunk fiáért lobog a
                     józan párt zászlaja.</p>
                  <p>- Hogyan? hát reá gondolnának? kérdé aggódva a főispán, mintha bántaná ezen
                     ragaszkodó buzgalom.</p>
                  <p>- Ha rá gondolunk-e? szólt Hiabalovics, nyakravalóm is leoldom egy oly
                     vicispánért, mint Lajos grófból lesz.</p>
                  <p>- De már azért magam is felbontok két vagy három vermet, pedig a nagyjából,
                     ajánlkozék Buzás Mihály uram, mint egy békepontul az otrombaságért, mit épen
                     egy csésze izzasztó (olvasd thea) feldöntésében elkövetett.</p>
                  <p>Ózugi Orbán, prüsszögve ugyan, de mágnási fönségét védőleg, nyolczvan akó
                     dézmabort ajánlott, s az étkes bárónő, mihelyt bársonyajka a kalácsfalattól
                     szólhatáshoz ürült, tépést igére a sebesültek kór-telepéhez.</p>
                  <p>- Uraim, e titkos terv engem zavarba hoz, pedig úgy látom, a tűz annyira
                     elterjedt, hogy legjobb akarattal sem olthatom el; megjegyzé a főispán. Nem
                     félnek-e önök, hogy fiam alatt az ellenzék erőt és szarvat ölt?</p>
                  <p>- Legyen nyugodt kegyelmes uram, mond didacticus merev nyakkal Hitvánszky.
                     Hiszen nincs ő kényszerülve lázadást vezetni. Neki esze, származata, neve s
                     vagyona van. Maradt-e még nemes a szájaló faszéken, ha fensőbb kegyelem
                     pamlaggal kinálta? Ismerem én őket. Lajos gróf conserválni fog, s ebben
                     túlhaladand édes mindnyájunkat. Hogy is ne? nézzük meg, kikből áll megyénk
                     ellenzéke? Gyapjasy úr csak olyan teszi-veszi ember a politikában; csak ő hírre
                     kaphasson, a többivel nem gondol. Pötyő úr dühöng a főrendre, születési hiuság
                     miatt, pedig tegnap ott hagyá az asztalt, melyhez egy gubás polgár ült; az
                     osztályokat törleszteni vágyik, megbuktatá a paraszt esküdtet. Zabos táblabiró
                     szédülésig szaval a statuskormány ellen a törvény sérelmeért, s ellene mindig
                     öt-hat jobbágypanasz az urbéri törvényhágásokért. Vadkerti Uszubu, Esdrástól
                     Ifflandig minden frázist megmagolt az emberi jogok érdekében, mégis valamennyi
                     cseléd szeme karikát hány philantropi pofonjaitól, Zalánky ajkáról szinte
                     csepeg a lemondás, áldozat, sorsosztó nélkülözés, igaz is, hogy az ige hússá
                     válik szájában, mert ha a földtörvény megbukik, damendineét rendez, s ha egy
                     asietteje izetlen, földig szerencsétlen... A többi annyit sem ér. Hiuság,
                     divat, érdek vagy irígység izgatja őket. A kormány ellen féltésből küzdnek, a
                     jogtalan osztálytól féltésből ovakodnak, s a feudalis dacz, mit ellenzék czím
                     alatt drágán rovatoznak, hamis dugáru. A gazdagokat gyűlölik, a proletariustól
                     félnek, parasztjaikat zsarolják, s mert könyvtől, értelemtől távolesve, szájról
                     szájas harmadrész tudomány birtokában vannak, főknek, bölcseknek képzelik
                     magokat, megvetnek észt, irodalmat, egyént, hogy a dicskörben sengelton
                     álljanak, s a két araszos ködben ne legyen több isten csak ők. Barátaiknak
                     lázas érzeményt adnak, s később összevesznek egymással; izgatott versenytársak
                     telve mentalis reservatákkal, úgy hogy a rossz kormány örül, s a jó szomorkodik
                     felettök, mert a valódi fejlődés gátjai. Hogy tarthat hát tőle excellentiád,
                     hogy éles eszű fia ily álarczos bachansok közt meg ne fogjon őszülni? Azért
                     engedjen fellépni bennünket, hadd nyissunk kört közöttünk egy oly hasznos
                     oltoványnak.</p>
                  <p>A főispán jól tudta, mily ferde rajz, mit Hitvánszky felvetett, mily kevés való
                     van felületes férczelt vádjaiban; tudta azt is, hogy az érdemes táblabiró úrnak
                     kétséges perei vannak függőben, melyek alispáni itéletet várnak, s neki és
                     fiának bő pártfogással kellend egykor és sokszor ezen lelkes dictiót
                     megszolgálniok, de a világért sem mosolyodott volna el, mert ha az első lépcső
                     elmarad, fiának ugrani kell, pedig ugrani bajos oly süppedő pontról, minőbe a
                     család sülyedni kezde.</p>
                  <p>- No ha önök nem félnek tőle, s vélik, hogy nevem és elveink compromissióba nem
                     jőnek, én korteskedésbe nem avatkozom; mondá a főispán, s bandsal szemével
                     gúnyosan birálta a pártvezetők birkajóságát, mely gyapjat és bárányt olló és
                     kés alá ad.</p>
                  <p>Még egy válogatott beszédet tarta Hitvánszky, melyre a főispán fülét sem
                     billenté, de melynek győző hatalmát nagylelkűen méltánylá, s melynek, miután a
                     kortesavatkozás tárgyában nehány pillangós óvást elkanyarított, a haza javára
                     meghódolt.</p>
                  <p>- Csak arra figyelmeztetem spectabilis Hitvánszky, hogy a kijelelt alispán
                     párt-titok maradjon, s jó lesz valami figuráns nevet színlelni az ellenzék
                     előtt, mert ha dühök fiamra ingerül, vérontás a vége, pedig szelíd kormányomat
                     nem akarom nemes társaim fogyasztásával megbélyegezni.</p>
                  <p>Hitvánszky úr szeget ütött homlokára mutató ujjával, s érvényes megfontolás
                     után átlátta az együgyű taktika bölcs voltát, nem álmodva szegény, miként a
                     főispán, épen az ellenzék élénk korteskedéseit fiáért, czélozza s éri el ez
                     úton.</p>
                  <p>Azonban benyilék a salon, s Lajos, jobbján egy sugárhalvány leányt, balján
                     pedig a jóltáplált Gyapjasyt vezetve, belépett.</p>
                  <p>Gyapjasy úr leölté a könnyű nyárruhát, melyben Lőblnél láttuk. Kurta derekú kék
                     frakk fényes pitykével, nyakig fejér parket mellény, s talpalótlan fekete
                     struck nadrág tevé salonöltözékét, mely a rossz pakolás miatt makranczos
                     ránczokat öröklött. Őszinte vidám alázattal üdvözlé a nagy urat, kihez
                     hasonlókkal ritkán találkozik, s csak az esék nehezen, hogy hely szűke miatt,
                     bókközben el nem kanyaríthatá kalapját isten igazában.</p>
                  <p>- Athea kisasszony, árva kegyenczem, dalos énekesnő, olasz tanítvány, valóságos
                     pacsirta, mondhatom remekmű; ajánlom kegyelmességed kegyelmébe; bemutatá a
                     sugár leánykát, s az, bájosan hajolt a társaság előtt viruló arczával, melynek
                     költői fensége szégyenleni látszék Gyapjasy úr együgyű modorát.</p>
                  <p>- Az irót is elhoztam volna, de szerencséje akadt; s elhagyá ma délben a
                     délibáb prózai országát. Nem bánom; ő a halhatatlanságé, hadd kövesse sorsát,
                     folytatá Gyapjasy. Havonként tiz pengőt kell érte fizetnem, s e dijért
                     corrector leend azon lapnál, melynek eddigi vidéki levelezője volt.</p>
                  <p>- Micsoda irót említ táblabiró úr? kérdezé Lajos.</p>
                  <p>- Hát Tollfoky urat, másik árva kegyenczemet, Athea iker-testvérét, kinek
                     szintugy apja, maecenása vagyok; ki a debreczeni színpad számára Birchfeifert
                     fordítá, több levelek és talányok szerzője, nagy toasztirozó, jeles egyéniség,
                     sőt verseket is irt.</p>
                  <p>- Ahán! már így tudom! viszonzá gúnymosolylyal Lajos, tehát azon ifju barátunk,
                     ki a főispáni beiktatáskor a lakodalmast oly híresen járta?</p>
                  <p>- Igen igen, közbevág Gyapjasy; először tánczosnak neveltem, de hibás a bokája;
                     tehát legyen iró, annak úgyis mindig ülnie kell; különben is mindegy, csak hír
                     embere legyen. Megvallom, kivántam én is művész lenni, de mivel a muzsa hátat
                     fordított rám, maecenásság által szeretnék a Pindusra jutni.</p>
                  <p>Gyapjasy úr becsületes szántóvető ember, kit már Lőblnél megismertünk, minden
                     jóra, nemesre hajlandó, de magától erőtlen, s azért mindenben vitetnie kell,
                     mint saját bizonyítása szerint halhatlanságban is. Áldozatiért, miket köz- és
                     magántárgyak, eszmék, személyek irányában folyvást és bőkezűleg gyakorol, nem
                     kiván más adót, mint hogy neve emlegetve legyen; azért örömest járul az ügyhöz,
                     mely kétheti és két mértföldnyi hírt szerez, de ha választania kell két tárgy
                     között, melyeknek egyike harmadfélnapos notabilitássá teendi, inkább ehhez áll.
                     Tudomány s művészet főleg gyengéje, azaz nemcsak felette gyenge azokban, hanem
                     ebbeli hírcsáboknak ellentállni gyenge. Jeles könyvtára van, pedig sohasem
                     olvas; hirlapokat járat, hogy, ha neve egy más választmány tagjai közt
                     nyomtatva megjelent, minél előbb lássa; a könyvajánlatokat vadászsza,
                     vándorszinészeket ebédre hordat, s egy-egy csavargó gépész képtelenségeit
                     rogyásig hallgatja a sublímior mechanikáról. A debreczeni tanoda
                     közvizsgálatait szorgalommal járja, megjelenik a papszenteléseknél, híres
                     patronusa a legatusoknak, megyei ünnepélyekről soha el nem marad, beiktatási
                     küldöttségeknél mindig kinevezteti magát, szóval mindenütt van, hol szembe
                     tűnhető, hol nevét megkérdhetik, egy rá köszöntött áldomáshoz juthat, vagy épen
                     ama megtisztelő sor kaczérkodik reá hogy tán meg ujságba ki, vagy bejöhet.
                     Hanem aztán meg is kell vallani, hogy magyar ruhája kiáltó és prémes, kardja
                     pedig úgy tele van rakva czirádával, hogy ha örököse zálogba vetendi, a
                     helybeli zsidó is megad rá ötven rossz forintot. Ki hinné, hogy ily gyarló
                     hüvelyben annyi szívjóság, becsület, s használható elem van elvegyítve? ki
                     hinné, hogy ily homokkő-alak sokszor becsesb mű a korszak templomában felrakott
                     bálványnál. Egyébiránt Gyapjasy úr, komoly salonokban alkalmatlan málha,
                     nemcsak, mert szeszélyes izlése a közdivattól elüt, hanem főleg, mivel ha
                     szóhoz jut, magát s kegyenczeit oly bőséges tárgyalásba veszi, hogy más ugyan
                     tőle sort nem foghat, hacsak valakit nem viend a mellékszobába, ki őt
                     hallgassa. És ezen társadalmi erélyt jelenleg is igénybe és gyakorlatba fogta
                     volna venni, de Athea a grófnőt és bárónét s köztök főleg Lajost elfoglalá, a
                     főispán pedig a kortesurakkal váltott még nehány szót, s így nem lévén kinek
                     pakolnia, beleereszkedék egy piros szattyánszékbe, várni, míg rákerül illetőleg
                     a sor.</p>
                  <p>Ózugi Wolfsmaul grófnő nagysága azalatt nevezetes kárt tett a vajas sonkában, s
                     minthogy pihenés nélkül lehetlen lőn egy húzamban többet fogyasztania; kezdé
                     csodálattal észrevenni Atheában a gazdag műveltséget, jellem- és lélekfenséget,
                     s ritka bájt, kellemet, melyre Beatrice grófnő figyelmessé tevé. Nem fért a
                     fejébe, miként tudhat olasz-, franczia- és spanyol nyelvet oly hazának
                     szülöttje, melyben az ő tót instructorához hasonló paedagog nem tartózkodott? s
                     miként lehet oly módos, szerény, nemes alak egy árva leányzó, hacsak nem
                     podoliai gallyból származék?</p>
                  <p>Igézőn foglalta el helyét a két hölgy között Athea, az alrendű füzérbe tévedt
                     nemes virág. Jobbról lomha dudva, balról nyirett, fonnyadt növény, s közepén ő
                     díszes pompavirág, műveltség s természet párosult jegyével. Vékony alakja
                     könnyű és hajlékony. Harmatgyenge bőre, sima és fejér, mint a friss zergetej;
                     karja, válla s a szende ép kebel tiszta és vakító uj alabástszobor, melyre alig
                     lehelt még a levegő. Általában az alak körrajza lenge és súlytalan, mintha
                     földietlen volna, s mégis minden tagja teljes kifejlésben, élet, elevenség
                     szabályos termetén, szelid csáb, s vonzerő szaván, mozdulatin; benne vegyítve
                     van ég és föld kelleme. A mosódott hattyú nem fejérebb vékony köntösénél,
                     melynek redőin festőileg fut le a kék öv szalagja. És ezekhez halavány arczain
                     szemérem és ábránd. Fekete szemében ész és lekötő báj; méla pillanatában a
                     lélek mélysége nyílik fel és az epedő vágy, mit arcza kifejez, varázs álmot
                     látszik keresni, melyet más talán birt, s melyet ujra vár. Egy költő nem
                     válthat jegyet szebb tündérrel.</p>
                  <p>Athea illem és tolakodás nélkül, de fogulatlanul társalgott. Itélete, eszméi,
                     tárgyismerete jelelé, mily eszélyesen használta fel kevés éveit, mennyi
                     eszmélet, tanulás által fejté, gazdagítá a természeti észt és elmeélt.
                     Szakkörében kivált felette művelt érzelme és izlése volt; annyi tapintattal,
                     annyi biráló erővel s oly választékos itélettel tőn a zeneköltők művei s ferde
                     vagy nemesb divat és közizlés felett észrevételeket a dalművek tárgyában, hogy
                     a főispánné, ki e részben több birodalom fővilágát ismeré, elcsudálkozék ennyi
                     ismeret, ily gyakorlott ész, s mégis oly követelés nélküli jellem kincsein.
                     Tért és tárgyat akart keresni, hol avatottságát, fensőbb képzettségét Athea
                     felett ragyogtathassa. Átvitte a szót a művészet többi ágaira, divat-,
                     társadalmi tón-, főrendi élet- s gondolkozási modor részleteire, előre élvezve
                     a győzelem örömét, melyet ő, az efféle tanok tanult Sybillája az ifju és
                     egyoldalú művésznőn venni fog. De Athea itt is feltárá gyermekien tiszta, de
                     ész és erkölcs tanította keblét. S a büszke úrnő tanulni lőn kénytelen egy ifju
                     egyéniségtől, ki átható szemmel birálta a társadalmi élet téveit, ki nem tud
                     bolondságig sülyedni, hogy a divat mesternője legyen, ki ráért széttekintni a
                     nőiség minden szerepein, s nem tömjénzi vakon a majmok szabálykönyvét, hanem
                     itél, gondolkozik s világot teremt, melyben lelke és erkölcse függetlenül
                     forog, óva fitogatás s változó fogalmak gyáva békóitól. Csak midőn az új olasz
                     szobrászat becséről kérdezé a grófnő, s Petrarca márvány mellszobrát mutatá,
                     melyen a művész névbetűje látszék, pirult el Athea. Szemébe könny tolúlt, az
                     öröm drága gyöngye, keble izgatva lőn, s az élénk derű, mely lelkéből arczára
                     felmerült, nehány perczig elszórottá tevé. De a nők nem vevén észre azt,
                     Ózuginé különben nem sokat értvén a felfogott tárgyakhoz, egy tál befőtthöz
                     folyamodék illő kárpótlásul; a főispánné pedig annyira szerette kő Petrarcáját,
                     hogy ha egymit mondand vala is Athea, nem hallotta volna. Csak Lajos látta a
                     lelki változást, kinek hiú, éles szeme félénken kisérte a művésznő
                     kedélymozgalmait, s kinek tekintete, mint a jobbult vetkezőé, egészen
                     átszellemült Athea körében.</p>
                  <p>Annyi kellem s kitünő tulajdon, mennyinek Athea birtokában volt, kivált oly
                     meggyőzhetlen szépség mellett, ritkán marad nők között irigység nélkül. A
                     főispánné gyűlölni kezdé őt, s a mily hévvel törekvék leversenyezni, oly éles
                     sérelmet metszett rajta a meggyőzetés. Szurós piquant vonatkozásokat szőtt
                     itt-ott szavaiba a színpadi élet bélyeges köréről, s a társaság mellőző
                     megvetése iránt ejte egy észrevételt, mely a védtelen lánykát, e kevély, idegen
                     körben fájdalmasan vérzé, mignem a másokhoz fordult úrnő megett, a falatozó
                     indegenák szomszédjában, Lajos érzelgő ostroma alatt maradna.</p>
                  <p>E közben eloszlottak Hitvánszky uramék. A theától már in massa megizzadtak, s
                     még inkább azon szorongó helyzettől, melybe őket nagy úr vagy úrnő közelléte
                     rendesen hozá. Eltisztultak tehát egész alázattal minden további baklövések
                     nélkül, kivévén, hogy Buzás Mihály uram, sallangos bocsánatkérésben ujítá meg a
                     főispánnénál a tört szék s theadöntés mérgező emlékét.</p>
                  <p>Zalánka, ki eddig a csoportozat megett némán s gondolkodva kötött, észrevevé,
                     hogy Athea a Lajos suttogó társalgásától bántva van, s hogy kiragadja feszült
                     helyzetéből, szelíden híta át az asztal alvégére, kedvencz csemegéiben
                     osztozni. Lajos megérté a tervet, s Zalánka daczára átkerülvén a kanapé megett,
                     megízlelé Athea étkeit. A két leány pillanatot váltott Zalánkáéban intő óvás
                     fejezé ki magát, Athea pedig felelni látszék, miként tudja már, hogy félnie
                     kell.</p>
                  <p>Gyapjasy úr azalatt szabadabban kezde lélekzeni, mert a conservativ elem
                     eltávozott. Oly feszült állásban viszonylék egymáshoz a két párt, hogy a
                     legegyügyűbb alügyészben Lojola Ignáczot látott az ellenzék, s minden
                     darutollas jogászban Demoulin Camilltól rettegtek amazok. Azért, ha közélet
                     vagy magántársaság összehozta őket, gyanú és titkolózás tevé fogulttá egymás
                     irányában, a nélkül, hogy lett volna miért, s ez idétlen túlzás nemcsak az
                     eszmék és akarat közeledtét gátlá, hanem alkalmat adott eszes kormányzónak,
                     édes mindnyájokat saját károkra szépen felhasználni. Az elvről pártra, tárgyról
                     személyre átvitt ingerültség, oly éles fokozatokban származott le
                     gyülésről-gyülésre, hogy egy vagy másik párt, saját érdekének vesztével kész ön
                     ellenfelét befolyásában megtörni; minek következtében hires lőn a megye az
                     alacsony visszaélésekről, s hol Rousseau, L’Amenais elve, népfelség, közbirtok
                     csillogtak fényes szónoklatban, nem győzte a kir. helytartótanács védni,
                     oltalmazni az igázott jobbágyot; hol szabadság, jogegyen jelszava lobogott a
                     zászlón: elűzött tisztek, kivert haszonbérlők orvoslat nélkül átkozódtak a
                     lobogó körül; s hol a tulajdon szentsége harsogott a terem egyik ajtajától a
                     másikig, a szomszédos szobában árvák javait kibecsült jobbágyok verítékét
                     ragadozták szét törvényszéki fontos itéletek; s az értetlenség és szenvedély
                     nyers harczaiban magával együtt másokat, főleg pedig a közügyet, vétkesen
                     feláldozá a hiú nemesség.</p>
                  <p>Mihelyt Hitvánszky és társai lábukat kihuzták, nyájasan felállott Gyapjasy s
                     félöles bókját, melyhez előbb tért nem talált, elkanyarítván, egész
                     bizodalommal megszólalt.</p>
                  <p>- Ha több esze nem volna excellentiádnak mint egész vármegyének, ezen emberek
                     megcsalnák; monda a távozókra czélozva.</p>
                  <p>- De most az ellenzéket fogják kijátszani; felelé ingerlő vonatkozással a
                     főispán.</p>
                  <p>- Hogy hogy kegyelmes uram? kérdé Gyapjasi, kapva az alkalmon.</p>
                  <p>- Az ellenzék fiamat akarja első alispánnak.</p>
                  <p>- ... Az igaz; ... hallottam; ... szóban van, ... magam is akarom; felelé
                     akadozva Gyapjasy. Ő ugyan mit sem hallott róla s mit sem akart eddig, de hogy
                     mondhatna ellent főispánjának saját salonjában? s a jószívű pártfő s vele az
                     ellenzék e percztől belecsavartaték a tisztujítási kelepczébe.</p>
                  <p>- Ezt nem csodálhatom, mondá komoly homlokkal a főispán. Fiam ékes szónok s oly
                     feláldozó vezér, hogy tán fejét leadná válláról, ha pártjáét az által
                     megtartja. Táblabíró urék kapni szoktak ily tűzlelkű hazafin, ki saját
                     boldogságát értök elégeti. Nekem van ez ügyben legnehezebb állásom, hogy
                     kénytelen leszek Lajost kijelölni, mert jobban szívemen viselem megyém
                     nyugodalmát, mint sem közkivánatának ellene szegüljek s vért és viszályt
                     idézzek a nemesség közé.</p>
                  <p>- Azt bizony helyesen teszi nagyméltóságod. Isten áldja meg atyai gondjait...
                     Már a pedig bizony vért idézne elő. Lajos gróf ritka egy szónok, az ötvenes
                     táblabírákat is rendre elragadja. De hiszen ő érte kardunkat is leveszszük a
                     szegről. Majd meglátom én, ki bir velünk, ha a párt összeszedi magát. Jobb is,
                     hogy ő, mint akárki más. Ifjúban mindig több a hírszomj s becsületvágy. Tőle
                     nem félhetünk, hogy átugrik a szomszéd akolba s minket faképnél hágy...
                     Istenem, minő szerencse! oly fiatal még s már nagy hírre kapott. Óh tudom,
                     értem, mi az, hírben állani. Én is voltam alispáni székre kijelölve, de a
                     pártviszály úgy hozta, hogy egyetlen szavazatot kaptam; s csak képzelje
                     excellentiád, egy impius czikk az ujságban ezt hirdeté rólam: Gyapjasi
                     táblabiró egy szívvel és szájjal választatott első alispánná.</p>
                  <p>Még tovább ömledezett volna a becsületes férfiú, de a főispán sietett malmára
                     használni a kitört lelkesedést.</p>
                  <p>- No lám; ezen buzgalmában akarják megcsalni, kijátszani az ellenzéket.</p>
                  <p>- Azt nem engedi a magyarok istene, sem ólmos korteseink. Hogy is lehetne az?
                     hiszen ha akarjuk, másfélannyian vagyunk, mint a Hitvánszky-párt ebestül,
                     fiastul.</p>
                  <p>- Igen, ha akarják s hanyagul nem veszik; de ez a bökkenő, mire ők számítnak.
                     Cselből azon álhírt fogják hintegetni, mintha fiamat akarnák. Igy az ellenzék
                     látva, miszerint czéljában biztosítva van: baj és költség kerülése végett
                     tespedezni fog; időt, alkalmat elmulaszt s midőn késő leend, fog majd kapkodni,
                     mit sem boldogulva többé a készült tömeggel, mely őt megcsalta s a tisztujitás
                     hajnalán átcserélt jelszóra mást választ.</p>
                  <p>Gróf Szalárdy nemcsak azért szövé ezen hálót, hogy ha az ellenfél titkos
                     iránya, mint annak szükségkép történnie kell, észrevétetik is, fogva maradjon
                     az ellenzék; hanem főleg, mivel tudta, miszerint ha a két párt közt dacz- és
                     vetélyverseny támad, fia megválasztása bizonyos, még azon esetre is, ha a
                     conservativ párttól elárultatnék. Arról meg volt győződve, miként ezen
                     bonyolódás a tisztujítási rövid időszakban fel nem világul, mert a pártok
                     sokkal féltőbb és elszigeteltebb modorban törnek egymás ellen, mintsem
                     kölcsönös titkaikhoz jutni, vagy a keringő ezernyi hír közt igazat választani
                     tudnának, annál inkább, mert a tőle vett alapértesülés hitele minden mást
                     kiszorít, a mint hogy efféle diplomatikai számitások szerencséje, a polgári
                     szerkezet minden ágaiból ismeretes.</p>
                  <p>Mint minden igazán jó embert, Gyapjasyt is csak az nem csalta meg, a ki nem
                     akarta. Ott is könnyen vízre vihető volt, hol saját érdekéről volt kérdés;
                     annál inkább ha személyes ügye kétségben nem forgott, sőt érdem és hír
                     kandikált elő kevés törődésért, mely sorsot a nagy uraktól mindig irigyelt.
                     Egész erőből csodálkozék az együgyű taktikán, mely a conservativek irányában
                     felfedeztetett s ez végképen elhatározá, hogy a tisztujitásban nemcsak részt
                     veend, hanem minden cserebogarat felzaklat, azt rendezi, intézi s vezetni
                     fogja.</p>
                  <p>- Mégis szörnyűség, kegyelmes uram, mondá kitörve, hogy saját ázsiai véreink
                     mindenha lesben állnak ellenünk. Hanem hiszen most legyen megmutatva széles
                     haza előtt, kinek hínak engem. Hathatós esküt teszek excellentiád kezébe: fia
                     alispán lesz. Még a héten befutom mind az öt járást; begyűjtöm a szájas
                     hadnagyokat, felkergetem a nemesség véneit; elkezdem...</p>
                  <p>- Csak házamban ne kezdjen semmit spectabilis; közbevág hideg tekintélylyel a
                     főispán, mintegy nyakon öntve a Gyapjasy lelkesedő tüzét. Nem remélem, hogy
                     kortestervek szövegébe akarjon keverni s visszaéljen beszélgetésemmel, mit
                     vele, saját házamban, mint gazda vendéggel folytattam. Tegye, a mit tetszik,
                     kövesse meggyőződését, de engem engedjen maradni eddigi helyemen, azaz
                     közelíthetlenül minden pártok felett. Végre még compromissióba hozna kerengő
                     hírekért, miket én hallék s tovább adtam, csupa mulatságból, mint más ártatlan
                     tréfákat.</p>
                  <p>Gyapjasy meghökkent s bocsánatot kére: de örült magában, hogy a főispán
                     vendégszerető gyöngédségből kiszalasztá azon becses titkot, melyet ő az
                     ellenzék dicsőségére ildomosan fel fog használni. A főispán pedig nyugton
                     maradt korteskedő izgatása után, mert ismeré emberét, kit egy hivatalos szó,
                     tekintélyváltó arcz elámítni képes; s ki csak azért sem hivatkozik reá, hogy
                     hír és dicsőségben osztály nélkül álljon; megsérteni pedig hogyan merné, holott
                     jelenleg is azon okból van itt, miszerint kegyencze iránt közbenjáró kegyét
                     kikérje.</p>
                  <p>Mig gróf Szalárdy fiát ily módon egy rövid és halk beszélgetésben alispánná
                     tevé: azalatt Athea felkölté Lajosban a vágy- és szívelem minden érzelmeit;
                     Zalánka remegett, hogy a szerény, félénk teremtést kedvetlenség éri. Már a
                     Beatrice szurós czélzatai okot adtak megbánnia, hogy nagy úr házába jött. Lajos
                     hevét, izgalmait ismeré; első tekintete, melyet az olvasó észrevőn, elárulá,
                     miszerint oka van őt nem becsülni. Oly szilajodott egyéniség pedig, mely vér és
                     képzelet urasága alatt áll, nem kimél senkit. Látta, mily ábrándos merültséggel
                     néz Atheára, mint fogy el szavában fáradt lélekzete s mily áruló szineket
                     váltanak arczai. Bizonyosnak tartá, hogy mihelyt alkalma lesz egy pár tanutlan
                     szót sugni, érzelmét festendi, mely azt a tiszta lelket meg fogja zavarni. Egy
                     sohaj, alélt arcz, vagy épen kézszorítás mind annyi csekélység Lajos
                     ostromában, pedig elég arra, hogy erkölcsös nőszívben örökre sérelmes emléket
                     támaszszon. Ily gyöngédségből oltalmazta Zalánka Atheát. Mit fog mondani az
                     éles itéletű hölgy egy előkelő honi családról, melynek körében több oldalról
                     kiméletlen bántalom érte? mit fog vélni a magyar házakról a finom művésznő, ki
                     azokról különben is annyi botrányos nyerseséget hallott? ki úgy van értesülve,
                     hogy a dölyfös magyar művészeit nem érti, nem tudja becsülni, hanem otromba
                     szeszély és garasos kegyelem eszközeül nézi?</p>
                  <p>Athea okos tapintata észrevevé Zalánka védelmét: s ez előzékeny szivélyt,
                     őrködő részvétet mondhatlan nyájassággal tudá viszonzani. Oly derűlt, szíves
                     közlekedő enyelgéssel fonódék hozzá, oly bensőséget önte édes hangjába, annyi
                     érzelmet, kifejezést lelkes szemeibe, hogy Zalánka végetlenűl megszereté őt s
                     az ébredő rokonszenv rögtön barátsággá vált a két szűz kebelben, melynek egyike
                     a honszeretet házi erényével, másik a művészet világhatalmával gazdagon, mint
                     polgár és cosmopolita, de mindenik erkölcsi fenségben szövetkezék össze.</p>
                  <p>Lajosnak már egy párszor volt alkalma látni Atheát, mióta olaszhoni műutjából
                     megtért. A min Gyapjasy úr váltig csodálkozék, be-betekintett hozzá ozsonnára
                     agarászat közben s a késő holdvilág vetette lovára, ha egyszer belemerűlt a
                     beszédbe. De Lajosban nem igen volt hajlam epedő ábrándra, Athea pedig költői
                     szerelem tárgyaul látszék alkotva s így erőtlen és mulatag nyomot hagyott
                     élvező szivében, melyet egymást váltó kalandok törlöttek el. Minthogy azonban
                     magasztaló híre futott Atheának s a magyar írók azon szerencsétlen
                     szerencséjéhez juta, miszerint inkább félistenné teszik, csak művét olvasni,
                     vagy megvenni ne kelljen: hizelgett Lajosnak ily közvéleményü kegyenczczel
                     ismerősnek lenni s utóbbi együttlétök óta el is olvasá mindazon hírlapi
                     czikkeket, melyek Athea fellépteit fényes hódolattal tömjénzék. Mégis kitünő
                     szellemnek kell lennie, gondolá magában, ha idegenek közt, nyegle szövetség s
                     főrendi pártkegy nélkül ennyire ifjan s feddhetlen erkölcscsel a dalhon
                     koszorúját el tudá nyerni! Mi kéj, mi irigylett sors lenne birni őt, ha majd a
                     művészi tökély kifejlettségekor, kellem és földi báj csábító díszében a
                     birodalom főarszlánaitól védve, imádva lesz! mi kényelem leend a helybeli öröm,
                     ha majd Athea fővárosi énekesnő leszen! Efféle hiú ábrándok tévelyegtek fejében
                     a czikkek olvasása óta; s jegyzékbe volt téve kalandja között, egy pár hódító
                     carousselt átenyelegni Athea körül, a netán háládatos jövendő fejében.</p>
                  <p>Most azonban megboszulá magát az erős szerelem s szívrázólag kezdett játszani
                     azzal, ki őt mint alkúbérbe vehető álarczot, kalandokra szegődteté el. Atheát
                     szebbnek látá ma mint máskor, szebbnek mint valaha valakit. Úgy tetszék, új
                     vágy, új izlés ébred fel benne, más forma, más szabály, más törvénye a szépnek,
                     fenségesnek, mint minő lelkében eddig uralkodék. Mintha most bontakoznék ki a
                     tan és fogalom, mely eddig háttérben homályosan lengett s mely után eszmeképét
                     keresnie, feltalálnia kell; s mintha ezen forma, szabály és fogalom tökélyes
                     testet, kivitelt nyert volna Athea alakjában. Ki figyelemmel kiséri önmagát,
                     tapasztalni fogja, miszerint gyakran, ha fájdalom bántja vagy élénk izgalomban
                     forog, sokkal fogékonyabb egy más tárgy iránt. Tán az önszeretet keres olyankor
                     vígaszt és kárpótlást, tán a képzet lobogása gyöngyözi be a megvarázsolt
                     tárgyat: elég az, a hatás ellenállhatlan, a szív éled és fölemelkedik, a vágy
                     terjeng és tisztul s ha birnók, mi minket bir, képesek volnánk boldogok lenni.
                     Ily perczek ragadták meg a Lajos lelkét. Meglehet, a hortobágyi eset, vagy
                     Mariska veszélye s több sötét kalandok tölték el háborral; meglehet, az apai
                     ház sorsa kapta meg kedélyét s tevé át nemesb hangulatba, mely a szép és
                     fenséges gyöngédebb hatályát el tudta fogadni. Athea éke, kelleme mindenesetre
                     sokat tőn ahhoz. Öltözéke választékosb vala, mint minőkben eddig látta őt. A
                     ragyogó sötét haj látni hagyá a fej szabályos formáját s egy pár vadrózsája
                     ellopni látszék halvány arczairól a gyenge pirt. És a gazdag kedély, a vidám
                     nyugalom, a szabad s illemszerű modor, mikben lelke tükröződék! Lajosnak át
                     kellett látnia, mily magasan áll e költői lény a hétköznap hölgyein; mily
                     messze álltak eszméi ez istengondolattól; minő új, minő ismeretlen boldogság
                     az, mit ily teremtés vonzalma adhat. És most, midőn a csapongó szenvedély
                     helyén tiszta láng gyuladt; midőn lelke, erkölcse vállalkoznék egy ujjászülő
                     világ határiba átlépni, kell ellenszenvet tapasztalnia! mert ő igen is
                     észrevette azt, mint őrzi tőle Athea s mint fonódik az új Zalánkához, hogy óva
                     maradjon. A hortobágyi áldozatnál csak a csáb számvetése, a vér ingere
                     csalódék, mégis mennyi kínt szenvedett. Oh mi annak egész vesztesége a szellem
                     gyötrelméhez, ha a lélek teljes erőből függ a szerelmen s nincs vigasz, nincs
                     semmi remény! Borus kedélyét még az is nyomasztá, mert az aggály felkeres
                     minden elemet, melylyel magát növelheti, hogy Athea keblében és arczán
                     észrevette a zajt, mit Petrarca szobra ébresztett. A féltés rögtön felnyujtá
                     fulánkos fejét s mint egy éhes kigyó, szívébe harapott. Ő bizonyosan szeret s
                     elajándékozá a föld legdrágább adóját, első szerelmét. Hihetően a szobrász
                     birja őt, ki anyám Petrarcáját véste. Hogy volna remény enyimmé tenni őt, hogy
                     birnám elvonni a művész lelkétől, kinek szelleme varázslatban tartja, kinek
                     emlékét távol és ábránd szentelte fel, kit már égi rokonság tőn
                     szellemjegyesévé s kinek ihletett keblével nem mérkőzhetem én, én a földi
                     gyurma, ki szárnyak nélkül akarok repülni! Oh boldog művész te, ki az Athea
                     szobrában szerelmét érezed, míg én itt, a minta angyalában, a hideg szobrot
                     imádom! Ily csüggesztő eszmék vették meg elméjét. Vágyott a felsőbb, képzettebb
                     lelkekhez tartozni; szánta mult éveit, hogy vidéki csapongás, könnyen elégedő
                     hiúságnak adta; erőt érzett lelkében felemelkedni s ösztön és csüggedés
                     küzdelmei között hatni, tetszeni törekvék, de mint ilyenkor mindenkin történik,
                     ügyetlenebb lőn kedvkeresésiben, esetlen, unalmas, visszataszító. Vége, vége,
                     mondá magának; baljóslatom sugja, hogy vesztem kezdete ez; a való szerelem
                     boszuland meg csapongásaimért s megdönti jövőmet, melyben hiún biztam, melynek
                     kerekeit apám most intézi.</p>
                  <p>Ez volt Lajos helyzete, midőn Zalánka ellenőrködése közben Athea kegyeit
                     keresé.</p>
                  <p>- Énekeljen valamit nagysád, engedje élvezni bájdalát, mit Olaszhon nem tud
                     feledni; kérte Lajos Atheát s egy pár ezüst girandolet tőn a zongorára, hogy
                     élénk világában a művésznő kellemét csodálja.</p>
                  <p>- Ha excellentiája megengedi; felelt Athea mosolygó készséggel, előre örvendve,
                     hogy míg a dalban átadandja magát kedves ábrándinak, mentve lesz Lajos merész
                     mulattatásitól.</p>
                  <p>A grófné annál szívesben intett tetszést s engedelmet Athea énekéhez, mivel így
                     felveheté azon szerepet, melyre egy művésznő irányában születék, hogy t. i.
                     kényelmes ülésben pöffel és fanyaron birálja annak lelkesedését, ki őt és
                     osztályát pénzért mulattatni rendelteték.</p>
                  <p>Athea ülést vőn a hangszer mellett, Lajos le akart hajolni, hogy a nád rakpadon
                     hangjegyet keressen s vele alkalmat Atheához éneke alatt közel fonódni; de
                     Zalánka megelőzé őt s közte s Athea közt válfalul hajolt a servente padjaihoz,
                     hosszan válogatva a jelesb dalművek kedvelt darabjait.</p>
                  <p>Lajost felette ingerlé a kiszámított eltávolítás. Megvetőleg nézett alá
                     Zalánkára s észrevevé, hogy annak kötényzsebe hajlásközben szétnyilt, melyből
                     aranyzott levélke csuszott félig ki. Boszújában elcsempészte azt, a nélkül,
                     hogy Zalánka sejtené. Hát titkod van te kaján kakuk, gondolá magában; most már
                     leend kapuczányom, ha kedved jő velem szilajkodni; ugyis megnőtt veled
                     számadásom, itt a rovat, melyen letörlesztem s elrejté az elorozott
                     zsákmányt.</p>
                  <p>Athea játszani kezdett s a társaság meg lőn ragadva. A művésznő alakján
                     feléledt a szellem, az ihletett erő, mely az ábrándos arcz méla nyugalmában
                     szunnyadozni látszék. Az emelkedő lelkesültség egészen hatalmába vette őt s
                     égni, lobogni hagyá ama sajátos, kristálytiszta egyéniséget, mely a földtől
                     elszakadni, az álmodott, a keresett fensőbb világba átolvadni látszik. Szeme
                     ragyogó gyöngygyé lőn, boldog epedéssel függe a titkos szerelmen, mely költői
                     lelkek ösztönében él, melynek tárgya ismeretlen, eleme sejtés, érzelme csak
                     vágy, de határa nincs. Csengő énekében oly szívből fakadt meleg, oly lyrai
                     bensőség, mely az érzelem legrejtettebb erét átjárja, felrázza, felolvasztja. Ő
                     a zeneköltő kezéből kivevé az eszmét, indulatot s úgy adá vissza, miként azt
                     nemes lelke érzi, felfogja, gyöngéd szende jellemében a szelid költészetnek.
                     Énekében nemcsak a dallam áltató varázsa, nemcsak a csodálatra ragadó könnyűség
                     és tökély, hanem főleg a való mély érzelem, a derengő kedély vagy borús
                     szenvedély hódít és köt le. Még ehhez az olympi ifjuság és szépség, nemes női
                     szerénység, szabatos, kellemes mozdulatok! Igy jelenhetett meg a múzsa az
                     őspogány eszméjében, midőn először megimádta őt.</p>
                  <p>Athea bevégzé az első dalt. Működését mély csend, hallgatag bámulat követé, mi
                     őt kétségkívül jobban magasztalá a legzajosb tapsviharnál. Gróf Szalárdy, ki a
                     művészetek hitvány naplopóit mélyen a születési érdem lába alá követelé,
                     felállt és kezet nyujta az ifju szellemnek. Beatrice irigyen merült titkos
                     birálatba s genirozva lőn saját háza, egyénisége felett egy leányvendég itélete
                     miatt, ki a lelki tökély ritka fokát birja; s maga Ózuginé, ki a bevett
                     eledelek után bóbiskolni kezdett, lerázván orgonavirágszín ruhájáról a kuglof
                     morzsáit, kiegyengeté itt-ott a csokrok hurkáit s fel-felüté Atheára álmos
                     szempilláját.</p>
                  <p>Athea más hangjegyet vőn s Meyerbeer Ördög Robertjéből kezdé énekelni a
                     herczegnő magándalát, melyben a váró remény hatalma oly csodás erővel van
                     kifejezve. Lajost átszorítá a féltés lángfoga. E dal a szobrászt illeti, gyötré
                     önmagát. Hah, mily ömledő vágy, mily epedő ábránd fehér angyalarczán. Kellett-e
                     ily szenvedély puszta művészetből? van-e ily elfogult remegő szerelem, ha
                     tárgya nincs?... Hát csakugyan semmi vigasztalás? Oly észrevétlenül kell
                     tombolnia szívemben a vésznek, mely egykor felemészt, vagy őrültté teend?</p>
                  <p>Szaggató érzelmei közt, véletlenül reá téved Athea szép szeme; s mintegy
                     megrettenve a háborgó képtől, kérelmes, engesztelő kifejezéssel fordult tovább
                     róla. Lajos szenvedélyes lelke meg lőn ragadva; nem állhatá tovább a szemek
                     hatalmát, honnan szerelem helyt szánalom fénylett rá. Önkénytelen ösztön
                     vonzotta a leányka bűvös közelébe; ülése megé akart leülni, hogy bájait
                     közelről élvezze, s a hangjegyfordításnál felszivhassa édes leheletét: de
                     Zalánka belátta czélzatát s megelőzve őt, Athea székére könyöklött, büntetőleg
                     nézve annak válla felett Lajos szemeibe.</p>
                  <p>Lajos rendkívül megharagvék, tovább nem tűrheté Zalánka ellenkedő daczát s
                     boszúszomjjal rohant a mellékterembe, hogy az orzott levelet átolvassa.</p>
                  <p>E közben beszédbe eredt Gyapjasyval a főispán.</p>
                  <p>- Minő eredetű az ön örökbefogadott leánya? kérdé őt.</p>
                  <p>- Nemes születésű, kegyelmes uram, felelé Gyapjasy. Mátyás idejében virágzó
                     család voltak ősei, de később nagyon elágazott a törzs s osztályok utján
                     elszegényedtek. Apjának alig volt valamije, anyjának pedig még ötödik anyja
                     kikapván quartalitiumát, párnahajnál egyebet nem vitt a házhoz.</p>
                  <p>- De hát mégis volt ötödik nagyanyja; megjegyzé a főispán.</p>
                  <p>- Oh igen, felelé büszkén Gyapjasy; az apáknak meg pláne bőségében volt.</p>
                  <p>- Hogy vitte ennyire a dalművészetet?</p>
                  <p>- Hajlama volt reá. Már öt évű korában, midőn árván hozzám került, Sára néném
                     rongyollott klavirján egyre czinczogott; s alig hat hónapra, a nélkül, hogy
                     valaki tanítná, egy-két czigánynótát magától kelempelt, mit a szolgálóktól
                     hallott. Kaptam az alkalmon, remélve, hogy egykor engem is hírbe hoz s odaadtam
                     a nagykárolyi orgonistának. Későbben igen kért, hogy vinném fel Pestre, mert
                     már ő többet tud mint az orgonista; de bizony én rosszabbnak ismertem Pestet
                     leirásból, mintsem egy gyermeket rá mertem volna bizni s inkább mestert
                     hozattam házamhoz, ki egyszersmind Tollfokyt nevelte. A kis Juczi haladt, mert
                     még akkor úgy hittuk s egyszer-másszor vasárnap délután, ha az atyafiság
                     begyűlt, mulatságot szerzett a compossessoratusnak; de Sára néném haragudott
                     reá, mert a kacskaringós trillert szivesben éneklé, mint a szentek hegedűjét és
                     ha egy tisztes szomszédasszony pogácsát nyomott markába jutalmul, fitymálva
                     veté a kenyeres kosárba. Én azonban leginkább aggódtam, mert komoly melancholia
                     kezdte elfoglalni s ebédnél sem járt az esze az ételen. A kertben késő éjig
                     hallgatá egyedül a fülemiléket s leheletfogytáig próbálgatá hangját utánozni;
                     és ha a mezőn kocsiztunk, meg kellett a lovakat állítnom, hogy a pacsirta
                     énekét mélán kisérhesse.</p>
                  <p>A főispán Atheára nézett s elgondolkozék. Csodálta a genius természetét, mely
                     minden helyzetben s eszköztelenség közt, nyomor, megtagadás, kor és értetlenség
                     daczára megkeresi útját, s lehetőségig kifejti erejét. Megemlékezék sok nagy
                     szellem életrajzaira, kik küzdés, bántalmak, inség forrásiból eredtek, kiket a
                     sors elnyomni akart, s kik mégis mint hatalmas lángoszlop törtek ki a fojtó
                     anyag alul; megemlékezék, mily feledékeny s hálátlan a világ azon áldozatok
                     iránt, kiknek találmányit használja, eszét élvezi. Mily különös az, gondolá
                     magában, hogy egyéniségek kört tudnak nyitni, felemelkedni, a tökélyt elérni, s
                     megfutni a tért, mit a természet elibek szabott, mig az összes emberiség, vagy
                     egyes nemzetek darabos törekvések között, féligmeddig fejtik ki s élvezik egyik
                     vagy másik eszme boldogságát; mi csupán attól van, mert a vezérszellemek lelkét
                     nem hagyják hatni, kormányzani... De lennék-e úgy mostani helyemen? eszébe
                     ötlék itt, volna-e tökélytelen egyéniségem mellett fényem, uraságom, érték és
                     bitorjog, ha ama szellemeknek megengedtetnék nemünket a természet s osztó
                     igazság forrásihoz visszavezetni?... Csak jobb ez, a mint van! oda téve az
                     eszmézet végére, visszatérvén Athea rajzára.</p>
                  <p>- Rövid időn mestere javallá, vinném a fővárosba, mert Juczi képzettebb már,
                     mintsem ő tovább vihetné; folytatá Gyapjasy a kezdett életrajzot. Én hajlandó
                     valék tanácsát követni, hogy meggyógyítsam a kis leány elégületlen, vágyó
                     aggodalmát, de tudja az Isten, mindig haladt-maradt. Egyszer ló-venni jött
                     hozzám egy olasz katonatiszt, gazdag selyemgyáros fia Milanóból, ki a dalos
                     árvát csodának találta. Többszöri énekpróbák után úgy belé szeretett, hogy
                     megfeledkezve a lóvásárlatról, sorsán töprenkedék. Adjam, úgymond, egyenesen
                     Olaszországba; ha költeni nincs kedvem, fog ő kölcsönözni, míg a kis művésznő
                     maga kifizeti... Dehogy nem költök, mondám én, ha halhatatlanság néz ki a
                     kamatból, s két hét mulva milánói lakos lőn a kis alföldi csalogány. Négy év
                     alatt szép összegbe került, mig művészete mellett nyelveket is tanult. Egyszer
                     levelet ir, hogy segélyemet többé nem szükségli, hogy igen jelentő dijakat
                     érdemel, hogy bálványozva van, s magát Atheának nevezte, melyhez joga volt,
                     miután nevét maga teremté. Aztán egymást válták dicsekvő sorai. Genua,
                     Velencze, Padua, Brescia s több műértő városból jöttek levelei pénzzel, melyet
                     itthon tőkésített, s száraz babérlevelekkel, miket díjkoszoruiból szaggatott.
                     Óh de engem nem ez tett boldoggá. Én a boldogságnak örültem, mely irataiból
                     gazdagon sugárzott; én a lélekműveltséget, a tömérdek észt és ismeretet
                     csudáltam, melyre tanulmányi foglaltsága között szert teve; s a hir és jövendő
                     ragadt el, melylyel az igénytelen gyám nevét fel fogja szentelni. Higyje el
                     excellentiád, hogy ha egyetlen rudas lóval maradnék e siralom völgyén, mégis
                     gazdagnak tartanám magamat a kis Atheával... Fél évvel ez előtt egy szép
                     levelet küld, mely minden igazitás nélkül beillenék aranyszáju szent János
                     könyvébe. Megirta abban, mily fájdalmas honvágy miatt beteg, mint szeretne
                     hazájába jőni, s mint kifejtve érzi művészetét arra, hogy országa művelt
                     leányinak örömöt szerezzen. Csak egy hiányzik, mond, még a földi boldogságból:
                     hogy hazámtól egy koszorút nyerjek. Megküldé a biráló czikkeket, megküldé több
                     neves herczegek érdemajándokit jeléül becsültetésének, s igen kért, eszközöljek
                     utat számára az önismertetéshez, mikorra megjövend... Én persze akartam utat
                     eszközleni, de bizony nem értem rá; aztán egy-két hatalmas szó többet tesz,
                     gondoltam, mint az apró táblabirás futkározás; azért valék bátor excellentiád
                     elfogadó kegyét kikérni, könyörögve további magas védelmeért.</p>
                  <p>- Bizhatik bennem, spectabilis. Atheát én a magyar művészetnek nyereségül
                     tartom. Csak alkalma legyen magát bemutatni, kétségkivül készen a győzelem s
                     dicsőség. A szinigazgatóságnál hathatós ajánlást teszek és eszközlök. Gondunk
                     leszen reá, hogy a napi sajtó érdemlett figyelmeztetéssel híja fel a közönség
                     részvétét; félév mulva számíthat táblabiró úr, saját nevének országos
                     megünnepeltetésére.</p>
                  <p>Mialatt Gyapjasy úr a hallhatatlanság bájitalától szédelgett, Lajos a szomszéd
                     szobában ezernemű eszmetolongástól nyomaték. Az aranyozott boríték czímén Vámos
                     ismerős vonásait találta s rögtön kibontva a feltörve orzott levelet,
                     következőket olvasá:</p>
                  <p>«Édes Zalánkám! A háztól elválok, melyhez te kötöttél s nővérem sorsa. A
                     választó ok rögtön fejlett ki, s azért hirtelen kell történnie búcsuzásomnak
                     is. Nem bucsúvét az, csak végszó az új találkozásig. Engem a kedvező végzet int
                     sietni egy tény bevégeztével, mely egy nagy szenvedőt, téged, Czecziliát,
                     engem, mindnyájunkat boldoggá teend.</p>
                  <p>Ha a főispánékkal Debreczent elhagyád, jövő hó végére menj Czecziliához
                     látogatóba. Azon hó végnapján én is megérkezem; addig fontos okból kell Pestre
                     távoznom. Közelség okáért a lápszigetre hajózom, s azon keresztül sietek
                     hozzátok. Ha ott várnál, kedves lenne nekem; az est úgy is holdas leend, s
                     tudod, mily regényes a vándorláp!</p>
                  <p>Isten veled keblem gyöngye, türd békén a környező szeszélyt, s ha nem
                     becsülheted, tiszteld a házat, mely hajlékot ád, melynek békóiból szabadság s
                     szerelem vesz által.</p>
                  <p>Vámos s. k.»</p>
                  <p>Lajos borzasztóan sejté a levélből, hogy a félelmes alak, kivel ő a hortobágyi
                     éjben találkozék, midőn Vámos léptei attól elriaszták, csakugyan a több mint
                     tíz esztendős halott. Borzasztóan sejté, hogy az árva halászt vagy Szalárdy
                     Ödönt, kit ő későbben hasztalan keresett, Vámos vette pártfogása alá, hogy
                     igazait feléleszsze, s házukat, ha Lőbltől menekvés lenne is, végkép megdöntse.
                     Mitsem gyanított ugyan a szörnyű vétekről, mely Ödön gyermekkorát érte, de
                     irtózott az anyagi inségtől, mely a mellékjavak kiadásával rájok tör. A
                     megrohanó aggály első ostromában ki akart törni, zajt ütni, felforgatni Vámost
                     tervével, halottjával, de átlátta, hogy az mitsem segit, ha sejtése valósul, és
                     ha nem: szükségtelen veszélyt intézend elő. Bizott némileg a lehetlenségben,
                     atyja, anyja bátor, biztos állításaiban, s törekvék ebbeli kétségét lehetőleg
                     elfojtani, míg orvos Márk, anyja levelére megérkezék.</p>
                  <p>A tolongó eszmezavarban rátért a levéltartalom másik tárgyára is. Tudtára adá
                     az, Zalánka és Vámos viszonyát. Ez hát oka, hogy azon koldusnő oly önfejüleg
                     bánt a jótevő házzal; ez az oka, hogy daczosan megveté nyájas hajlamomat,
                     melylyel gyöngéd, vagy erőtetőbb modorban annyiszor kináltam. S egy ily rejtett
                     szerelmü hölgy avatkozik boldogságomba? ő mer emelni tiltó védkezet Athea
                     körül, hogy midőn az üdv megjelent, én mint elátkozott küszöbén kiessem?
                     Ingerült bosszuja önmagát nevelé, de megrohanás helyett más nemű lakolást
                     tervezett. A vándorlápi regényes légyotton majd magam jelenek meg.
                     Megakadályozom Vámost, földulom boldogságtokat, s ha a sors akarja, csak
                     kényszerítsen, mindenre a vérig kész vagyok.</p>
                  <p>Mennyire ily hábor- s indulatvésztől kitelheték, nyugalmat hazudott kikelt
                     arczaira, s mikorra a főispán Gyapjasynak igéretét tevé, visszalépett a
                     társaságba. Athea még akkor is énekelt, s egy vidám költemény szökellő trilláin
                     enyelgett kedélyes dallama. Lajos szorongva hallá azt, de az imént támadt zaj
                     elnyomá keblében a gyengébb húrokat. Zalánka megé huzódék, s nesz nélkül
                     lábához ejté az áruló levelet, mintha hajlongásai közben hullatta volna el;
                     aztán eltávozék, Zalánka egy pár percz után helyét változtatá s remegve kapta
                     fel a meglátott levelet. Vérszin futá arczát, de megnyugvék, mert a műélvbe
                     merült társaság miként figyelt volna ily mellékcsekélységre?</p>
                  <p>Még folyvást csengettek a szép szűz hangjai, még folyvást varázsa köté a
                     figyelmet, midőn kétségbeejtő lárma, zsibaj, robaj tört ki az utczákon.
                     Felzúdultak a félrevert harangok, csörömpölő zaj, kétség, sikoltás támadt s
                     növekedett. «Tűz van, tűz van!» bömbölé egy mély, vontatott szózat: «tűz van,
                     tűz van!» ismétlé ezer, tízezer torok a különnemű hang változó vegyében. A
                     műélvező társaság felriadt, s kiszalada a közlázadásra.</p>
                  <p>Czegléd-utczán égett, honnan a szegény Mariskát esküvőre hozták. Az utczák
                     telve voltak tolongó tömeggel. Minden ablak, szabály szerint átvilágítva, s a
                     tornyokon lázasztón lebegett a vérzászló az égés éji világában. Félrevert
                     csengetyű s iszonyu ordítás hallatszott a főtanoda felől. A machinista diákok
                     törtek előfelé pusztító robajjal. «Lám hazudnak a kapások, mert lesz bor; jól
                     iszik a machinista ilyenkor;» sikoltá az egyik; «nem iszom bort a morgóba, sem
                     a kutyakaparóba, csak a machina tartóba», ordítá a másik, s végetlen chaoszát a
                     csintalan ötletes felkiáltásoknak, miket a bajt s veszélyt megvető vaderő s
                     eleven pajkosság felidéz s miket a szél és távolság érthetetlen hangtömegbe
                     kavart. Itt sötét ablakokat zudítottak be, miért nem lámpásol szabadító
                     utjokra, amott egy kurjongató kofa telepén robognak keresztül, mig itt-ott két
                     oldalon rudat dugnak a kerekek közé, vagy hátulról beleragadnak, ha valamelyik
                     czéh vagy utcza lovas oltógépe meg akarja őket előzni, mert az első vizipuskáé
                     a cseberbor jutalom. Öt-hat meghallgatja az esdeklő kofát, s némi naturalékért
                     megvédik a vargainasok kirablásaitól; a letapadt czivist is kihúznák a többi
                     lába alúl, de nem hagyhatják ott a machinát, mert harmincz krajczár birságot
                     kellend fizetniök. Soha az officium imperfectum, elszántabb hősök kezelése
                     alatt nem lehet; hogy is ne? hiszen legatiót öt legénynyel feljebb választanak,
                     a törvényes király nevenapján meszely bor és félfont hús a tiszteletdíjok,
                     nyáron pedig saját majálisok van, mit ők «kanmulatság»-nak neveznek; s egyetlen
                     bűnök az, hogy a machinariumot minden tűz után újra kell építni, mert ha
                     hirtelen nincs a kulcs, rögtön szétszedik.</p>
                  <p>Czegléd-utczát ellepte a nép, különben is tele volt rakva vásári árukkal. A
                     diákság feltarthatlanul rombolt keresztül a favilla-, lapát- s járomhalmazokon,
                     feldöntve az útban eső szekereket. Egy alacsony nádas ház lobogott csapongó
                     lángokban. Az égő nádpehely mint egy tüzes lapta szóródott a szomszéd zsindely-
                     s nádtetőkre, a felvert perje s kákaüszök tűz-záport képezett, verve, csapkopva
                     e lángok szelétől. Szörnyű pusztulás várható, ha segély nem érkezik. A nép
                     nyüzsög és lót-fut őrülten, nehány vasvilla férhet csak az égéshez, mely azt
                     csak bolygatja s terjeszti. Egy-két bőrveder csekély vize ömlik itt-ott ki a
                     vörös lángban, de az csak az eresz széleit éri, s minden siker nélkül loccsan
                     el. A lárma nő, a kétség növekszik, minden arcz csüggedt és rémülő.</p>
                  <p>Egyszerre megujul a vad zaj. Roham, tolongás kél az emberek közt. «Félre,
                     félre, utat, utat!» rikoltnak mindenütt. A félelem oszlik, az arczok derülnek,
                     mert megérkeztek a diákok. A tanoda vizipuskája berohan, s rajta, a levert
                     füstgomolyban, mint egy czirmos félisten, a machinista praeses. A hajótört nép
                     nem lehet gyorsabb. Élénk, eszeveszett, lázas törekvés foglalja el őket. Néhány
                     a szivattyút húzza cyclopsi erővel; mások vedres civiseket térítgetnek a vízgép
                     öbléhez, mások városi targonczákat osztanak, vagy hordják csurgó ládáiban az
                     iszapos vizet. Egy égő szarufa lecsuszott a ház égett végén; két diák rögtön
                     felkúszott a szikrázó gerendán, s a lángfutotta nádat kezdé leforgatni két
                     petrenczerúddal. «Vizet, vizet!» kiált a leomlott falon egy másik társ, ki a
                     függő szalonnák és kolbászok védelmére mászott. A praeses odalőtt, s be találta
                     puskázni a kigyúlt kamarába, de két vállalkozó társ, egy ló-hámmal menten
                     kihúzta azt.</p>
                  <p>Az irtózat és küzdés legnagyobb zajában, iszonynyal futkosott fel s alá s tépte
                     szétszórt haját egy polgárnő. «Hol van, hol van?! Szabadítsátok meg!»
                     Sikoltozott az őrültség szakadatlan hangján, s a nádhalom és lehányt gerendák
                     tüzes halmazán át, be akart az égő épületbe törni. Utánna férje rohant, a
                     gyuladt ház gazdája, kiről nagyobb részben a ruha leégett, s merev szemében a
                     vad ijedtség látszék. «Leányom, leányom!» kiáltá gépileg, s mint egy bőszült a
                     padlás azon végébe mutatott, mely most kezde körül gyúladozni. Egy fáradtan
                     lihegő diák, kinek öltözéke a perzseléstől most is párolgott, elveté hirtelen
                     kalapját s lekapván egy szájongó civis fejéről a báránybőr kucsmát, azt, mint
                     egy sisakot fejébe huzá, s rohant az égő padlásra, hová a házgazda mutatott. A
                     fedélen kivül csúszott egy lyukig, mit az oltók nyitának a tetőn. Térde
                     le-lecsuszamlott, s a megmarkolt forró nádba fogódzott, melynek belsejét már
                     elfutá a láng, s mely, ha robogó korczvesszője szétszakad, kigyúladva vele
                     együtt a mélységbe zuhan. A házszegélyről ráhanyatlott egy égő gyertyánfa rúd,
                     s báránykucsmáját meggyújtá; egy folt lobogott prémes sisakján, mint egy
                     lángüstök, de a praeses azonnal lelőtte azt, mint valami szarkát. Végre
                     bejutott a lyukon; szőke népleány feküvék a szalmán lázas álomban. Dús haja
                     ziláltan, szemei beesvék, arcza sötét pirral foltozva, s a kétség vonásaival,
                     ruhája megtépve és roncsoltan. Az életmentő diák tisztán meggyőződék, hogy a
                     szerencsétlent nem a tűz, s riadás űzte a menhelyre, hogy ő ájulási merev
                     álomban van, a gyuladásról mitsem tud, s már azelőtt kellett itt lázba
                     jőnie.</p>
                  <p>E perczben leszakadt a fedél-oldal, melyen a szabadító elcsúszott, s iszonyú
                     világgal rohant ki a padlásüregben összeszorult láng. A praeses az életmentőre
                     irányzá a gépcsőt, s a mint az a felkarolt leánynyal megindult, folyvást
                     kisérte az oltó vízsugárral. A diák rettenthetetlenül jött végig a
                     szarú-ülésen, átlépkedve a tüzes folyó gerendákat, a martalék élettelenül
                     függött le karjáról, borzasztón sütött rá az udvarról fellobogó világ, s meg
                     lehete ismerni a menyasszony Mariskát, kitől vőlegényét ma reggel katonának
                     fogták; s ki ma este feldultan, furiaképpel rohant ki Lajosék házából. Mentője,
                     füst-, hőség- s terhétől fárasztva a megoltott falrész közelében már-már
                     lehanyatlék, midőn Vámos megkapta őt, s átölelé tőle Mariskát.</p>
                  <p>A tűz fokonként megerőtlenült. A lángok lelohadtak, a szarufákat leverték, s a
                     megoltott parázs gyéren keríté el vérpiros udvarát. A diákok perzselve,
                     lucskosan, izzadó üstökkel dőltek vagy hasaltak az üres machinára, kipihenni az
                     éj dicsőségét, mig néhány megczirmosodott collega jóizűn falatozék a száraz
                     nyers kolbászból, mit a tűztől megmentettek.</p>
                  <p>Már eloszlott a nép, csak a háznép és rendőrök bámultak a romon, midőn egy pár
                     poroszló kötélbe fűzi Mariskát, kit a kút közelében Vámos ápolgatott.</p>
                  <p>- Mit akartok kinzók az árva félholttal, kérdé megtámadólag a hatóság
                     szolgáit.</p>
                  <p>- Félre! rákiált mogorván az egyik, vagy önt is vasba verem... Ez a lotyó volt
                     a gyujtogató.</p>
                  
               </div>
            <div type="chapter">
               <head>XXVI.</head>
               <head>(Vallomások.)</head>
                  <p>Nehány nap mulva nyomozó széket tartott a kapitányi hivatal. Lenn a
                     városház-udvarban szennyes embercsoport, asszonyok, férfiak álltak a deres
                     közelében hajduk között, hajdonfővel az égető napon. Por, piszok adott súlyt
                     hitvány rongyaiknak, s némelyikről párált a fojtó penésznyirok, kinek egész
                     öltözetében nincs annyi ép darab, hova egy garas árú sót be lehetne kötni.
                     Éhség és rettegés behullt arczaikon, s mint a vizi madáré, vézna és nyálkás
                     egész testük, melyet a rohadt lég végképen átjárt. A deresben egy asszony
                     vonaglott, ki a porkoláb sósvizes korbácsa alatt azt is kész lett volna magára
                     vallani, hogy a Megváltót ő feszíté meg. A többi szerencsétlen a kinzott
                     felkelését várta, ki nekiek sor szerint helyt adand.</p>
                  <p>Utczán, a törvényház előtt nyakvasban jajgatott egy tizennyolcz éves paraszt
                     gyermek. Vérző kezei a bitófához kötve, s nyakán egy kötélen a darab fekete
                     kenyér, mit harmadnapos éhségében lopott. A dologtalan nép tolong és ácsorog
                     körüle; köpködik, csípik, gúnyolják, s egy-két jól öltözött rüpők legénykedő
                     Istenszitokkal káromkodja körül, mi tíz annyi bünhödést érdemel, mint a
                     kibitózott.</p>
                  <p>Mit mondand ily jelenetekhez egy szelidebb korszak? hogy veszi ki magát majd az
                     efféle tömb, a hires XIX. század rajzában? pedig mily csekély pont az a mocsok
                     tömegben, mely e dicsekvő tizedet foltozza! Hajunk mered az inquisitio
                     tribunaljától, görcsöket kapunk a velenczei óntömlöczök emlékén, s láz és átok
                     fog el bennünket a középkor iránt, ha kinzó műszereit egy-egy ó-várban
                     megnéztük: s ugyanazért mint nemesebb nemzedék felütjük czimerünket egy-egy
                     akasztóban a falvak végére; törvényes hóhért tartunk, kinek kezében
                     felszentelünk pallost és kötélt; a farkasgúzs, deres, pellengér, seprű, bot és
                     korbács, mindannyi arma et insigniák, miket egy későbbi paraszt ivadék
                     irigyelni fog, s melyek csak annyiban dicsőbbek a lófarkrakötés vagy
                     felnégyelésnél mert szenvedést hosszú időre, bélyeget egész életre adnak, míg
                     amazok kint és gyalázatot néhány percz alatt végkép bevégeztek. De hogyne
                     gyakorlanók mindezt egész kéjjel, mi, kik úgy gyülöljük a kort, melyben az
                     egyházi átok alatt lévő temetetlen maradt, holott ha köztünk valaki a század és
                     társaság vétke miatt öngyilkossá lőn, eltemethetik ugyan, ha van kinek
                     eltemetnie, de nem a felkent hullák szent sorába, hanem árkon kívül, hogy a
                     disznók feltúrhassák illő eledelül?!</p>
                  <p>Fenn a kapitányi szobában folyt a nyomozás azon foglyok között, kiket a
                     közelebbi vásár folytában behoztak. A kapitány, ki a foglyokat vallatá, az
                     irnok, ki vallomásaikat írta, s egy poroszló, ki nyakasság esetében a
                     terrorismust érezhetővé tegye, valának jelen az egyszerű fenyűbútoros
                     szobában.</p>
                  <p>Többek közt egy vén koldus jött be, alattomos, ravasz tekintettel, kinek gyors
                     szemei egy pillanat alatt bevizslálták az egész teremet, élesen megjegyezve
                     nemcsak a hivatalos arczok jellemét, hanem hol, mi és miképen fekszik a
                     szobában. Bal keze mint egy tönk bekötve, mintha valamely csodás kinövésen
                     végződnék, lába felzsugorodva bélpoklos varakban, egész állása roggyant és
                     görnyedő, olyan tedd-ide tedd-oda-féle ügyetlen nyomorult, de képe
                     ellentmondott e lázári alaknak, ólálkodó szeme élénken ragyogott, fogai épek és
                     erősek, s borvirágos orra úgy nézett ki tüskés szakálla közül, mint róka a
                     nádasból.</p>
                  <p>Az ellenajtón egy vidéki pórnő lépett be, megcsonkított kezű gyermekével.</p>
                  <p>- Ismered-e ezen gyermeket? kérdé a koldust a kapitány.</p>
                  <p>- Hogyne ismerném, fogát csikarva a vallatott, hiszen a mi fiúnk; s mankójával
                     oda kezdett biczegni, hogy magához vegye.</p>
                  <p>A hajdú visszarántá előbbi helyére.</p>
                  <p>- Hát melyikőtök fia a bandában? folytatá a városkapitány.</p>
                  <p>- Az enyém, nagyságos uram; állítá a koldus rettenthetetlenül.</p>
                  <p>- Dehogy az övé az Isten szerelmeért, közbeesék sírva a pórasszony. Csak
                     ellopták tőlem a siklósi vásáron, de egész falut hozom bizonyságul, hogy az én
                     méhem szülte.</p>
                  <p>- Mutasd keresztlevelét, ha tied; rivalt a kapitány a gyanús vádlottra.</p>
                  <p>- Nincs keresztlevele, nagyságos uram, mert pusztán született.</p>
                  <p>- Melyiken? - kérdé hirtelen egy újabb pont.</p>
                  <p>Az orzó egy pillanatra habozni látszék. - A sárszegi pusztán, - felelé aztán
                     szemtelenül, minden hang- vagy léhlremegés nélkül.</p>
                  <p>- Ne hazudjál, vén róka, pellengérre jutsz és botok alatt koplalsz, ha nem
                     vallasz.</p>
                  <p>- Nem bánom, uram, ha szemem, fogam kiszedik is, de a fiú enyim.</p>
                  <p>- Takarodjál be, ide az ellenszobába, hajdú! jőjjön másik.</p>
                  <p>A gyermekorzó őrizet alá véteték azon teremben, honnan a pórnő belépett, a
                     poroszló pedig egy asszonyt vezetett be a koldusbandából.</p>
                  <p>- Melyikőtöké ez a fiú? - kérdé a vallató.</p>
                  <p>Az asszony elvörösödék, világosan kitűnt, hogy elkülönzve lévén, nem tanulták
                     be a megmentő tervet.</p>
                  <p>- A Rucsa Mihályé, - felelé aztán dadogva.</p>
                  <p>- Ki az a Rucsa Mihály?</p>
                  <p>- Egy nyavalyatörős, itt áll az ajtó előtt.</p>
                  <p>- Hát ezt a vén tolvajt hogy híjátok, kit ide beküldtem?</p>
                  <p>- Az a basánk, Kakat Kádár ő kigyelme.</p>
                  <p>- Hát hol született ez a Rucsa Mihály fia? - kérdé a nyomozó, örvendve a rabnő
                     áruló zavarján, miszerint alkalma leend a sepredékcsoporttól megmenteni az
                     egész vidéket.</p>
                  <p>- A dengelegi árokban.</p>
                  <p>- Tehát nem a sárszegi pusztán.</p>
                  <p>- Nem a’, nagyságos uram, soh’se is vót’ arra.</p>
                  <p>A kapitány visszahozatá Kakat Kádárt s az asszonynyal háttal össze, velek
                     szemben pedig egy-egy hajdút állított.</p>
                  <p>- Ha szóltok vagy mocczantok, vagy a banda közé egy hunyorítást tesztek,
                     mindketten a legalsó tömlöczben fogtok elrothadni, mondá hozzájok fagylaló
                     szigorral... Most jőjjön be a többi bűntárs.</p>
                  <p>Egy folt gazember lépett be a nyomor és kórság alakos undorában, mindkét nemből
                     s minden szakából az életkornak, csak felserdült leány nem vala köztök.</p>
                  <p>- Ez a két gyehenna-hasáb elárulta minden titkotokat, valljátok meg ti is, hogy
                     Siklóson loptátok azt a paraszt fiút, így legalább a kötéltől megmenekültök,
                     dörgé mogorva homlokredőkkel a kapitány s csörgetve kavart a háta megett
                     felaggatott békók s kurta-vasak közé, mintha a legnehézbeket akarná
                     kiválogatni.</p>
                  <p>A két hajdú merően nézett a háttal állítottak szemébe, kik fogcsikorítva
                     csipkedék egymást hátranyúlt körmökkel, mindenik azt vélve, hogy a másik lőn az
                     áruló. Integetni lehetetlen volt, a hajdúk eltakarták egész arczaikat s a
                     szurony döféshez volt tartva az első mocczanásra.</p>
                  <p>A tőrbe ejtett csoport összenézett s le lőn verve. Némelyek nyelvöket rágták
                     vagy ökleiket feszíték boszújokban az árulók ellen, mások halványan remegtek,
                     míg egy-két térdreesett könyörgőleg nyújtá kezeit, néhánynak pedig káröröm- s
                     daczos diadalban rángottak ajkai, hogy kegyetlen basájok törvénykézre
                     került.</p>
                  <p>- No hát nem vallotok? - rivalt az előbbi hang a késedelmezőkre.</p>
                  <p>Egy pár megvallá a vád igazságát s kegyelemért esdett, mások tagadtak,
                     átkozódtak, sőt egy-két vadszemű betyár, elvetvén kezéről az álkötőléket,
                     agyba-főbe kezdé öklözni s arczul karmolászni a hitszegő bandát. Poroszlók
                     hivattak s kurta-vasba verték a dühöngőket. Most egy szálas nő bontakozék ki a
                     gyülevész tömegből s hátraveté fejéről a vérpiros kendőt, melylyel arcza, mint
                     a keleti hölgyeké, szeméig körül volt burkolva. Roppant haja, mit egyetlen
                     szarúnyárs tartott kontyban, leomlék gömbölyű nyakára s nyaka kettéosztva a
                     napsütött vonaltól, melyen alúl vakító fehéren tűnt ki a rongyokból ifjú síma
                     bőre. Az asszony nem több mint huszonhárom éves, arcza szép s tűrhetően
                     megvédve szél és nap ellen a burok tekercsében, de torzítva a folytonos irtózat
                     kifejezésétől, melyet a lelkével ellentétben álló helyzet örökíte meg. Sovány
                     izmai szíjasok, telve az ép inak ifjú erejével, fekete szemölde szinte egymást
                     éri a harag redőiben, foga kifehérzik a lélekző szájból, karját fenyítőleg
                     emeli s nagy szeme, mint az áspisé, villámlik a kitört boszú miatt.</p>
                  <p>- Véget érsz hát egyszer lappangó fenevad - kiáltá szilaj hangviharral,
                     miközben öklével a koldúsbasát fenyegeté. - Átkom megfogott s fiamért most a
                     hollónak adlak. Ne higyj uram e vén istentagadónak, még a biblia is hazugsággá
                     válik mirigyes szájában. Nem hiszem, hogy a gyermeklopást megvallotta volna, de
                     megvallom én. Tizenegy gyermeket orzott, mióta vele csavargok. Eladá őket
                     csatorna-tisztítni, hóhérinasnak, vagy a mire vevője akadt. Ha el nem kelt,
                     kisüté egy szemét, elvagdalta kezét, kitörte lábát, megcsonkítá, vagy
                     hunyorral, kigyófűvel, mérges vizekkel daganatot, kelevényt hajtott rajta, hogy
                     beilljék vakvezetőnek s kiosztá a parlagi koldusok közt, hogy felében neki
                     keressenek, kérdjék meg azt a siklósi gyermeket, nem Kádár vágta-e kezét el?
                     nézzék itt köztök ezt a tízéves leányt, alig kilencz hete, hogy anyjától
                     ellopta, már mind a két lába rakva van sebekkel, mert tele verte szegényt
                     száraz macskatövissel. Az én uram becsületes bojár volt, juhát úgy szerette,
                     mint az istent, harmadéve megittasodott a nádudvari csárdán és ez az
                     ördögborda, ki ekkor dudás képében bitangolt, rávette, hogy lopják meg együtt a
                     korcsmárost. Aztán fenyegeté, hogy feladja, ha velem együtt bandájába nem áll.
                     Mit mindent! Sallangós szűrt, patyolat kenyeret, csakhogy rézvárat nem igért,
                     míg elcsábította. Én követni tartoztam uramat, mert megesküdtem vele, s
                     csavargókká lettünk. Öt hét mulva befogták mellőlem, nem hiszem, hogy nem ez az
                     alázatos róka árulta el. Magam maradtam egyetlen fiammal s attól fogva nyakamba
                     akasztotta magát, hogy legyek felesége. Esztendőre meg eladta fiamat egy
                     somogyi kanásznak, hogy pénzéből kikopott, mert eldorbézolná ez a Krisztus
                     palástját is. Térden rimánkodtam, hagyja meg gyermekem, kész leszek akármilyen
                     kínos napszámba járni, malomba őrleni vagy lopni, hogy árát megkeressem. Nem
                     ért semmit, huszonöt itcze borért od’adta, mert töltelék kellett az égő
                     pokolnak. Azóta megfojtottam volna álmában, de mindig őrizteti magát, ha
                     alszik, fel akartam adni ezerszer, de tudtam, hogy minden bűnéből kibeszéli
                     magát s ha kiszabadul, szent, hogy engem megöl, vagy uram megöleti. De most nem
                     bánom, ha a föld elnyel is. Kezekben van, akasztassék fel, minden törvény
                     nélkül megérdemli. Különben sohse kapják rajta, mert a kigyónál jobban tud
                     csúszni. Hányszor volt már fogva, de mindig összezárták a bandával s oly
                     ravaszon betanítá őket, hogy mindig kihazudták egymást. Higyjenek nekem, adják
                     hóhérkézbe. Szökött katona, hamis passusa van s ruhazacskójában most is ott az
                     óra, mit az elmult vásár alatt lopott. Dereka roggyant, de azt csak tetteti,
                     keze be van kötve, mintha elszakadt volna, nem igaz, bontsák ki, majd
                     megtapasztalják, lábát felsugorítja, mintha igazi fekélyek lepnék, kapartassák
                     le csak, meg fogják látni, hogy az nem egyéb, mint tökhaj-, kovász-,
                     kékkeményítő s álkörmösből készült nyomorúság... Ezen szerint bebizonyítom
                     többi vádamat is.</p>
                  <p>A poroszlók, hivatalos parancs következtében, letépték a basa képmutató lábát s
                     a vád valósult, kibonták kezét is s a rongyfoszlányok közepében egy
                     tagbaszakadt ép tenyért találtak izmos öt ujjal, végeiken erős körmökkel
                     ellátva. Kádár dühödten morgott az asszonyra, s tán megfojtja vala, ha
                     bocsátják, de a keresztvas segített a dolgon.</p>
                  <p>Néhányan e bandából ajánlkoztak a vádló részére tanuságot tenni s a kapitány
                     önkénytes vallomást kivánt a basától.</p>
                  <p>- Mit mondasz ezekre, - kérdé a mogorva vadat.</p>
                  <p>Kádár neki egyenesedék, egyet csavarított bajuszán s mintha nem is ő volna,
                     kire golyóbis vár, nyersen felelé:</p>
                  <p>- Mind egy szálig szemenszedett hazugság, mit ez irigyek koholtak. Hogy is
                     hihet nagyságod ily szemeten kapart gaznépnek.</p>
                  <p>- Hát a lopott óra zacskódban?</p>
                  <p>- Ez az urahagyott czanga csente bele, hogy rám esküdhessék.</p>
                  <p>- Hát a világcsalás ép kézzel és lábbal?</p>
                  <p>- Nyomorék voltam én a mai szent napig, az isten csodája, hogy így
                     meggyógyultam, dejszen megesett ez az ó-testamentomban is a bélpoklosokkal.</p>
                  <p>- Hát a többi vád, a gyermekvásárok?</p>
                  <p>- Sült mese. Még ha ők akartak is valami ilyesbe belekeveredni, én őriztem őket
                     minden kisértettől.</p>
                  <p>A kapitányt meglepé e szemtelen jellem. Vonásiban, szemében kémlelte, ha vajjon
                     nem tréfa-e, hagymáz vagy őrültség neme e daczos vakmerőség, mit tán ijedség
                     vagy mardosó tudat idézhetett elő? de az ábrázat normális typusa, a bátor
                     szembenéző szemek, a színében és nyugalmában maradt alak meggyőzé, hogy annak
                     kútfeje egyenesen a szív, az átérlelt, rögzött, megkövült gazság, melyet
                     kimélnie nem kell, nem szabad. Gombolyagba köttette az erkölcsi szörnyet s
                     perczenként húzatta összéb a kötél hurkaiban. Mellcsontja begörnyedt, ízei
                     ropogtak s midőn töredelmes bűnbánatát várták, kötődő gúnyhangon dörmögé térde
                     közt: - Ha golyóbissá kötnek s ágyúból lőnek ki, sem vallok én, mert ártatlan
                     vagyok, mint a megvigasztalt Lázár, kit Jézus vacsorára hítt paradicsomba. -
                     ... Még egy próbát tőnek, csavarba vették a kezeszárát az ütér felett s
                     fokonként szoríták össze a csontot. Midőn vére elindult, hangosan, de görcsök
                     nélkül, daczosan nevetett: - Ha felnégyelnek is, úgymond, minden tetemem azt
                     rázza: nem, nem, nem!</p>
                  <p>E makacs, vadlelkű dacz, ez érczies szív és testkeménység, melynek erősb rajza
                     a szép határán kívül esik, mutatja, mennyire czéltalan a bűntörvények kínzó
                     hagyománya s hova edzi magát a megromlott egyén, ki tettenkapás esetére ilynemű
                     eljárásokra számíthat. Valóban nincs oka örülnie, ha valaki a nép büntetésrőli
                     fogalmát végig kiséré, kezdve az ökrész suhanczoktól, kik szoktatás végett
                     egymás botozásában gyakorolják magokat, egész addig, hol a vesztőhely padján
                     legénykedve üti össze bokáját az elitélt.</p>
                  <p>A kapitány vallomását vevé a hatóság alá tartozóknak, Kádárt pedig mint szökött
                     katonát ezredéhez küldé az okiratokkal büntetése végett.</p>
                  <p>Mitől a párisi s londoni koldusok rajzaiban mint túlzástól szörnyedünk, íme
                     köztünk minden nagyítás, minden hozzáadás nélkül gyakorlatban létez, az üzlet
                     és gyakorlat nálunk csak annyiban könnyebb és akadálytalanabb, mert
                     politiátlanságunknál fogva minden desertor, rabló, szökött cseléd, betyár s
                     kapakerülő szert tehet úti levélre, az üldöző rendszer pedig gyengébb és
                     hanyagabb, vagy inkább alkalmi és esetleges, jóformán semmi.</p>
                  <p>Aztán gyűszűs zsidókat hoztak be, kik hónuk alatt viselik hordozható
                     asztalaikat s úton útfélen, főleg városokban felütik azokat, hogy birbics-,
                     gyűszű- s több csalárd játékokkal kizsákmányolják a szegény buta nép
                     könnyelműségét, vagy csepűevés, pántlika-okádásért adóztassák meg az
                     együgyűeket.</p>
                  <p>- No semmirevalók, megint itt vagytok? - megtámadá őket a kapitány - nem
                     megmondtam-e a mult vásárkor, hogyha még egyszer bekerültök, mind dobra vonatom
                     bőrötöket?</p>
                  <p>- Khérem alásan, tudom csak tréfálni méltóztatik, akkor is a teins nemességnek
                     tennénk szolgálatot - mondá egy confidens manchesternadrágú, kinek gyér haja
                     közt kilátszék a szeplős koponyabőr s egy szennyes bankó fülét ereszté ujja
                     közt keresztül, csábító maszlagul az igazságtevőnek.</p>
                  <p>- Gyorsan, mi a panasz? - sürgeté a vádlókat a kapitány, sietve tömérdek
                     végeznivalókkal.</p>
                  <p>- Tőlem elcsaltak birbicsen huszonhét forintot - mondá egy ágrólszakadt szegény
                     szolgalegény - pedig egy rugott borjút adtam érte, hogy napamat
                     eltemettethessem.</p>
                  <p>- Engem meg jól tartott bódító égettborral, s addig incselkedett velem, míg
                     gyűszűvel elnyerte a gulyához való só árát, - folytatá egy neki keseredett
                     bojtár.</p>
                  <p>- Nekem meg öt rőf pántlikát mért s maga dugta a keblembe, mikor otthon
                     kibontottam, egy darab százrétű paczal volt a papirosban.</p>
                  <p>A zsidók szidták a vádlókat, de ezek több tanukat hoztak s ajánlák az esküt,
                     azonban a fenyítőszék jegyzőkönyveiben mindennaposak valának a drága
                     madarak.</p>
                  <p>- Tens uram, ki ne bocsássa többet ezeket a pogány koppasztókat, mert e még a
                     zápfogat is kilopja az ember szájából, - közbeszólt összébb lökdösve a
                     biróelkenésről suttogó zsidókat a bajuszos porkoláb. - Aztán meg kozák ez egy
                     szakadó szálig, hétfőre virradón lefőztek kilenczszáz forintig jegyes kártyával
                     egy purzsás örményt, oda ki a vártán van két bizonyság.</p>
                  <p>- Egy marhakupecztől megintelen két szilaj tinót vettek s rossz pénzzel
                     fizették ki. A káros rájok ment, de már akkor se pénz, se posztó, mert a
                     tinókat Nyúl Iczikhez hajtották a hangyási csárdához, - folytatá egyik a
                     panaszosak közül.</p>
                  <p>- No csalárd bélpoklosok, most mindjárt adjátok vissza a megfosztott szegények
                     pénzét, - parancsolá igazságos szigorral a kapitány, a porkoláb pedig egyet
                     csavarinta bajuszán s levevé válláról a korbácsot, várva az alkalmat, hogy
                     szükség legyen reá.</p>
                  <p>- Isten üttsegen! egy garasunk sincs nekünk teins uram, - mondá mellét verve a
                     manchesternadrágos, miközben nyújtott kézzel sullogott az asztalhoz, hogy a
                     vesztegető díjat alattomban oda csempészsze.</p>
                  <p>A kapitány kegyetlenül körmére ütött egy vaslineával s a vajgató tolvaj
                     kiegészítvén a markában rejtező összeget, visszaadá a kirablottak kárát.</p>
                  <p>- Most a tinók árát a kupecz számára!</p>
                  <p>- Nincsen uram, ha csak a bőrünkkel nem fizetünk.</p>
                  <p>- Porkoláb! próbálja meg csak bőrükön azt a korbácsot, nem hántaná-e le a tinók
                     árát?</p>
                  <p>A porkoláb neki fohászkodék, a tinók ára azonnal le lett olvasva.</p>
                  <p>- Mennyit csaltatok össze a vásár alatt? vallatá folytatólag a kapitány.</p>
                  <p>- Vakuljon meg minden keresztény, ha ezer forintnál többet nem vesztettünk, -
                     mondá ütött körmét szopva a manchesternadrágos.</p>
                  <p>- Porkoláb, hol az a lefőzött örmény?</p>
                  <p>- Elutazott Erdélybe, tens uram, de két hétre itt lesz, mert fizetnie kell.</p>
                  <p>- Tegyétek le mindjárt a kilenczszáz forintját, majd én visszaadom, - rivalt
                     haragosan a bűntársak közé a szigorú kapitány.</p>
                  <p>- Nyeljen el a föld bennünket, nagyságos uram, ha összesen van nálunk harmincz
                     garas, - szószólóskodék a manchester.</p>
                  <p>- Porkoláb! hegedűbe kell kötni, tán siralmasban fog az nekik szólni, mint a
                     babiloni hegedűk.</p>
                  <p>- Ha hegedűhúrt hasogatnak belőlünk, sincs itt harmincz garas, - állítá
                     ismételve a manchester.</p>
                  <p>Két hajdú beállíttatott s kezdék fülönfogni a zsidókat, hogy hegedűbe
                     kössék.</p>
                  <p>- Nézzenek félre egy kicsit hajdú uramék, ha tán bőrük alúl kikerülne valahogy
                     fele a kilenczszáz forintnak, - monda egyik bűntárs, megrémülve a kozák
                     mulatságtól.</p>
                  <p>- No hát egymásután, mert mindjárt késő lesz, dörgött türelmében fogyva a
                     kapitány.</p>
                  <p>A manchesternadrágos összefordult gaz czimboráival, ki nyakravalójába, ki inge
                     alá nyúlt, pénzt tettek össze s asztalra olvasák a kilenczszáz forint
                     felét.</p>
                  <p>- Hát a másik fele? - dörgé kérlelhetlenül az üldöző szózat.</p>
                  <p>- Nagyshágos uram, isthen üttsegen, még khötélre valónk sem maradt már, hogy
                     felakhasszuk magunkat. Most is az atyánkfiáét ajándékoztuk el, - állítá
                     erőszakos szemtelenséggel a manchesternadrágos.</p>
                  <p>- Szedtevette rüherongy Krisztuskergetője, hát te bolonddá teszed az embert,
                     hogy félbehagyatod az érdemlett lakolást? - közbevág türelemvesztve a porkoláb,
                     - kapitány uram, hegedűbe köttessem a zsebtolvajokat?</p>
                  <p>- Rögtön, ha egy perczig késnek visszafizetni a hamisan elcsalt véres
                     keresményt.</p>
                  <p>A hajdúk újolag elkezdék a hivatalos kezelést s durvább szigorral, mint
                     elsőbben, de a gyáva orvok reszkettek a testi fájdalomtól s kártérítésről
                     kezdtek egymás közt hemzsegni. Újra elkezdődtek az önkutatások, pereltek,
                     köpködtek, döfölődtek, egymás szakállát czibálták: végre letették a szegény
                     örménytől csalárdan elharácsolt összeget.</p>
                  <p>A kapitány megszámlálta azt.</p>
                  <p>- Ti jobbulhatlan gazok! e bankó-türetben nyolcz darab tizes ketté van szakítva
                     s egész helyett fél-fél betéve, hogy az olvasott oldalon tíz, huszat
                     számláljon.</p>
                  <p>A zsidóknak ki kellett egészíteniek az összeget.</p>
                  <p>- No most meg vannak a bepanaszolt károk térítve, nincs egyéb hátra, mint a
                     büntetés, - mondá a kapitány.</p>
                  <p>- Igenis megtérítettük, - igazolá sanyarodott képpel a manchesteres. - A
                     büntetéssel pedig ne fáraszsza magát a teins úr, küldjön a fűszolgabiró úrhoz,
                     kihez a mult vásárkor küldött, kitől a passusunk is van, majd elvégzi az
                     kötelességét, úgyis az egy valóságos keresztény Pilátus.</p>
                  <p>- Desz’ oda ne küldje tens kapitány uram, mert avval dicsekedtek, hogy onnan
                     bot nélkül kiszabadulnak huszonnégy óra alatt, ha százszor befogják is, - mondá
                     a porkoláb.</p>
                  <p>A kapitány meghökkent e különös hírre, s kérdőleg méregeté szemével a
                     bűntársakat.</p>
                  <p>- De még azt is mondták, hogy pártfogójuk nekik a főbiró, minden nagy vásártól
                     ötven pengőt adóznak számára s ezért szabadalmazott csalást gyakorolnak, sőt ha
                     helyben van a vásár, a főbiró hajdúja is a játszók között van s szükség
                     esetében oltalmazza őket, vagy ha be akarják csakugyan kisérni, urához viteti.
                     Mindezt tudja a strázsamester, egyik legényünknek beszélték őkemek, kit meg
                     akartak vesztegetni, hogy mint az a megyei collega, pártfogójuk legyen. - A
                     kapitány megborzadt e nyilatkozattól. Elkéré a gyűszűsök passusát s alatta oly
                     nevet olvasott, mely egy távol megyében szájasan szerepel. Szíve elfogódott a
                     bámulat s szomorodás miatt s egy pár notabilitás jutott eszébe, kikről a
                     keringő hir állítja, hogy tőkécskéiket zsidók által adogatják ki undok
                     uzsorára.</p>
                  <p>- Ez a pletyka nem tartozik reám, majd ha elvettétek itten az illető büntetést,
                     haza kisértetlek ahhoz illő levéllel a megyei ispánhoz! de most börtönbe velek!
                     - mondá azután minden további gyanusító tárgyalás nélkül, hogy az
                     igazságszolgáltatási tekintélyt ne gyanusítsa az alárendelt nép előtt, melynek
                     különben is izgató hite és fogalma van arról.</p>
                  <p>E pillanatban egy hajdú lépett be karddal, csákósan s összetevén sarkát, merev
                     állásban a hivatalos formák közt iskolás egyhangon, gyorsan mint a
                     karikacsapás, így szónokolt:</p>
                  <p>- Ásan jelentem, hogy azon néma morva, kit az aldunai nyurga spanyol zsidóval s
                     annak társával egyetemben a külsővásárban czivakodásért befogtunk s kinek
                     bőröndjét, teins Vámos úr rendeletéből, teins kapitány úrnak beadtuk, rosszul
                     van s a főorvos úr jelentése szerint meg van mérgezve, azt izenteti ű kigyelme,
                     jó lesz a vallatással sietni, mert tizenkét-tizennégy óránál tovább nehezen fog
                     élni. - Ezzel megfordula sarkán s mintha ágyúból lőnék, kitűnt.</p>
                  <p>A kapitány megizené e sürgető körülményt Vámosnak, ki eleve megkérte őt,
                     engedné meg azon foglyokat saját részére egy igen fontos ügyben megyei
                     törvényes bizottság előtt kihallgattatni, rendelést tevén egyszersmind a
                     vasbanállók vallatás végetti felhozataláról.</p>
                  <p>Néhány percz mulva felérkezék a városházhoz Vámos az árva halászszal, vagyis
                     Szalárdy Ödönnel és szokott esküdtjével, ki a gottscheber sátrában annyira
                     megborzadt ugyan a zsidóktól, hogy Singer uram szabását többé magára nem ölté,
                     de azért szintúgy formátlan feszes divatruhában volt, sütött hajjal, fehér
                     keztyűjében, fehér fogantyús nádbottal, s azon narancsszín csíkú világoskék
                     nyakravalóban, melynek minapi hivataloskodásakor annyira örült.</p>
                  <p>- Hol vannak a foglyok? kérdé beléptekor Vámos, kifejezve arczán azon
                     aggodalmat, hogy a morva hirtelen halálával egyik lehető tanuját
                     elvesztené.</p>
                  <p>A kapitány a mellékszobára mutatott, hova Vámos, Szalárdy Ödön s az esküdt
                     bementek, ott találták a morvát czinkos társaival s az ápoló orvossal, ki a
                     néma életét fontos nyomozás végbeviteléig fentartani törekvék. Ott volt a
                     kopott bőriszák, rejtett málhájával, melyet a spanyol zsidó szőrbeborult képű
                     ügynökének hóna alatt láttunk. Ott volt a vesszőbe font üvegkulacs, melybe
                     Lőblt, a férjeny méregfolyadékát csepegtetni láttuk, s melybe héber segédével,
                     ki azt nem tudá, pálinkát vétetett a kopasz morva számára, hogyha ki nem
                     eresztik, veszszen el, mielőtt szövetségét elárulná, s ellene valami vallomást
                     tehetne. Ott állott vasban az aldunai spanyol zsidó épen úgy, mint a vásárban
                     látók: száraz, nyurga csontalak, hegyes szakáll, macskaszem, nyitva viselt
                     száj, mely tekintetének vigyorgó vadságot kölcsönöz; csakhogy napsütötte bőre
                     azóta egy kissé megsápadt a börtönlégben. Mellette állt békóba vert kézzel
                     bozontos szőrbe borult társa, a közönséges egyén durva ruhában.</p>
                  <p>A kopasz néma nyögve és aléltan fekvék egy szalmazsákon. Otromba csontos
                     termete görnyedten, a zárkozó mogorva kifejezés, a szemöld alá vont,
                     földkereső, mély, ravasz szemek ugyanazok, csakhogy arczizmai megszaggatvák a
                     kiállott görcsöktől, s éktelen durva vonásai még jobban eltorzultak. Félkeze
                     most is védőleg szorítja a levelek s árjegyzékek csomagát, melyet Lőbltől vőn
                     által, s befogattatása miatt ki nem hordhatott. Szemei zárvák, csak néha nyitja
                     fel, s ilyenkor mohó vágygyal néz, görcsös karral nyúl égő szomjában a befont
                     kulacs után, mert nem tudja, hogy meg van mérgezve. Az orvos megismeré a
                     férjeny hatását, tudták azt is, hogy az üvegkulacsot Lőbl segédje hozta, de mit
                     tesz az? van-e reá tanu, ki mérgezé meg az italt? nem épen úgy történheték-e az
                     a pálinka-árúsnőnél, a héber segéd vagy városi őrhajdú, a kopaszra haragvó
                     spanyol zsidó, vagy épen maga a néma morva által, ki vétkeiért remegve,
                     életének véget akart vetni? Lőbl nem úgy szokta efféle tetteit intézni, hogy
                     önmaga veszélybe vagy csak kérdés alá is kerüljön miatta.</p>
                  <p>Közönként csikaró szaggatást érzett a néma, izmai megteltek görcsökkel, s az
                     erőködésben arcza és torka elkékedt. Ilyenkor a pálinka felé kapott s
                     erőszakosan el akarta ragadni, enyhet és szabadítást várt attól. Az orvos
                     cseppeket nyújta neki a kész ellenszerből.</p>
                  <p>Vámos remegve kisérte a kórjegyeket. «Ugyan hova késik a szolgabiró? szörnyű
                     lenne, ha e tanut elvesztenénk»; mondá aggodalommal.</p>
                  <p>Az orvos megnyugtatá őt, hogy a fogoly, éjfélutáni két óráig, minden hihetőség
                     szerint élni fog.</p>
                  <p>Esküdt úr csakhamar hivatalos helyet kotrott magának az asztalon, s selyem
                     zsebkendőjét a fenyűszékre terítvén, feszes nadrágában lehetőségig leült és
                     tollat hegyezett.</p>
                  <p>A morva fokonként növekedő nyugalmat látszék nyerni az orvos gyógyszerétől.
                     Néha már voltak szabad pillanati, melyben tudott eszmélni, s a környező tárgyak
                     közt különbséget tenni. Körülhordá mogorva szemeit, melyeket a méreg hatása
                     beejtett, ellankasztott; s tájékozá magát, hogy ő rabtársai s idegenek közt
                     van.</p>
                  <p>Közönbösen látszék venni az arczokat, de midőn Szalárdy Ödönre pillantott,
                     hosszú, merev, izgatott tekintettel függött azon, mintha emlékezni akarna. Ödön
                     fehér-sápadt arczát, s mik teleragyogvák igéző rejtelmes tűzzel, nagy bűbájos
                     szemeit irtózattal függeszté reá. Vérszín ajka rángásba jött a
                     márványábrázaton; félelmesen nézé a megismert némát; vele felkölt a gyermekkori
                     borzalmak emléke, s ezen emlék visszakapá, visszaidézé egy pillanatra a szem és
                     vonások rettegő kifejezését, s arczát egészen hasonlatossá tevé ahhoz, melyet a
                     néma az irgalomintézetben ismert volt. Ekkor felette ingerlő, lázas hatást
                     látszék a morva érezni; szemeit behúnyá, fejét hátraveté, hogy ne lássa a
                     kisértetet. Ráismert Ödönre, s eszébe jutott sorsa változása, melyet annak
                     elszökése reá idézett. Akkor jött Lőblhez a Márkénál sokkal rosszabb
                     szolgálatba; mert Márk rögtön megszünteté a kinzó kisdedóvás orgazdai üzletét,
                     s az irgalomintézetet árverelteté, hogy a bűnnyomozásra forrás ne létezzék.
                     Ödön szökése miatt veszté el egyetlen földi boldogságát, azon elszigetelt
                     leányt, kit a vörös dajka örökben tartott, kinél ő, az elvetett, éktelen, az
                     emberek milliói közt egyedül talált rokonszenvet; ki megérté az ő kétségbeesett
                     néma tekintetét, s a könyör és vigasz emberi hangjain szólt hozzá; s kihez épen
                     azért minden érzelme, ragaszkodása, öröme hozzáfort, ki iránt a konok, mogorva,
                     zárkozó jellem daczára is, nyilt, bizalmas, engedékeny tudott lenni. Úgy nézte
                     Ödönt, mint indokát mind e veszteségnek, s azért irtózott el tőle most, midőn
                     felismeré.</p>
                  <p>Vámos végetlenül örvendett e jelenetnek; mert meggyőződék, miszerint a morva
                     emlékezik az irgalomintézetben rejtegetett gyermekőrre, most ráismert arra
                     Ödönben, következőleg tanuságot tehet arról, hogy Ödön még élt s Márk kezei
                     közt volt, annak titkos intézetében tartaték sokáig azután, mikor álhalálát
                     közhírré tevé Márk s az idegen testet helyette eltemetteté.</p>
                  <p>Azonban egy zömök, kerekszemű, széles kalapú, magyarkába öltözött középkorú
                     egyén lépett be, kezében kostök s hosszúszárú cseresnyeszín tajtpipával, kiben
                     Vámos örömmel üdvözlé az aggályosan várt szolgabirót.</p>
                  <p>- Bocsánatot kérek spectabilis, hogy egy kicsit késtem, mondá lihegve, miközben
                     izzadt homlokát piros koczkás zsebkendőjével letörlé, s szép büdöskőszín
                     ürömtaplóba kiütvén, egész élvezettel rágyújtott. Ezzel a semmiházi Nyúl
                     Iczikkel volt bajom. Egy kani nevű sárga lovat értek a kezén, meg egy
                     marhakupecz hajtott haza istállójából két appropriált tinót, kit valami
                     gyűszösök megcsaltak. Feljelentés történt, s haladék nélkül be kelle fogatnom.
                     Nem is hiszem, hogy öt-hat esztendeig szabadlábra álljon, mert igen sok ellene
                     a panasz. Azt hiszem, Lőbl irányában hasznát fogja venni spectabilis, mert úgy
                     látszik, szövetkezésben áll vele. Mikor benevolisáltam, reá appellált, hogy
                     majd kezességet vállal érte, de biz az nem akar semmit tudni róla. Kezde is
                     Nyúl Iczik mindjárt kigyót-békát reá kiáltani, s többi közt állítá, hogy
                     Gyapjasy úr juhát Lőbl dögleszté el Márk segítségével; de tudja spectabilis, az
                     emberre nem tartozik egyéb, mint a mit feladnak, avval is eléggé meggyűl a
                     baja, s diurnumok nélkül. Hanem ha valaki uzsorapert s fenyítő vádkereseteket
                     szeretne Lőbl Simon nyakába kerítni, Nyúl Icziket illő sikerrel meg tudnám
                     vallatni szokott díjak mellett.</p>
                  <p>Vámos nem bibelődheték e gazdaságos hivatali buzgalom tárgyalásával; hanem
                     felszólítá őket, a törvényes bizonyságot, éber figyelemmel kisérni mindazon
                     jelt, intést vagy jóváhagyó helyeslést, melynek kifejezésére egy néma képes
                     lehet.</p>
                  <p>- Minő viszonyban álltok a némával? kérdé a szolgabiró a nyurga aldunai
                     zsidót.</p>
                  <p>A két bűntárs elkezdett hebegve hazudozni, hogy magát minden vád és fenyíték
                     alul kivonja.</p>
                  <p>- Ne reszkessetek, szóla hozzájok Vámos szeliden. Befogatástok oka különben sem
                     oly vétkes, csak botrányt okoztatok egymásközti czivakodástokkal, mi nem
                     vagyunk üldözőitek, bizonyos történet és titok nyomozása végett kivánjuk
                     vallomásitokat. Csupán eszközökül veszünk, a czél nem ti vagytok, az, a mások
                     vétke. Azért bátran szóljatok igazat, ha hibások volnátok is. A jótét, mit
                     véghezvihettek, megengeszteli a bűnt, mit nemletté többé nem tehettek.</p>
                  <p>Bozontos czimborája felpislogott alattomosan a száraz zsidóra, s nyugtalan
                     szemeivel nógatni látszék az őszinteségre. Az aldunai pedig kétkedőleg nézett a
                     szolgabiróra.</p>
                  <p>- Bízhattok hitlenek, mondá a kis zömök, füstbokort pöffentve, mit a
                     spectabilis igért, én is coramisálom. Nem lesz semmi bántódástok, csak adjatok
                     jó benevolumot.</p>
                  <p>A zsidók meg akarták kezét csókolni, de ő mind a kettőt nyujtá, hogy egyik meg
                     ne csalja a másikat.</p>
                  <p>- No’s no’s, régen vagytok-e a kopasz morvával egybeköttetésben? sürgeté
                     Vámos.</p>
                  <p>- Tiz év óta már nem; de az előtt igen, felelé a nyurga.</p>
                  <p>Vámosnak épen ezen időszak titkaira volt szüksége.</p>
                  <p>- Merre, mikor, mettől-meddig, s minő és mely nemű dolgotok volt ezen
                     pokolpozdorjával? vevé át a kérdést Vámostól a tömzsi szolgabiró, mintegy
                     próbajelét adva, mint kell felhasználni a nyomozó szótárt.</p>
                  <p>- Szállítója voltam evvel a harmados companistámmal, viszonzá a nyurga. Pestre
                     sosem menénk, hanem a néma hordott le nagy mennyiségű és értékű vegyes málhát
                     Aradig, vagy a Dunán Zimonyig, melyet mi aztán száztóliak mellett bizományban
                     eladás végett átvevén, Moldvában, Valachiában, s néha Szerbiában is
                     szétoszlattunk.</p>
                  <p>- Azon dugárúk, megjegyzé Szalárdy Ödön, miket Márk, a pesti tolvaj- és
                     csendbiztos szövetség utján összelopatván: három hóig az irgalomintézet vasas
                     raktárában szokott tartani.</p>
                  <p>- S ezen abnormis üzlet, folytatólagosan és rettenthetetlenül gyakorlódék
                     köztetek időről-időre? kérdé továbbá a szolgabiró uram, megtörölközvén a
                     phrasis után.</p>
                  <p>- Szokott vágásban ment a kereskedés; évnegyedenként átcseréltük, én a beárult
                     pénzt, ő a friss szállítmányt. Könyveink voltak, de a számadás mindig
                     kosarakról viteték, mert ő úgy volt a pesti adófizetők névsorába vezetve, mint
                     kosárfonó.</p>
                  <p>- Micsoda nyelven beszéltél evvel a némával? kérdé továbbá vallató bölcseséggel
                     a kis szolgabiró.</p>
                  <p>- Saját nyelvünk van; jelek által tökélylyel kifejezünk mindent, s a legapróbb
                     szótagig teljesen megértjük egymást.</p>
                  <p>- S a kereszténység rémületére még most is bátorkodik folytatódni ezen vétséges
                     czimboraság? vagy mint feljebb kikottyantád, félbe haraptátok már? s ha igen:
                     mikor, miért és miképen? közbevág ismét a szolgabiró, de a kérdés majd torkán
                     akadt, pedig az előbbi feleletet is azért nem hallá, mert ezt fogalmazta.</p>
                  <p>Esküdt úr felüté fürtös fejét, nyakravalóján egyet rántott s nem akará írni a
                     kacskaringós bombasztot, szolgabiró úr féloldalról odavágott balszemével s a
                     toll rögtön járni kezdett, csakhogy esküdt urnak saját styljében tette fel a
                     kérdést.</p>
                  <p>A nyurga izraelita pedig nyakonfogott alázattal felelt:</p>
                  <p>- Egyszer azt mondá Zimonyban, hogy utólszor jelent meg; mert jövőre fel fog
                     hagyni az üzlettel. Azon ízben nagyobb mennyiségű málhát szállíta, mint
                     rendesen; e mellett egy tonnát megtömve drágaságokkal. Lánczok, keleti gyöngy,
                     drágakő, órák, ékszerek, ó gombok, kapcsok, paszomány, ezüst edények stb. stb.
                     valának abban összetömve, s ezeknek jegyzékét szoros titokban adta át a hozzá
                     mellékelt árszabálylyal együtt.</p>
                  <p>- Ez okvetlenül akkor történhetett, megjegyzé Szalárdy Ödön, mikor Márk,
                     elszökésem után orvudvarát eltörlé, s minden árut egyszerre kellett
                     szétoszlatnia; mert azelőtt efféle czikkeket mindig Tógyer gazda hordott el
                     Lőbl Simonhoz egy fekete ládában. A morva alkalmasint saját részére csempészte
                     a tonna tartalmát apródonként, vagy az akkori zavarban.</p>
                  <p>- S miért, hogy mégis össze kell jönnötök ez idegen földön és tartományban, ha
                     már pokolbeli czéheteknek vége van? kérdé a nyomozó.</p>
                  <p>- A tonna-kincs értékéről adogattam számot évenkint itt a debreczeni vásáron,
                     hova a néma, mostani gazdájával eljárt; mert szoros titokban kelletvén árulni,
                     nem volt mód tuladni hamar a portékán.</p>
                  <p>- S bevégezéd-e már fináliter, ezen nyakveszélyeztető sáfári számadást?</p>
                  <p>- Igenis, nem végeztem. Jelenleg akarám visszaadni némely el nem kelt
                     czikkeket, miket drágán tartott, vagy különösségük miatt nem akadt vevőjük.
                     Azonban ő azt állítá, hogy tartozom neki az árjegyzék szerint készpénzzel
                     fizetni, mert az nem bizomány, hanem megvettem alku szerint. Épen ezen
                     veszekedtünk, mikor a nemzetes hajdu urak befogtak.</p>
                  <p>- Hol van azon detestabilis species factik?</p>
                  <p>- Ezen kopott bőrzsákban, könyörgöm alázatosan.</p>
                  <p>A bőrönd felbontaték. Néhány antik szelencze, egy pár keleti dús pisztoly,
                     kövekkel kirakott templomi kehely, egy füzér gyűrű, drága gyöngyösmarkolatú
                     tőr, nagy értékü főpapi kereszt, s egy rakás ezüst mosdóeszköz eszményi
                     sárkányfarkon, vagy mistikus czirádákon végződő torzszörnyek alakjában
                     idomulvák.</p>
                  <p>Szalárdy Ödönt hideg borzadály futá el. Ráismert mosdókészületére, melyet Márk
                     kisértő szobájában, a holdas őrültség fokozataiban használt. A szörnyek torz
                     ábrája eszébe juttatá a sötét bronzrámákat, melyek a halálfejű tűzlovagot, s a
                     fedéllyukon akadt alvajárónőt, szobájának kétségbeejtő képeit befoglalák.
                     Eszébe juta a hátratöpörödött, rohadt inyű nyihogó fenevad, mely kisértőn zúgó
                     kandallóját képezé; eszébe jutott a villitánczos óra, a kancsi szolgáló hideg
                     nyirkú tenyere, s nyöszörögve mondott rémes meséivel, az undor, irtózat,
                     rettegő félelem, melyet kiszenvedett, s mintha a bőröndbeli emlékjegyekkel újra
                     kezdődnék üldöztetése, reszketésbe esék.</p>
                  <p>Vámos szinte ráismert azokra az árva halász beszélyéből, s repeső örömmel vette
                     kezéhez térítvény mellett a nagybecsű bűnjelt.</p>
                  <p>A morva görcsök között, nyögve vagy alélt szűnközökben, de mindig szembehúnyva
                     hátravetett fővel feküvék a közelebbi vallomás alatt, hogy ne lássa Ödön
                     emlékeztető vonásait. Ha olykor magához tért, s a nyurga zsidó árulását
                     hallgatta, mérgesen, tagadólag rázta öklét és vad fejét, s egy dühös kitöréskor
                     fogát csattogtatá, mintha szét akarná tépni a hittörő czinkost. Azonban
                     megviselt erei, a szaggatott izmok, egész életmű-szerkezete fokonként fáradt,
                     erőtlenült a méreg és ellenszer harczában. Az orvos jó adag enyhítő cseppeket
                     adott be, sürgeté a kihallgatást, mert veszélyesbülni látta a jeleket. A morva
                     arczát kiereszté a vonagló rángás. Homloka elsimult s látni hagyá a szakadozó
                     erek kidülyedt szálait. Szemeit megnyitá, s kék üregeiből tompán és mereven, de
                     nyugalommal nézett.</p>
                  <p>- Barátom, nézz fel, figyelj rám, érts meg jól, szólt hozzá Vámos szeliden,
                     miközben kezét megfogá. Lát’d, mi nem akarunk büntetni társaid vallomásáért.
                     Nem törekszünk rajtad boszút állni, meggyógyítunk, könnyű és jó szolgálatba
                     helyezünk, kereseted és nyugalmad lesz, nem üldöz, nem bánt, nem teend
                     szemrehányást senki. De gondold meg, egy becsületes embert tehetsz
                     szerencséssé, kiért az Isten egykor megáld. Nézz fel, ismerd meg ezt a halvány
                     urat, s ints, adj jelt, bizonyítsd be, hogy ő gyermekkorában a vörös dajkánál
                     szolgált, mikor te dr. Márk szolgálatában voltál.</p>
                  <p>A néma haragosan szegezte szemét Ödönre, kezét elrántá Vámostól, s iszonyú
                     rázkódással intett: hogy nem igaz; egyszersmind védőleg szorítá durva markaiba
                     Lőbl Simon rábizott csomagát, a hűség és ragaszkodás erős zálogául.</p>
                  <p>A szolgabiró oda akart tolakodni, hogy hivatalos tekintélylyel, s illő
                     szigorral támadjon rá a makacs tagadóra. Ödön és az orvos
                     visszatartóztatták.</p>
                  <p>- Látod, szegény fejed! megcsalod magadat, folytatá Vámos. Látom, mily gondosan
                     őrzöd gazdád leveleit; te most is híven ragaszkodol Márkhoz és Lőblhez, pedig
                     ők irtózatosan vétettek ellened. Márk kiszabadított a brünni börtönből, de nem
                     engedett soha megjavulni. Folyvást újabb bűnökbe kevert, hogy végkép
                     elkárhozzál, ha tenni nem akartál, bosszúállóan fenyegetett, miként mint
                     szökevényt kötélre juttat. Aztán, midőn már félt vak rabságodat tovább
                     használni, jutalom gyanánt elvert, mint egy rossz ebet; durva elterhelt
                     szolgaságba cserélt, Lőblhez, kinél csekély díjért kínosan kergetve otromba
                     munka közt kelle végkép előszülnöd. Méltók-e ily rossz emberek, hogy kiméld?
                     érdemlik-e ily állatkinzó gazdák példás háládat? fel tudnál-e ily
                     gonosztévőknek áldozni egy ártatlan szenvedőt?... Tégy vallást, édes jó öregem!
                     látod e jótét újjászül; Isten ki fog veled békülni, templomba járhatsz,
                     szeretni fognak, ha betegágyba esel, ápolva lészsz, s a jó emberek imádkoznak
                     érted.</p>
                  <p>A néma türelmetlenül hallgatá végig a beszédet s az előbbi makacs átalkodással
                     intett ismételt tagadást.</p>
                  <p>Vámos csüggedezni kezdett; a szolgabiró nyakvast és husángokat akart hozatni, a
                     többiek megtilták. Az orvos komoly aggodalommal függeszté szemét a betegre.
                     Megtapintá üterét, s lázas halántékát.</p>
                  <p>- Az élet igen gyenge, úgymond; egy-két rohamnál nehezen fog többet
                     kitartani.</p>
                  <p>Minden reményről kezdtek lemondani.</p>
                  <p>- Istenem, te nem akarsz hinni szavaimnak, beszélt ismét Vámos, nyugalmát
                     megtartva. Sokkal jobbnak hiszed gazdádat, mint a minő; sokkal jobb vagy
                     iránta, mint ő tehozzád. Vétkesen és halálig hű maradsz hozzá, és ő még sem
                     bizik hűségedben. Árulónak, becstelen hitszegettnek hiszen tégedet. Nem bizott
                     titoktartásodban, s megmérgezett, hogy vallomást ne tehess ellene, mert hiszen
                     ismered befont kulacsát, tudod, hogy a pálinkát ő küldé, pedig irtóztató
                     kinaidat a beleöntött méregtől kaptad.</p>
                  <p>A néma felkapta fejét, mint a szélvész, reszkető karával a szalmazsákra
                     könyöklött; irtózatosan kezde figyelni, s Lőbl edényére vadan, kétkedőleg
                     nézett.</p>
                  <p>- Igen igen, mond hirtelen Vámos alkalomhasználva. Visszaélt hűségeddel;
                     becstelenül megcsala, árulónak tartott, rád süté a gyalázat bélyegét, s most
                     megöl, miután hiredet elvette, neved bemocskolta, s koporsódra bélyeget
                     sütött... Kétkedel talán? mindjárt meggyőzlek.</p>
                  <p>Vámos fülébe sugott az őrhajdunak, s egy ebet hoztak be. Aztán megnedvesíte egy
                     darab kenyeret a kulacs tartalmából, s oda veté az ebnek. Néhány percz alatt
                     iszonyú kinban veszett el az állat.</p>
                  <p>A néma rettentő képet ölte. Erőtlen szeme villámlásba jött, gyér haja
                     megmerevült, fogát csattogtatá s erőszakosan szaggatá ki kebléből Lőbl
                     bizományát, a védett iratokat. Ingerültsége másodperczenként szilajult; alig
                     tudott birni roskadt dühével, s a nyurga zsidónak titkos jeleivel inte, hogy
                     hozzanak még egy másik ebet.</p>
                  <p>Az eb behozaték. A néma felült s magához kecsegteté. Körül vizsgálta, ha
                     egészséges-e? aztán egy darabot tört ugyanazon kenyérből, melyből a másik
                     kapott, s oda veté neki. Egy darabig kémlelődve várt; az eb vidáman,
                     farkcsóválva közeledék, s leste a következő falatot, jeléül, hogy a kenyér
                     természetes, minden ölő elem nélkül. Aztán más darabot tört, közepébe önte a
                     mérges pálinkából s beveté a kutya torkába. Sokkal rövidebb idő alatt mint a
                     másik, összerogyott az.</p>
                  <p>Ekkor dühlázba jött a néma. Felszökkent zsákjáról mint egy tömeg rugany; de a
                     méreggörcsök megkapták s visszavágták a földhöz. Először rugkapált s bőgött,
                     mint a fenevad, aztán a mint izmai huzódtak, tagjait zsibbasztó marjulás állta
                     el, nyögött, nyöszörgött, végre csuklani kezde és makogott.</p>
                  <p>Vámos elveszté a végreményt, Ödön összefont karokkal lesujtva szegzé földre
                     szemét; a végzet nem rendelé, hogy igazolva legyek! gondolá magában. A
                     jelenlevők mind megrettentek; esküdt úr plane keblébe rejté megült zsebkendőjét
                     s lábalóban volt, a judlium alig tudá benmarasztani. Az orvos mindent
                     elkövetett. Gyógyszerét betölté az összekapcsolódott fogak közt, fáradtan
                     dörgölé, s dörgölteté a merev tetemeket; perczenként kisérlé az életmeleget, s
                     lehetőnek remélt még egy üdülést.</p>
                  <p>Hosszú kín után az életerő még egyszer meggyőzte a halált. A néma tudathoz
                     jött, szemét felnyitá, érzett és eszméle, de gyermekies elgyengültségben. Arcza
                     elváltoztatá vonásait, alig lehetett reá ismerni. Szemfényén üveges udvar, vére
                     félig meghülve s lankadt bőrén kitört az enyészet hideg veritéke.</p>
                  <p>- Térj vissza az erkölcshöz barátom, haldokló ágyadon érdemeld vissza Jehovah
                     irgalmát, mely bölcsődben veled született, tégy tanúbizonyságot a szent
                     igazságról; kérlelé Vámos szánó részvéttel s feje alá tevé az üres bőriszákot,
                     hogy magasabb fekvése legyen.</p>
                  <p>A néma elveté azt s jelek által tolmácsoltatá a zsidóval, hogy miután Márk és
                     Lőbl hitlenül elárulták, kész ellenök mindenre felelni. Aztán kezdett titkos
                     nyelvükön jelek szerint közlekedni aldunai bizományosával, ki mindent
                     szóról-szóra megmagyarázott a nyomozó törvényes bizonyság számára.</p>
                  <p>- Emlékszel-e barátom a dr. Márk irgalomintézetére, melyben kisdedóvója s
                     üzleti raktára volt? kérdé Vámos könnyű, társalgó hangon, hogy a beteg kedélyét
                     fel ne izgassa.</p>
                  <p>A szolgabiró hite szerint meg volt győződve, hogy az ő magas nyakú, feszes
                     derekú attitudejére s involute fogalmazott kérdéseire szigorúbb hűséggel
                     felelend a deliquens; minekokáért magának követelte a deutri pontokat, annyival
                     is inkább, minthogy beszélgetés nélkül a pipa sem esett jól: de Vámos
                     mindenáron maga foglalta el a haldokló tanut.</p>
                  <p>- Hogyne emlékezném, - magyarázá azonban a néma feleletét műértő rabbija, a
                     pesti Józsefvárosban sárkány- és örömvölgy utczák közt vala az. Benne laktam s
                     viseltem a dugtári és málhaszállító hivatalt, gondoskodám az örves ebekről,
                     mostam a kosztosokra, udvart seprettem, szóval a legaljasb napszámmal voltam
                     terhelve.</p>
                  <p>- Ha ott lakál, úgy hát okvetlenül ismerned kell ezt a halvány urat; nézd meg
                     csak jól! ő is az irgalomintézetben lakott gyermekkorában, próbálj csak reá
                     emlékezni; vonásaira bizonyosan ráismersz, csakhogy most már megnőtt és sokat,
                     igen sokat szenvedett; szólt Vámos ujolag rábeszélőleg.</p>
                  <p>- Igen igen, ide nézz jó öreg, én vagyok azon félénk gyermek, kit a te szeretőd
                     úgy szeretett, mondá Ödön a figyelmes némához, remélve hogy a szeretet, kietlen
                     multjának egyetlen fényhuzó sugára, világot vetend zavart emlékére.</p>
                  <p>- Nem kell nekem semmi tájékoztató tárgy, vagy emlékeztető történet, felelt a
                     nyurga a néma nevében. Jól ismerem én azon urat; mintha most is látnám száraz,
                     súlytalan termetét, vézna, sárgult arczát, ijedős szemeit. Mikor éjjel Márk úr
                     oda hozta, egy kosztos meghalt a káposzta között.</p>
                  <p>- Mit végzett ez az úr Márk intézetében?</p>
                  <p>- Gyermeket étetett, - folyt a vallomás; - aztán a padlásról le és felhordá
                     őket kenderhevederben, napközben pedig őriznie kellett.</p>
                  <p>- Tökéletesen megegyezik hortobágyi beszélyed adataival; sugá Vámos Szalárdy
                     Ödönnek; s nyomon új kérdést tőn a fáradó tanunak. Soká lakott ez az úr
                     nálatok?</p>
                  <p>- Tán öt vagy hat hétig: akkor Brünnbe akarta Márk úr titkon elküldeni, de a
                     vörös dajka szolgálója, az én felejthetlen jó barátném megszánta s kilopván
                     álmomban a kulcsot fejem alul, a keresztépület hátsó tolvaj-lyukán kiszöktette
                     a kertészek földjére.</p>
                  <p>- Honnan vitte oda Márk az új gyermek-őrt?</p>
                  <p>- Nem tudom, mert az előtt nem láttam soha, de azt hiszem saját házától, mert
                     éjjel öltözetlenül jött vele a gyermek. Erre legbizonyosb feleletet adna Márk
                     úr huga, a kancsi szolgáló, ki akkor nála lakott.</p>
                  <p>- Hát nem lakik már nála?</p>
                  <p>- Óh régen; de nem tudom, hol van. Azt hiszem, valami eldugott falusi majorban
                     folytatja Márk urral egykézre a gyermekkereskedést, mert mikor Jefte, a vörös
                     dajka meghalt s az udvart árverelték, a kancsi szolgáló vitte el szekerén a
                     kosztos kisdedeket.</p>
                  <p>- Nem tudsz valamit róla, nem temetett-e el Márk valami gyermeket ezen úr
                     helyett és neve alatt?</p>
                  <p>- A barátném mondta, de hihető is, mert oda jötte estéjén vittem Márk úrhoz az
                     előbbi gyermekpásztor összetört hulláját, ki a padlásról leesett.</p>
                  <p>- Nem is hallottál semmit a vörös dajkától vagy kancsi szolgálótól, ki a titkos
                     fiu, kivel Márk az előbbi gyermekőrt felváltá?</p>
                  <p>- Barátném beszélt valamit, de ő sem tudta, én sem emlékszem. Azonban csak
                     elszökése után gyanítám, hogy igen fontos egyénnek kellett lennie, miután
                     megtudám, hogy Brünnbe akarták küldeni s Márk úr halálosan üldözött a gyermek
                     elszöktetéseért, sőt Lőbl Simonhoz csapott szolgálatba; a szomszéd utczákban
                     személyes leirást keringtetett a szökevény elfogása iránt, az udvart pedig
                     három nap alatt nemcsak megszünteté, hanem el is adta.</p>
                  <p>- Miért nem tettél jelentést, miután láttad, mily fontos érdekek forognak fen e
                     vétkes erőszakban?</p>
                  <p>- Nem mertem, mert Márk úr rögtön visszaadott volna a brünni börtönbe. Igy is
                     gyakran fenyegetett. Barátnémnak is szigoruan megtiltám: senkinek ne merje a
                     kis udvar titkát elárulni.</p>
                  <p>- Hol van most barátnéd, a Jefte szolgálója?</p>
                  <p>- Nem tudom. Azóta kivánom a halált s nem is bánom, ha pihenni mehetek. Egy
                     darabig én viseltem gondját; megtanítám kosárfonásra s csinos szobaműveket
                     készíte berlini modorban, miket nürnbergi kereskedésekbe vagy házakhoz maga
                     adott el. De egy éjjel eltünt; azt hiszem, Márk úr lopatta el, mégis későbben
                     engem üldözött, fenyegetett érte.</p>
                  <p>- Nem tudnál-e arczátlan gazember, valami magadnál becsületesb tanut igazítni,
                     ezen Krisztusboszantó vétek országos bebizonyítására? kérdé nyakonkapva a rövid
                     szünidőt a zömök szolgabiró, ki már tovább nem állhatá, hogy rangját, eszét és
                     kötelességét ne gyakorolja.</p>
                  <p>A néma megrezzent e rivalló megtámadáson. Törött szeméből egy pár könyű
                     facsarodott ki s jelbeszéde elnémult; reszkető ujjait egymásba fonta
                     pihenni.</p>
                  <p>- Nem ismersz öreg barátom senkit, a ki az irgalom-intézet történeteiben tanúvá
                     lehetne? felvevé Vámos a szelid kérdezés vonalát.</p>
                  <p>- Az egy Tógyer gazdát, inte titkos jeleivel a néma; ő hordta Lőbltől a fekete
                     ládát s vitte vissza velem megrakodás után. Meglehet, látta ott a halvány
                     gyermeket, de nem hiszem, hogy a titok szövegébe be volna avatva.</p>
                  <p>A méregtől összetépett morva fokozatos izgatottságba látszék ismét esni. Szemei
                     fennakadoztak, ere feszült, szaggató görcsök jelentkeztek. Az orvos szert
                     adott, de alig észrevehető sikerrel. «Siessetek uraim, mindjárt bevégzi»; mondá
                     halkan a körülállókhoz.</p>
                  <p>- Tehát csalhatatlanul ismered e halovány urat?</p>
                  <p>A néma összeszorongatá merevedő szemhéjait s inte hogy: igen.</p>
                  <p>- Kész vagy-e megesküdni reá, hogy ez az irgalom-intézeti elszökött gyermekőr s
                     minden vallomásod igaz?</p>
                  <p>A néma készséges örömmel intett, hogy igen.</p>
                  <p>A talmudot meztelen lába alá helyezék, fejére a vallásos imaszőnyeget, egyik
                     kezét saját szivére tevé, másikat az Ödön fejére: mellét megfeszíté a támadozó
                     görcsök közt, érthetlen dadogó hangokat tördelt fel torkában s jellel
                     tolmácsolá, hogy a Jehova nevében esküszik.</p>
                  <p>Alig tevé rá szavaira a hit pecsétjét, lerogyott. Az erőtető kín összehúzta,
                     majd merevvé feszíté tépett tetemeit. Vonaglása hasonlított a kigyóéhoz,
                     melynek feje a zúzó sarok alá szorult. De a szaggatás nem tarta már soká. Nem
                     volt életerő, mely küzdeni birjon a halál marczangoló karjával; összeesett a
                     kimerült hulla, elaluvék s kék fagy vonta be.</p>
                  <p>Vámos megindulva nézte őt. Egy szétpattant gépet láta benne, mely saját czél s
                     szabadakarat nélkül, másoktól kiszabott körben működék; melyet az emberi
                     tehetetlen önzés elhasznált s úgy szemétre vetett. Ki merné ezen halottról
                     állítni, gondolá magában, hogy ép oly becsületes nem leendett, ha sorsa jók
                     közé vezeti, mint a minő erkölcstelen lett Márk és Lőbl czimboraságában? Az
                     alárendelt személyek egyénisége legtöbbször uraik jelleméhez idomul s ha
                     azokkal szoros viszonyban együttlétben élnek, mint szokásaikat, úgy a hajlamot,
                     fogalmat, erkölcsöt magokra engedik ragadni. És mégis a fenyítő szigor előtt
                     hányszor vész áldozatul az eszköz, kiben idegen akarat hajtá végre a bűnt? épen
                     olyan, mintha az érzéketlen gépet okolnák, melynek mestere volt kontár vagy
                     rosszakaratú. Mi, mi vagyunk a természet salakja, mi érdemeljük a földi
                     kárhozatot, kiknek birtokában van az eszköz és értelem, ha társaink
                     alacsonyságára visszaélünk azzal.</p>
                  
               </div>
            <div type="chapter">
               <head>XXVII.</head>
               <head>(Mariska esete.)</head>
                  <p>Midőn az aldunai zsidó, bozontos társával a városi őrizet alá visszaadaték:
                     Vámos urat szobájába kéreté a kapitány.</p>
                  <p>Ifjú szőke leány álla ott, kinek kellemes arczán és termetén nehány nap előtt
                     virító szépség és csin köté le a szemet; most feldúlt csüggeteg alak, kisírt
                     szégyenlős szem s pongyola hagyottság jegyével. Első tekintetre rá lehet benne
                     ismerni azon hajadonra, kit a czegléd-utczai tűzből a diák kimentett; s a
                     hajduk mint gyujtogatót befogtak. Vámos beléptével nyiltabbá lőn a zárkózó
                     nőarcz s erő és bátorság mutatkozék azon.</p>
                  <p>- Ime itt a gyujtogatónő, kezdé a kapitány, kinek esete önt annyira érdeklé,
                     hogy számára különszobát kére s vallatását elhalasztatá, míg láz és ijedezés
                     tökéletesen meg nem szűnik rajta. Orvosi bizonyítvány szerint esze s idegzete
                     már egészen nyugodt, normalis állapotban van; s ezt ön szinte tudja, minthogy
                     nála gyakrabban megjelent. Megigértem, hogy önkénytes vallását az ön
                     jelenlétében veendem; s azért kérem, tessék ülést venni, mert tovább,
                     hanyagsági vád nélkül, nem halaszthatom. Már az magában több, mint hivatalos
                     engedékenység volt, hogy önt, terhes gyanú alatt álló rabhoz, vallatás előtt
                     menni engedém, de tisztelt jelleme kellőleg biztosít, hogy méltatlan iránt nem
                     engedné ily fokig emelkedni pártfogó részvétét.</p>
                  <p>Vámos köszönve szorítá meg kezét a jeles férfiunak s széket vevén maga alá,
                     bátorítólag üdvözlé Mariskát.</p>
                  <p>A kapitány felszólítá a leányt, mondja el röviden, hol lakott, mivel
                     foglalkozék s vannak-e bizonyítványai, mielőtt szűrszabó bátyja házához vette?
                     mert habár azótai erkölcse, szelid, józan, nyugalmas jelleme tanusíttatik is:
                     korábbi időkről dologtalan, tekergő élet s vagyonvesztegetés vádja alatt áll,
                     mi a gyújtogatási gyanú hihetőségéhez igen nagy súlyt kölcsönöz; annyival is
                     inkább, mert ő gazdag örökével korán szülék nélkül maradt, pedig mint árva
                     hajadon, vagyonáról sajátkezüleg nem rendelkezhetvén, a vesztegető romlottság
                     és könnyelműség nem kis mértéke kivántatott arra, hogy házaló állapotra jusson,
                     cselédül lévén kénytelen irgalmas rokonához huzódni.</p>
                  <p>Mariska elpirult s kötényébe rejté égető könyűit, miket bántott önérzete a
                     biróig vitt méltatlan rágalomért ejte. De a tiszta tudat s nemtelen sérelmek
                     izgató érzete, mely nemcsak művelt egyéniséget, hanem az igénytelen pór
                     egyszerű lelkét is kiragadja a megadó, tétlen szenvedésből s a védelem vagy
                     épen megtorlás ösztönét költi fel: büszke önállást ébreszte szivében s megvetve
                     az alacsony rágalmak meséjét, annak kútfejével együtt, bátor, elfogulatlan
                     hangon beszélt birájához.</p>
                  <p>- Erkölcsömről nincs más tanum mint az Isten és maga jó szivem; de szegénységem
                     okát tudja egész falu, tudná a nemes megye, ha akarná, de tudja a király s ha
                     még van igazság a szegény számára, meg fog vigasztalni... Apámuram tehetős
                     jobbágy volt s cseléde csak magam, mert kisebb testvéreimet s szegény
                     anyámasszonyt mind elhordta jókor a temető. Apámuram mindig tele volt
                     panaszszal; az uraság soha felénk sem jött, a helybeli tiszttartóval örök
                     háboruságban éltek a jobbágyok s panaszlevélt hiába küldöztek a földesur után,
                     ha az evangyelisták irták volna is; az mindig elveszett odabenn, mert nem
                     akarták ráirni a szegény igazságát. Egy télen, vágáskor robotba hajtották édes
                     apámat s a völgyoldalban úgy volt kiállítva, hogy a fa agyonütötte. Ugy kell a
                     kutyának, mondá a tiszttartó, mindig bujtogató, szájas, izgága volt; most
                     elállt kolompja a csürhevezérnek. Árva lettem nyolcz éves koromban, házam,
                     telkem, földeim maradtak s szép tőkepénzecském a helybelieknél, mint az egész
                     falu tudja. Az uradalmi fiskárus el akarta kótyavetyéltetni mindenem, hogy ne
                     legyen baja a tutorkodással; de a tiszttartó nem engedé. A törvény, ugymond,
                     nem engedi az árvát elpusztítni. De hamis teste-lelke; tudta ő, mit csinál:
                     boszut akart állni apámuram maradékán. Egy távol atyámfia elvállalta volna
                     telkemtől, míg megnövök, az uraság és vármegye dolgát, de a fiskárus egyet
                     értett a helybeli tiszttel s azt mondta, hogy nem lehet két telket egy név alá
                     zavarni.</p>
                  <p>- Ez egyik ága az urbéri magvaszakadt öröködés erőszakos szaporításának,
                     megjegyzé Vámos. A leányárvák elnyomatnak, pusztulnak s legtöbbször mag nélkül
                     halnak el. Nem hinné az ember, minő nagy különbség idéztetett elő ily csempész
                     utakon az urbéri állományok viszonyaiban.</p>
                  <p>- Engem magához vett a tiszttartó, mintha azt akarná, hogy szeme előtt, gondja
                     alatt nőjek, örökömbe pedig egy korhely sógorát szállítá, ki házam pusztította,
                     kerítésem feltüzelte, gyümölcsfáimat kivágta, földeimet elélte. Engem lealázott
                     mint egy oktalan állatot. A legalacsonyabb dolgokat végeztem udvarában s
                     annyira hajtott, hogy nem birtam; mindig félnem kellett az elnyomorodástól.
                     Iskolába nem jártam, nem tanultam, nem tudtam semmit, még a templomba sem
                     hagyott menni. Ezerszer keservesen sirtam éjszaka, mikor minden aludt.
                     Hamupepejke sem szenved annyit a mesében, mint én a tiszttartónál. Atyámfiai
                     sövényen át kérdezték néha, hogy vagyok? mert az udvarra nem volt szabad
                     bejőniek; s ha szennyes rongyaimat, mikor a többi cseléd lefeküdt, ki akartam
                     mosni a válunál, elrugott, hogy minek czifrálkodom, nem vagyok én kisasszony.
                     Igy tölt el hat kínos esztendő. Az alatt telkem úgy elváltozott, alig ismertem
                     reá; házamról lehullott a nád, a kút beomlott, a kiskert elpusztula s a régi ól
                     helyén csalán és paréj nőtt. Ha a megboldogult anyák látják árvájokat: az
                     enyim, bizonyosan megsiratott engem.</p>
                  <p>Egyszer kérdezni mertem a tiszttartó urtól, mi lesz örökömből? de rútul
                     leszidott, hogy mit okoskodom?! számot adnak azok, a kikre bizva van, annak a
                     kinek kell. Azonban biróválasztáskor megtették azon atyámfiát, ki telkemet
                     apámuram halálakor el akarta vállalni. Ő aztán az előljárósággal beleszólt
                     dolgomba, de mikor gyümölcsét nem látta, jelentést tett a nemes megyénél. Mi
                     haszna? atyámfiát üldözőbe vette az uraság, számadása megbukott, jövő
                     mindszentkor kihagyták, panaszomat pedig úriszékre bizta a vármegye, pedig épen
                     a fiskáris volt fő a dologban, a tiszttartó veje. Azt az itéletet hozták, hogy
                     a földesuraság természetes és törvényes gyámja jobbágyának s ne panaszkodjam,
                     ha kutya bajom sincs. Telkem és örököm a volt állapotban maradt, engem pedig
                     elhajtott az udvarából a tiszttartó: oly háládatlan ebet, úgymond, nem akar
                     korpáján hizlalni, a ki megugatja.</p>
                  <p>Ekkor átmentem lakni saját házamba, korhely sógorához. Az apai hajlékban egy
                     ketreczet kaptam lakásul, melyben anyám idejében baromfiak laktak. Uj tutorom
                     nem volt oly kegyetlen. Semmije nem lévén, nem tudott annyi aljas dolgot adni;
                     de különben semmi gondja reám; járhattam ki s be mint egy kósza eb, melyet
                     senki sem vesz számba. De sírt a lélek bennem, ha sokszor végig néztem házam
                     idegen gazdáját s éhesen kellett lefeküdnöm, míg földem terméséből a tékozló
                     torkig dobzódott.</p>
                  <p>Azonkívül egy furcsa követelése volt. Nem szenvedhette, hogy kopott ruhában,
                     vagy szegényesen járok. Azt kivánta, legyek csinos, mint házához illik. Ruhákat
                     vett a maga tetszésére s árát beirta nevemre, mintha kölcsön adta volna. Majd
                     megfizeted, úgymond, ha örököd az urad kezén lesz. Őstelkem pusztult, magam
                     czifra lettem; rajtam virító karton s lelkem tele keserűséggel, olybá néztem
                     magam mint a husvéti bárányt, mit a vágószékre felpántlikáztak. Czifrálkodásom
                     elijeszté tőlem a helység legényeit, kik sorsomhoz képest elvehettek volna;
                     atyámfiai megutáltak a hiú nyalkaságért; s minthogy örökömben garázda és
                     rakonczátlan életet vitt a jövevény gazda, én pedig eltörődve, fogyva, sápadt
                     színben voltam, rosz hír kezdett rólam a faluban szárnyalni. Azt hitték,
                     összeadtam magam avval a korhelylyel s együtt vesztegetjük apám keresményét,
                     azért vagyok olyan czifra, mint egy személy s összeesve, mintha sírból húztak
                     volna ki. Ebből jöhet az a gyanú, mit a téns úr szememre lobbantott. Hiába
                     mondám, hogy az éhség és bánat csigáz el; megvetett minden, az utczán
                     elfordultak tőlem s a templompad is üres maradt mellettem, a hová beültem. Nem
                     szánt többé senki, hogy magam hervadok s az őstelek pusztul. Ugy kell neki,
                     maga az oka, mondák az asszonyok; s a birák sem gondoltak dolgommal, nekem nem
                     volt jóakaróm, sem társam, pajtásném: s mig a többi lányok játszani voltak
                     vasárnap, én a padláson sírtam, hogy ne lásson senki, mert tudtam, hogy
                     mindenütt csak rólam áll a szó. Azt tudtam, már föld alá kell bujnom; egyszer
                     el is szöktem szolgálatba, de a kisbiróval kisértettek vissza.</p>
                  <p>Sokszor odáig vitt a keseredés, hogy szerettem volna a házat rájok gyújtani,
                     vagy félreverni a harangot. Ha mind odahaltunk volna is, legalább vége lenne a
                     sanyargattatásnak. Utoljára azon gondolatra jöttem, hogy megölöm magam; s
                     elmentem a tiszteletes úrhoz. Azt gondolta, lelkem ismérete hajt oda, mert ő is
                     hallott rossz híremről; de midőn dolgomat elmondtam, vigasztalt, biztatott s
                     igérte, hogy közbenjáróm leszen. Irt is levelet, tán Taljánországba, hol az
                     uraságunk lakott. Három hónapra rá, eljött a legfőbb tiszt. Volt nagy
                     lótás-futás, gyüléskedés; legalább harmincz embert kihallgattak a tiszttartó
                     ellen régi panaszokban. Vége az lett, hogy a tiszt megbukott, mert már
                     megyegyülésen is sokat pironkodott miatta az uraság neve. Elcsapták
                     szolgálatából, azonkívül sokat kellett fizetnie, mik a számadásban ellene
                     kisültek. Egész falu majd felfalta egymást, úgy örült, nem tudták meggondolni,
                     hogy ha a hajcsár változik is, ott marad a nyereg az igás szamáron. Magam is
                     azt hittem, hogy jobb jövendőm lesz, de bizony látszott az, hogy az uraság is
                     csak magát akarta megóvni a kártól, a telkemtől egész árvaságom alatt senki sem
                     szolgált robotot, füstpénzt nem fizettek, sem a dézsmát be nem adták. A
                     tiszttartó azt appellálta, hogy ilyen restantiák miatt hibázik tiszti
                     számadása, rútul káromkodék, hogy ő az istennek sem fizet korhely parasztokért
                     s a fiskárus veje segítségével, mert az is kiesett, törvény ellen urbéri
                     tartozás fejében, hozzávevé a megye dolgát s adórestantiát, erőszakosan
                     elexequálta minden örökömet.</p>
                  <p>Tiszteletes úr biztatott, hogy az törvénytelen visszaélés, telkemet okvetlen
                     vissza fogom kapni; keresett is számomra prókátort, de nekem ki kellett a
                     házamból menni, s kenyér és hajlék nélkül maradtam az utczaajtó előtt, melynek
                     küszöbét apám uram faragta össze. A malom alatt kellett volna hálnom a falú
                     bolondjával, ha tiszteletes úr, házához nem hí. A jó lélek helyet igért nekem,
                     de nem vitt rá a lélek tőle elfogadni, mert sok gyermeke van s maga szegény
                     ember, cselédet is nagyon keveset tart.</p>
                  <p>Ide jöttem Debreczenbe; bár haltam volna meg az úton, legalább nem ért volna
                     gyalázat, mely megbecstelenítve viszen le siromba. Szűrszabó bátyám fogott fel,
                     s adott dolgomért kenyeret, míg telkem visszakapom, vagy szerencsém akad.</p>
                  <p>Azóta több esztendő telt el. Igazságomat Pontiustól Pilátushoz hurczolják, még
                     sincsen semmi láttatja. Panasz ment benne a nemes megyéhez, de az szokás
                     szerint az uradalmi fiskárushoz adta, hogy készítsen benne véleményt; az pedig,
                     hogy az uradalom kárt ne valljon, ellenem dolgozott. Ekkor újra panaszt tettek,
                     mint a prókátorom mondta; s a vármegye vizsgáló küldöttséget rendelt.
                     Háromfertály esztendő beletelt, míg ki lehetett őket zaklatni a hely színére; s
                     aztán ismét három hónap, míg jelentést tettek. Akkor az orphanalis szék vette
                     volna fel, de minthogy azon ingyen kell itélni, sokszor hosszú ideig nem lehet
                     rá embereket kapni, kivált, ha a viczispán lágy ember. Azóta folyvást így
                     húzták-vonták a pert, ha volt is árvaszék, más ügyét vették fel, a kinek volt
                     miből sürgetni a dolgot. Azalatt én bánat s veríték közt ettem az idegen
                     kenyeret. Prókátorom azt mondja: rosszabb a vármegye azoknál, kik ellen a
                     vármegyén szájalnak; s ha rájuk biznák a felsőbb dolgokat, tízszer többet
                     vétkeznének azoknál; mert ők nem a nép javát viselik szívükön, hanem a kisebb
                     nemesség irigykedik s csatáz a nagyobb ellen.</p>
                  <p>Most már megúnva a hosszú huzavonát, egyenest a király ő felségéhez irt
                     panaszlevélt, s hiszem is, hogy onnan megjő az igazság, kivált hogy Vámos tens
                     úr is pártfogolást igért: de jöhet már nekem isten kegyelme is; oda becsületem,
                     jobb volna meghalni.</p>
                  <p>A végszavak után elfojták Mariska léhljét keserves könnyűi, kötényébe rejté
                     pirult arczát, s oly érzékeny zokogás jött rá, hogy beszélni nem tudott.
                     Visszakapta lázas ingerültségét, mely néhány nap óta fogyasztá erőben, hőség
                     verte át kebelét és fejét, szédülő gyengeség lepte meg, s állóhelyén ingadozni
                     kezdett.</p>
                  <p>Vámos odaadta saját székét, friss vízzel locsolta égő halántékát, s a
                     leggyöngébb részvét vigasztaló eszméit beszélgeté hozzá.</p>
                  <p>A kapitány felháborodva kisérte a leány állapotát.</p>
                  <p>Beszélyéből látá őszinte jó lelkét, s jobbágysorsát, s a végetlen egyéni
                     szenvedést, mit az üldözött leány kiállott. De e rögtöni átalakulása a
                     kedélynek, zavarba hozá. Hová vonatkoznak, kérdé magában, a rabnő homályos
                     szavai? tán csakugyan ő követé el a vádló gyújtogatást, s e vétkére czéloz a
                     meggyalázott sírral? tán a hosszú kétség és nyomor megbontá elméjét, s a kitörő
                     hóborban rágyújtá jótevőjére saját fedelét, melynek eszmével, mint mondá, a
                     nemesség ellen már foglalkodék? Nem érté a viselet rejtelmét, s várta, míg
                     Vámos ápolása képessé teendi tovább vallomásra.</p>
                  <p>- Légy nyugodt, térj magadhoz! a hit és becsület kiment egész világ előtt;
                     mondá többek közt az alélt hölgyhez Vámos. Fordulj a valláshoz, ha vigaszom
                     gyenge. A bűnt nem önkényt követted el, s isten nem úgy itél, mint az emberek,
                     hogy a más vétkeért téged büntessen. Ha minden elhagyna is, az öntudat
                     melletted maradand, s átkisér a kapkodó rágalom sárkányfogai közt. Ha az
                     emberek megcsaltak, ha a földhöz hited nincs már, ott van még az ég, bizzál
                     Isten kezében, ő leveszi szivedről a követ, mit a rossz szándékú világ reád
                     hengerített. No térj hát magadhoz; hiszen ártatlan vagy, az erény eltávolít
                     rólad minden homályt.</p>
                  <p>- Nem, nem, sira szívszaggatón a feldúlt népleány; ártatlanságomat az Isten sem
                     adja vissza többé. Elborít a szégyen, szemem kiég, ha mások rám néznek, s én
                     nem merem felvetni szememet. Nappalom gyötör, éjem rettegés; ébren gyalázat űz,
                     álmom felriad; nincs orvosság, csak a halálban... Öljenek meg, öljenek meg!
                     végezzenek ki; úgyis gyújtogató vagyok!</p>
                  <p>Többé nem bírt magával. Hangja feltördelőzött a zokogó csuklásban, könnyűje
                     megeredt, hogy szinte ömlék, s a szédítő hőség összeroskasztá, mint rendesen
                     szokta a bánat és gyötrelem erővételekor. Vámos visszakisérteté magánszobájába,
                     s illő ápról rendelkezék mellé; maga pedig, ismerve azon hatás természetét,
                     mely nagy és véletlen rázkodások által a nőidegzetben előidéztetik,
                     felvilágosítást igért a kapitánynak, míg a szerencsétlen annyi léleknyugalomra
                     csillapszik, hogy vallomását maga folytathassa.</p>
                  <p>- Uram, ön kétkedik a kétértelmű jelenet indokán, kezdé aztán, mikor a
                     kapitánynyal magányosan maradt. Szemeiből látom, gyanúsan vélekedik e
                     szerencsétlenről, s nem minden igény nélkül. Egy ismeretlen leány a népből,
                     kinek sem sorsa, sem kitüntetett múltja jó nevelésről nem kezeskedik,
                     gyújtogatás vádjával mint fogoly, széke elibe hozatik. Ellene szomszédok
                     bizonyítanak, hogy a kigyúlt ház padlásán lelték a tűz alatt, hová egy pár óra
                     előtt látták mécscsel felmenni. Most, mielőtt a vádra jönne vallomása: lázba,
                     háborba, eszelős kitörésbe esik, mely a lélek ismeretből látszik eredni, sőt
                     mint gyújtogató halált kér, esdekel fejére. Valóban nem is lehet máskép, önnek,
                     fogulatlansága ellen is, a legrészrehajlatlanabb birói jellem mellett, gyanúba
                     kellett jőnie. De ne siessen a véleménynyel, vegyen türelmet meghallgatni tőlem
                     a rabnő ritka esetének folytatását, s itélje ártatlannak őt lelkében addig is,
                     míg a vádlott eskűje, s illő tanúságok mellett törvényesen mondandja ki hozott
                     itéletét.</p>
                  <p>A kapitány élénk vágygyal várta a folytatást; Vámos felvevé a félbenszakadt
                     vallomás fonalát.</p>
                  <p>- Míg az árva pórleány értéke, s vele sorsa és erkölcse, bitor kezek s birói
                     hanyagság veszélyében forgott, védőrt s támaszt jelelt ki számára a jobb
                     gondviselés. Jámbor kézműves jegyzé el Mariskát, s az elégült kebel, kibékülve
                     a súlyos multakért, boldogan várta menyekzőjében a kárpótló érdemdíjt. Azonban
                     a végzet, vagy feslett dölyf inkább, ismét azon osztályt állítá útjába, mely
                     már lelkét és javait elrablá, s melynek éles gyűlöletét keblében viselte. Egy
                     tékozló nemes szenvedélyét költé fel a szép leány, ki még ifjú ugyan, de elég
                     bőpénzű és merész, hogy kalandokat vásárlani vállalkozhassék, s erőszakkal
                     ejtse birtokába, mihez az arany hatalma fel nem ér. E nemes nagy ház
                     származata, sőt gőgje még nagyobb, de azért elég alacsony volt magát oda
                     juttatni, hogy Mariska jegyesétől ütlegeket kapjon. A boszú megtorlásra ingerlé
                     a büszke kalandort. Gazsegédek közbenjöttével sikerült neki a vőlegényt,
                     születése helyén, mint falujából évek előtt megszökött csavargót, az ujonczok
                     sorába iratni. Mariskának a templom küszöbén fogták el jegyesét, s az árva
                     népleány, az árva menyasszony, a kétszeres árva, akkor este, a mátka-kivánat és
                     látás álszíne alatt, a kalandor lakába csábíttatván, csapongó gerjelmek
                     áldozatává lőn.</p>
                  <p>Vámos arczán láthatólag elborult a nemes harag, s a kapitány boszankodó
                     részvéttel kisérte ez ördögien tervezett undok gyáva vétket.</p>
                  <p>- Az áldozat magánkivül, kétségbeesetten futott hozzám elégtétet, boszút, vagy
                     őrültség ellen menekvést találni; de én lakomon kivűl valék elfoglalva. Mariska
                     dúltan, égő lélekkel, kétség és gyalázat észvesztő háborában tört haza. Az est
                     elfedé őt az utczanép előtt s arczán a mély szégyen áruló bélyegét. Bújt és
                     rettegett mindentől, nem akart látni és láttatni, borzadt önmagától. Otthon már
                     roskadoztak alatta a térdek; futkosó hideg borzongott erein, félt, irtózott a
                     háznép szemétől, görcsösen kapott a mécs után, s meggyujtva azt, a nélkül, hogy
                     a család valamelyike látná vadán, öntudatlanul rohant a padlásra, elrejtve
                     magát és becstelenségét a bezárt ajtóval; s rohant a házhéj más végébe, hol a
                     szalmahalomba lerogyott.</p>
                  <p>A harag és átok, kétség és önutálat, szégyen és veszteség harcza osztozott
                     lelkén. Elbódult az égető vérlázban, s szaggatott homályos eszmetöredékek
                     kergeték egymást tépett elméjében. Vége, vége, gondolá magában. Elrabolva tőlem
                     gyermekkorom, a boldogság, mások szeretete, értékem, férjem, becsületem! óh bár
                     eszemet veszteném utánok!!... A jobb szomszédból virrasztó ének hangzott át.
                     Egy lókergető genialis úrfi akkor nap tapostatott szét az utczán egy gyermeket;
                     s nyújtóztató padja körül sírtak a megfosztott szülék. Az ájtatos ének
                     töredéke, mint túlvilági hivó dal hatott koronkint Mariska tompult érzékire. Óh
                     boldog álmodó, fohászkodék irigy fájdalommal, te már szabad vagy, a védtelen
                     üldözés rohamai ellen. Nem nyom többé semmi, csak a föld, s ennek nyomása
                     ezerszer könnyebb mint az embereké... Mért nem cserélhetek veled, hogy sápadnék
                     meg a hűs temető alatt, s ne égetné arczom a sötét gyalázat; mért nem
                     némulhatok meg helyetted, hogy hallgatna el számban az átkozó átok, mely
                     megfulaszt bennem minden szeretetet... A bal szomszédból zaj, zene, ujjongás,
                     kitörő hahoták rezgének által. Boldog menyasszony űlte lakomáját. Mariska új,
                     vagy inkább egyetlen barátnéja, kit utóbbi életköre egyesített véle. Közösen
                     akarták megünnepelni lakodalmukat; hogy közös öröm, közös emléke kösse össze
                     jövőjöket: s neki vesznie kell ezen öröm osztályrésze elől. A zaj elhozá a
                     vőlegény vidám pohárdalát, s eszébe juttatá a szerencsétlennek vesztett
                     vőlegényét. Ez vigan lejt a nász enyelgő körében; az övé őrök megett, hurczolt
                     mogorva társak közt szívszakadtan kéri a halált; ez egy bűbájos éj küszöbén
                     tánczol, mely család-örömök nappalába nyílik, az övé vak börtönbe vetteték,
                     melynek ajtajával kívül várt magától szabadságot, reményt. Barátnéja mámorosan
                     engedé át magát a szív fejledező édes ingerének, ő hagymázban vergődik a
                     furdalat s kétség öngyilkos késztési közt; barátnéja fején díszhozó fejkötő
                     váltja fel a fehér szűzkoszorút, övét a gyalázat fátyla takarja el, s tépett
                     koszorúja temetővirág lett vesztett becsületén. Ily és ily eszmék özönében
                     örvénylett elméje; a hábor és forróság kifárasztá lelkét, idegzetét; szemét
                     vérbefuták a gyuladt hártyaerek, ajka felnyilt, ínye kiszáradt a bódító
                     hőségben, s eszmélete veszni, merülni kezdett, fokonkint zsibbasztva az érzéki
                     tompultságtól. Most ismét a virrasztó ének jelent meg, majd a tomboló nászdana
                     csapott át, s vegyüle be hánykódó lelkének fáradt szélvészébe. Élő és halott
                     boldog körülem, az örömet élvez, ennek nincs fájdalma, csak én kínlódom, mint
                     az eltaposott féreg, melyet az erőszak félig végzett ki. A fordulat és hagymáz
                     harcza megujult, de már gyengülő csapkodásokban, mint a simulni kezdő hab.
                     Közte felmerült a nászdana és halottas ének, mint annyi gyötrő refrain, de már
                     muló hangfutamban fogá fel az erőtlen érzék, s a láz és fáradság álomba
                     nyomasztá az alélt eszméletet... Egyszerre vad lárma, kétség, zaj, sikoltás
                     tört ki az utczákon; felzudultak a félrevert harangok s lótfutó robogás tódult
                     a ház körül. Már azt nem hallá Mariska: ájultan hanyatlék szalmafekvében, s ha
                     a szabadító diák nem érkezik, álma halálos lőn... Alkalmasint a padlás záráskor
                     feledte ott mécsét, mert a tűz azon a végen ütött ki.</p>
                  <p>Ime uram ez a vádlott története, utánveté Vámos egy könyűt törölve szánó
                     szemeiből. Ez megfejti a rabnő kétértelmű kétségét, melynek kitörése bizonyos
                     bűnre vonatkozék, s halált kért magára. A szerencsétlen rendkivül meg van
                     ragadva a gyalázat eszméje által; úgy látszik, feledi a mellett elvesztett
                     örökét, régi szenvedését, mátkáját, mindent. Igen félek, hogyha eszét nem
                     veszti is, lehetetlen lesz az életben nyugodtnak lennie a szégyenérzet
                     gyötrelmei miatt. De könnyen történhető, hogy ha izgatottsága feljebb
                     fokoztatik, öngyilkossá leend. Mi legalább, ne segítsük azt elő. Ha mindez, mit
                     mondtam, tanúk és saját vallomás útján kellőleg bebizonyíttatik, siessen ön
                     szabadságát s közvéleményét visszaadni a sokat szenvedettnek, kinek különben is
                     oka van osztályunkról, rosszul, igen rosszul vélekedni; kivált ha értesülend,
                     hogy a csábító, ki ezt okozá, közönyösen neveti átkait. Eszembe jut reá,
                     miszerint valami új angol könyvben olvasám, hogy az arany és gyémánt nem sokkal
                     jelentek meg az emberek előtt a föld héjjában. Valóban uram, csillagunknak azon
                     forradalma nem fokozá feljebb a tökélyt, mert szintúgy kemény gyurmát hozott
                     napfényre, az emberi szivet, a gyémánt világa, s arany tisztasága nélkül. E
                     fajt nem soká eltörli a teremtés, mert ily tökélytelenség bujdosónk végczélja
                     nem lehet... Én gondom alá veszem Mariska jövőjét, mint igértem neki, s meg
                     levén győződve, hogy itt, hol eseményei közajkon forognak, nyugalma nem lehet,
                     a főváros ismeretlen tömegében nyitok számára új életet!</p>
                  <p>A kapitány, kit az érzékeny eset mélyen érdekelt, kész örömmel igére mindent,
                     mit a hivatalos lélekismeret különben is kötelességévé tőn.</p>
                  
               </div>
            <div type="chapter">
               <head>XXVIII.</head>
               <head>(A besztereczi lápvidék.)</head>
                  <p>Zemplén és Szabolcs közös határiban nyúlik el mint egy óriási tengeroáz, a
                     besztereczi lápvidék, melynek alakja, tére, terjedelme századokig, feneke,
                     forrása, erei, mélységei s zátonyai mai napig mérnökileg ismeretlenül maradtak.
                     Tán a Tisza-öntés vette birodalmába a katlanszerű tájat még fajtánk megülése
                     előtt, s azóta mint öröködött járvány összeszokott a békénhagyó nép szűkült
                     határival; tán tengerfenék volt az elővilág ősvizei alatt, s a benne tömeglő
                     kotúsözön akkor loccsant vissza, midőn a nagyeszméjű Traján, Vaskapunál a
                     tengert kiereszté. Ez utóbbi sejtést költik a vándorban amaz törvényhordta ős
                     homoktorlatok, mikre a középidő várak alakjában rakta meg rablófészkeit, s
                     miknek feltölt maradványain ábrándhozólag porlanak az álmodó romok.</p>
                  <p>Ha egy-egy lápvártöredékről körülnéz a vándor e láthatártalan ingó vízországon,
                     az ó mythusz tengeristenének képzelheti magát. A habtalan sík keblében függeni
                     látszik az oszloptalan égív, az arany és ezüst ragyogása habzik és reszket
                     szerteszét, mintha legelne a napfény a csillogó sikságon. A roppant nádasok
                     gazdag növényzetben diszlenek mint annyi zöld tartomány. Ingoványos rétek
                     feküsznek közöttök, millió fészkével a csúszó lakosoknak, mint annyi gyárvidék,
                     vakitólag remeg téreiken az áthevült zára, s örök zsivaj, moraj, kretty, fütty,
                     zaj, sivítás hallik a túlszaporult néptől. Távolabb kákás dágványok fogják fel
                     a szemet, kereszt-kasul szelve tágas vízutczákkal. Zsombékjai közül a napoló
                     békák melancholikus ümgetése terjed, szélein iszapos rétege fehérlik a
                     csigatörmeléknek, fűlepte részein fehér patyolatot teregetnek a munkás
                     pókezredek, s meleg porondjában teknősök rakják le súlyos tojásaikat. Itt-ott
                     hideglelős mocsárok ütik fel zöldes hátaikat. Ilványos repedékeiben rohadt nedv
                     szivárog, poshadt nyálkás maradványa a régi kiöntésnek, vagy állott esőviz; s a
                     medresebb iszapon millió vizféreg nyüzsög a megtört napsugárban. Számtalan faja
                     a lerakott apró tojásoknak, mocsári gyíkok, rovarok, félig fejlett műszeretlen
                     testek, s minden szörnyecskéi a bűzhödt égaljnak, háborítlan csendben és
                     ösztönnel tenyésznek, míg a sárgazölden bevaradzott tószél, a csúszmászók lomha
                     mozgalmaitól bugyogni látszik; parányképét adva a mexikói mocsártenyészetnek,
                     midőn Columbus Amerikát felfedezte. Néhol a friss partból eleven félsziget lóg
                     le a vizekbe, mintha hűtni öltené be nyelvét egy-egy lehasalt szörny. Lombos
                     árnyban tartják a nyír-, nyár- és égerfák, melyeknek lábait buja habokkal
                     takarja be a réti nefelejcs. A kövér fatetők, szállása a vigyázó gémeknek;
                     félöles fűvében szilajon kanyarog egy-egy vízikigyó, s ha jövevény lépte zörög
                     a haraszton, merészen ölti ki barna nedves fejét. Most mély csend országol, de
                     ha egy folt vadlúd csap le a szomszéd nádasba s gágogó röptében felkölti a
                     berket, egy percz alatt vad zaj tör ki a magányból, száz nemű visongás riasztja
                     fel egymást, s száz fajú szárnyassal lesz tele az égűr. Messze a távol
                     perspektivjében eleven sás között ősznádszálak inognak fel a süppedő zátonyról,
                     mintegy intő tornyul a vízi utasnak; közelében rekettye véter fogja el a barna
                     vízfolyást, ezen vesszőfallal fog hétről-hétre halat az ázsiai halász. Odább
                     csikvarsák vannak a zsombékfészkek közt széjjel borogatva: s az óriás tóparton
                     köröskörül zsoldtalan hűséggel áll hadi rendben a vízi birodalom nemzeti
                     gárdája, az éles békatőr, lovas káka, s a gyékény ezred buzogány erdeje a vízi
                     liliom lobogói alatt, mintha idegen külföldtől őriznék a titkot, mit a tó
                     susogó népe egymás között rejtelmesen cserél.</p>
                  <p>Míg a lápvilágok látható országán, az egymásba merült s egymásból kifejlő élet
                     rendszerével ily csodás bőségben alkot és alakit a természet bibelő türelme:
                     azt vélné az ember, a sima vizek tétlen tömegében megszünt a teremtés. Oh nem!
                     ez igénytelen csend látszó nyugalmában még megragadóbb e hatalom ereje. Mikor
                     enyészetnek indul a nyári nap, s döntvényesen fénylik a tó tükörére, a nyugvó
                     özön méhe átvilágul. A barna tófenék világító bársonynyá változik, s megtörve a
                     délest fáradt sugarait, vakító csillám helyett lámpafényt önt a mélység
                     titkaira. Néhol a mult évnek őszi temetése, hulló levélszőnyeg fedi a feneket,
                     éles színvegyével a számtalanféle fajnak s hervadásnak. Egy-egy gallynak vagy
                     gyökérnek foszló vonalán piros vagy gyenge zöld fűzérben születnek falánk
                     árulékok; néhol a levélrétegek nyiladékai között csodás gombaerdők vetnek
                     árnyat ismeretlen tojáshalomkákra, s ezen egész látvány tájképe nem nagyobb egy
                     lóherlevélnél. Másutt a béka-lencse tömött pázsítja lebeg a tószin alatt, s
                     eleven smaragdját napvilággal aranyozza meg a felül eluszó hab; míg a
                     szomszédban bokros tátrány, nyulánk hajszállábú hinár, vagy hízott vizi indák
                     szőnek hálót a kristály teremben: míg alant tói folyondárok, csáté és sarju-sás
                     rengő bársonya látszik várni a habszűz hattyúfehér lábát. Emitt az úszó lakosok
                     seregei járnak-kelnek a mélység medrében; drágakövek fénye csillog
                     fordulataikon, s eleven játékban nőnek a lágymeleg hullám közt; odább csigák
                     milliója hengereg egymáson, s túl rajtok sárvirág virít, s a tókirály
                     választott virága, a nymphaea sagittaria két öles szárakon mint annyi zöld
                     kötelen fel-felnyujtogatva tojásnyi bimbóit, hogy a vízszinen elteritse fehér
                     koronáját. Ezer nemű állatfaj és virány, fejlemény, mozgalom, változás,
                     enyészet, s mindez elragadó, mesés foghatatlan pompában mélyen vízszin alatt;
                     de csak távol csendben lesve, mert ha a tolvajkéz fel akarja törni a kristály
                     zárfalat, olvasztott iszappal rejti el titkait.</p>
                  <p>Másutt a vízözön téresebb síkjain, lassú kitartásban, az ősvilágformáló
                     modorral folytatja magát a teremtés. Szél és habjátéka csendes hullámzatban
                     összever tömjét, nádtöreket, gazt, maszatot, növényt, mit az őszi haldokláskor
                     vagy ragadozó árban magának elrabolt. A lebegő chaosz anyaggá tömegül, testet
                     vesz magára, elválik a viztől, formába öltözik s kilép a létel országába mint a
                     teremtés második napján. A viz birodalma, a szél és madarak csúszó-mászókkal
                     részvéttel köszöntik a félénk vendéget, s míg az remegve fut az ingatag habon
                     nád- s buzgány pehelyt, száraz őszi levélt, port és fűmagokat hordogat rá a
                     szél, csúszó-mászók rakják az új honra tojásaikat, s a vízi madarak serege reá
                     költ. Alig vett lételt, már szabadságát veszté, a független lakók uraivá
                     lettek, s szolgálni kezdé az önző természetet. Majd gyökereket fon, de még
                     foszló elem, erőtlen a réteg s évi terméke csak gyér fű vagy léha gaz. Már az
                     ember lesi faldokló szemekkel, számít és méreget s jogot keres hozzá, de a szűz
                     föld nem veszi fel a bitorló foglalást, nem bocsát magára senkit a telhetlen
                     fajból, s készebb szétválni, hogy elnyelje a bitort, mint telepet adjon uzsorás
                     szomjának.</p>
                  <p>Hasonlók lehetnek nagyobb kiadásban Ausztrália éretlen szigetkéi, melyeknek
                     süppedékes laza telepét ember még nem ülte meg s nehéz nedüs légjében mérges
                     csuszók, denevérek s ragadozó fajok tenyésznek.</p>
                  <p>A besztereczi lápvidék cseretnek nevezi ezen éretlen földgyurmát, melyet
                     összeenyvez a tajték, békanyál s mézgás partveredék, melynek vegyanyagát
                     tózsirnak mondanám, s mely épen azon elem, mit az angol combustible czím alatt
                     nagy sikerrel használ nyereséges tűzi anyagul, mely sokkal czélszerűbb a
                     németek torfjánál. Londonból Albert vegytanár nehány év előtt alkutervben állt
                     a táj legvagyonosb földbirtokosával, s ügynöke állítá, miszerint e lápvidék
                     combustibleje felette finom, s oly bőségben készül, hogy nagy gyártelepet képes
                     volna ellátni.</p>
                  <p>Végre a még uratlan bozót füvet hajt, vagy mint a vidéki pór mondja,
                     megszőrösödik. Sás- és kákatövek szövik össze válatag elemét, fűz- és
                     égergyökér mint összekötő csontváz nyujtóz- s ágazik szét rétegei között; majd
                     kövér telepe fokonként meghízik, fűszeres kaszáló honosul meg rajta, itt-ott
                     felveri az ezüstös rekettye, ráköltözik lakni a bájvidék millió virága, ifjú
                     dús tenyészet omlik ki méhéből, s hogy ne álljon száműzve a vihar kezében,
                     fiokká fogadják a szomszéd őspartok, melyekhez kiköti egy szánakozó szél, s
                     időt ád a révhez gyökérrel fonódni. Azonban független jellemét mindíg igyekszik
                     megóvni. Sülyeteg felszine folyvást ingadozik s ha nyugalmasan soká áll meg
                     rajta ember s barom, lesüpped alatta s törekszik elnyelni. De azért szolgaságba
                     veszi az éhező bírvágy; diszét gazdag rendekbe kaszálják le évenkint, a vigyázó
                     földi ekét is mer neki akasztani, s magontó barázdát hasít szűz vállában; sőt a
                     rászokott barom is jár, legel, terhet hord, sőt meg is tud hálni bizonytalan
                     telkén; de sokszor áldozatúl ejti a vidéki jövevényt, s ha idegen marha téved
                     ólálkodó ingoványaira, mely erősebben lép, s nem tudja ösztönszerűn kikeresni
                     biztosb rétegeit, megijed s elmerül fenéklen keblébe, mely a zsákmány után jel
                     nélkül összeforr.</p>
                  <p>De maradnak szabad testvérei az így megfeneklett szolgaszigeteknek, s azok az
                     új vízi teremtés legköltőibb eszméi. Felékülve fákkal és füvekkel, zöldbársony
                     kaszálók virágos mezében, a szellő balzsamát véve illatszerül, delelő
                     szárnyasok ábrándos dalával jár a vándorláp a tó kék aranyában. Ha csendes a
                     vidék, nyugton mereng ő is, átadva díszeit a hab tükörének; de ha hűs alkonyon
                     támad a jóserdők haragos zúgása, felölti magára szokott gyászfátyolát, az
                     elfelhősült ég fekete árnyait, s elindúl a szélben lassú jajgatással, mint
                     nyugtalan özvegy, kinek jegyesét az örvények tündére titkon elrabolta. Mikor
                     bánata megnő az erős vészben, szilaj villitánczczal kereng a tört habon:
                     keblére bocsájtja a villám kigyóit, szép haját megtépi a forgó viharban, s
                     berontva tör, pusztít a vízi erdőkben. S ha szaggatott keblét a vész
                     kifárasztá, dúlt arczczal megáll a csillagos magányban, a tóba hullatja
                     széttört koronáját, s halkan elbeszéli rejtett keservét a méla bölönbika
                     fojtott nyögésivel. Búsan hallgat rá a rejtelmes éjvidék, a nád rengetegje
                     fájdalmáról susog, szálló harmatával az ég megsiratja, s hajnalra könnyéből
                     gyöngykoszorút fűz rá.</p>
                  <p>Ah be szép költészet van a természetben, mig az emberi faj nyomot nem hágy
                     rajta, de ha a műveltség zsákmányul rabolta, letörlődnek róla az Isten
                     ujjai.</p>
                  <p>Köröskörül a dágvány és vizmező roppant határain, s szerteszét a zátony- s
                     láppartokon, terjengő nádjövés veri fel, s szorítja a vizet. Nád a főtényező a
                     teremtés kezében, melylyel a consolidatiót eszközli, hol az ki nem hajt a
                     mocsár vizein, remény nem igen van földalakuláshoz.</p>
                  <p>Ködös távolában a vizi látkörnek egyházromok s porladó lápvárok mosódnak el
                     erőtlen körrajzzal, mely azokat velős érczerőben, s nélkülözni tudó dicsőséggel
                     rakta, a csont, régen földdé lett már. Az unoka emléke visszatér a távolidők
                     kék mélységeibe, s kegyelő ihletet szállít kisszerűségekhez szoktatott lelkébe.
                     Hajdan véradó vezérek őrzék e határon szilaj barmaikat s az Ázsiából hozott
                     becsületet, jármot vetve az öröklésben álló gyáva ellenségre, a helyett, hogy
                     egymás alá ásva áruló versenyben keresték volna nyomorult kegyeit. Későbben az
                     ököljog vérfészkei lettek az őshomoktorlatok, de mégis legalább, az erő s
                     szabadság rév- s őrfokai. A Magócsi, Pető, Alagicsaládok viharja rengeté a
                     várkörnyékeket: most csend szántja a sovány határokat, s ha elvet is az év
                     nehány szemet az ősi dísz s erény maradék-magvából... dudva terem rajta. Sehol
                     semmi jele a független nemzeti erőnek; a földéhez hívebb pórivadék, idegen
                     birtokban vonja a barázdát; elfajzott urai pedig sárházba költöztek az örvény
                     veszélyei közül, s vérrágó árulással törnek egymás buktatásán fényes
                     szolgaságot venni, hogy legyen mit adni zsidónak a csapszékbe, vagy daczát
                     legalább kivivja dacz ellen.</p>
                  <p>A «bélföld» hullámzó nádrengetegje közt barátságosan hí a jámbor falvak
                     kálvinista harangja. Szerteszét belátszik Dombrád, Berencs, Deme (vezér) cser
                     (éje) Patroha, nyugodt becsületes egyszerű nép láp-telepedési. Szomszédi szives
                     egyességben élnek egymással, pedig évekig nem mennek egymáshoz, holott
                     némelyikhez a szomszéd helység szava áthallik a vizen. Sok község él csupa
                     lúdtenyésztés- nádlás- vagy csik-halfogásból, marhát őriz, a lápot kaszálja,
                     szántóföldje nincs, a többi is primae occupationis. Saját vetés nélkül
                     táplálkozik, mint a vízi madár. S e magára hagyott nép mégis oly ügyes.
                     Érzelme, költészete firól-fira kifejté magát a tájhoz alkalmazott
                     tündérregékben, s vallása vigasztaló hit, józan áhitat, sötét nyomasztása
                     nélkül bigottság- s buta babonának; erkölcse tiszta és szigorú, kebele nyilt és
                     emberszerető; üzlete egyszerűség és halászat mint az apostoloké; fogalma s
                     eszközei együgyűk, mert soha senki nem tanítá, de azért élelmes, tehetős,
                     szükséget sohsem lát, ha csak marháját el nem sepri a dög, s általában messze
                     elüt azon gyáva, vegyűlt, ronda, lomha fajoktól, melyeknek egyedüli érdeme, a
                     mindent elöntő bő szaporaság... szeszély-e vagy szolgaszakmány az a
                     természetben, hogy kigyót, békát, férget túlszámban szaporít, mig a nemesb
                     állatfajok lassu tenyészetben apránként kivesznek?</p>
                  <p>Idébb, a lápvidék szabolcsi szélében Beszterecz és Ibrány néznek farkasszemet,
                     melyeknek tóvárait hajdan, a néprege szerint, arany sodrony kötötte össze, s
                     rajta a földiektől üldözött tündérek éjenkint egymáshoz tánczoltak csókolózni.
                     A roppant rétközön királyi erőben úszik át a partszaggató Tisza, bő vérét
                     öntözve a tó ereibe éltető elemül. Bodrogköz felől, mint egy holttetem nyúlik
                     ki a mocsár országából a Karcsa vize, lomhán szállítva a felesleges vizet; a
                     nép tónak képzeli azt rest mozgalma miatt, s firól-fira várja, mig száz év
                     elteltével felveri az őr-tündér a kakasszóra vízbeejtett harangot, mely a víz
                     folyását hajdan megállítá, mint azt a költőlelkű Tompa, népünk regéiben oly
                     szépen elmondja.</p>
                  <p>Középen sík vizek, libegő lápok, náderdők, ilványos rónák, s ismeretlen
                     mélységek között rejtve fekszik Czigánd, mintha az ősnemtő védni akarna annyi
                     eredetiséget az új idők romboló kezétől. E falucsaládnak több mint száz telke
                     van, s földesurának még sincs ott semmije. Robotját leróni bábukon (tutaj)
                     szállítják idegen határra, s mitől más jobbágyok leginkább kivánnak megszökni,
                     ők kizárólag kérik a kaszálást és fuvart. Ilyenkor üres tarisznyával ered vizi
                     útjára a vándor karaván, emigrált telepként száll ki a partokon, hol urbéri
                     munkáját végzendi s a földtulajdonos, mint patriarchalis atya, hajlékkal és
                     élelemmel gondoskodik a rábizott családról. A hazáját hagyott nép nagy
                     karikákban ül az idegen földön, a kor rangja szerint ereszti becsülettudó
                     véneit, s az egyszerű ajándék közjogán testvéri szeretettel tud megosztozni,
                     mint az aranyidő vágytalan szakában. Otthon, nincs felhasábolva földjük irigy
                     mesgyékkel, semmi birtok, semmi váljegy, s határvető hantolás nem mutat
                     osztályra. Évenként kimegy a nép földfoglalásra, mintha mindannyiszor res
                     nulliusra tenné kezeit. Felfog és választ kiki tetszése szerint, s mindig
                     testvérileg eligazodnak a nélkül, hogy veszekvés háborítná a százados békét,
                     vagy birói itélet vétetnék igénybe megsértett felektől. Mily örömmel üdvözlené
                     őket a feltámadó Ovid, ki a megsiratott aranykor erényei között, fájdalommal
                     emlékezék az ősemberiség ily gyakorlatáról.</p>
                  <p>E nép szorgalma egyfokú a becsben patriarchalis törvényeivel. Czímeres marhái
                     díszesek, legtöbb és zamatosb szénát kaszál, a halat iváskor, mert partra
                     verődnek, szabadkézzel milliónként fogja, s mikor ők halásznak, egész vidéken
                     leesik a hal ára. A faj maga költőileg szép; hölgyei vidámak, szerények, s
                     meglepőn feltűnik szabályos vonásaikon a belső nyugalom, s vágyatlan
                     lélekcsend. Beszédük igen eredeti, sajátságos ősi öncsinálta nyelv, melynek
                     kincseit nem engedék az őrködő vizek eddig kihordani.</p>
                  <p>Az egész rétköz egy kis mintája a nagy teremtésnek, mely szakadatlan rotatióban
                     folytatja önmagát. A keletkező lápok földdé alakulnak, s szorítják a vizet; a
                     Tisza évenkint kiönti férhetlen árjait s helyre növeszti a megfogyatkozott
                     tengert. A növény- s állatország gazdag tenyészetben omlik elő s táplálkozik az
                     új föld kimeríthetlen tején. A ligetek sátrai, a rét özönlő virányi, a láp- és
                     tópartok megrakott öblei egész díszvilág; a szín és illatvegy örök élv kútfeje
                     a szomjas érzékeknek, az évszakok minden fordulata ujjászülő időkor az új
                     tenyészetben, s maga a lég folytonosan érleli terhét a millió életnek.</p>
                  <p>A vizi állatok faja és serege csodálatig ragad. Nappal, a rekkenő nap
                     tűzernyője alul elülnek, s a roppant tartomány ezer tévegében csak szárcsák
                     láthatók, bibirkélő vízi tyúk, gólin-szalonka, gólya, bölönbika, s egy-két
                     gunnyasztó özvegy gém. A róka és vidrák kerülik a szemet, s a réti vadfarkas
                     hűsölőben liheg a náderdő árnyain. De ha a léghűtő est beáll, a szemnyelő
                     víztéreken kezdődik az élet, zaj, zörej, mozgalom, mint egy fővárosnak tolongó
                     utczáin. Széles fellegekben húzódik a szalonkáknak több vízlakó faja, hápogó
                     táborral kavarog a récze, s a vadlúd tömege mérföldet elfoglal. És ha a tó
                     forrong, s morgása vészt jelent, a szél tele hordja az égürt szárnyasokkal,
                     mintha egy rengeteg hulló leveleit repítné el őszszel. A csapkodó fajok éles
                     visongása, a nyers üvöltözés, s egyetemes víznépi lázadás félelemig ragad, s
                     bizonyságot teszen, minő osztályoknak van alája vetve a lápbirodalom.</p>
                  <p>Ha estve búcsút vesz a feledtelen tájtól a merengő vándor, s a kisértő képhez
                     távolodó útján egy istenhozzádot mondani visszanéz: szőke köd von fátyolt a
                     nyugvó habország bűvös titkaira. Az alkonyodó nap világa felveti, és a köd
                     lebegő fénytömeggé válik, mintha egy összetört arany zuhatag verné rá vízporát.
                     A tündéri elemben később violaszín habok hömpölyögnek, s ha a látkör félig
                     elnyelte a napot, vérszinű fényben ég a ködös tókirályság. A vízi nép nesze
                     lassanként elmarad, a falvak harangját visszahíjja a szél, szürke sivatagba
                     merül a csoda táj, s a pusztai úton egyedül marad az álmodó gondolat.</p>
                  <p>Isten veled regék, s boldog egyszerűség pásztori hazája, utolsó vidéke
                     megfogyott fajom közt az őserőnek! Emlékem a század kórzaja közt csendes
                     képedhez visszatér; s lelkem örül, hogy szűz kincseid láthatám, mielőtt az üres
                     műveltség elfoglalt országodba betör, s letörölvén rólad a vezérek nyomait,
                     ezer gyárt, zsidókat, bűnt, zajt, erőszakot, fényüzelmi igát, s nyavalyacsordát
                     visz szikkadt telepedre, hogy a század új szótára szerint boldog, s dicső
                     legyen a szent emberiség.</p>
                  
               </div>
            <div type="chapter">
               <head>XXIX.</head>
               <head>(Örsy Zalánka.)</head>
                  <p>Hat héttel a közelebbi események után, e táj Pest felőli oldalán, könnyű
                     neudicsánka érkezett a parthoz a porfelhőbe borult országúton. A tajtékzó lovak
                     lankadtan álltak meg a nedűs part eleven pázsitján, s izgatva pőcsikeltek az
                     árnyatlan állomás melegén. A szekéren napsütötte alak bontakozék ki a por oszló
                     fellegéből, hűvös vászon nyárzubbonyban, olcsó rizskalappal. A mint a port
                     elvitte a szellő, Vámos férfias alakját tisztán meg lehete ismerni. Leugorva,
                     nyugtalan arczczal, kémlelő szemekkel indult meg s nézdelt szét a sásas part
                     hosszán, s az apró révek nádfalú öblében.</p>
                  <p>- Nem látod valahol Czeczilia nővérem új halászát, az öreg Cziriákot? kérdé
                     kocsisától.</p>
                  <p>A kocsis nap ellen veté tenyerét, s keze alatt elnézett a vizi környéken.</p>
                  <p>- Nincs itt sehol tens uram, mondá kis kalapján egyet igazítva.</p>
                  <p>- Meg nem foghatom, pedig ide rendeltem csónakkal; aggódék Vámos.</p>
                  <p>- Bizonyosan el van parancsolva tens uram: mert ha beteg volna, más várna itt
                     helyette bennünket.</p>
                  <p>- De hát ki parancsolta volna el?</p>
                  <p>- Már azt nem tudom, tán az özvegy tens asszony; de annyi bizonyos, hogy az
                     öreg Cziriák nagy ok nélkül oda nem maradna. Hiszen mindig dicsekszik vele,
                     hogy az az új halvány úr ide hozta Hortobágyról, s úgy ragad a tens uramékhoz,
                     mint a gyapjú a bárányhoz.</p>
                  <p>Vámos, mind a mellett, hogy megszokott ártvágyat s véletlent nyugodtan viselni,
                     felettébb fel lőn izgatva. Nem volt képes ez esetnek kulcsát találni, furdaló
                     sejtelem támadozott lelkében, s futkosva kiabált csónakosok után, ha valahol
                     halász rejlenék a nádban, mintha minden áron a vizi utat akarná választani.</p>
                  <p>Siket csend nyelte el a kiáltásokat; semmi hang, semmi válasz sehonnan. Vámos
                     türelme kifogyott, ingerült kifakadásokba önté haragját, egyik kifogott lovára
                     pattant, s gyorsan futamlott a tópart hosszában, embert, csolnakot kiabálva
                     mindenütt.</p>
                  <p>Hasztalan! a vidék puszta, egy lélek sem volt jelen, rekedő hangjára a
                     vészmadár sikoltása felelt, s visszarohanva fáradt lovaihoz gyors hajtást
                     parancsolt.</p>
                  <p>- Hány óra alatt érhetünk haza, ha a lápokat kerüljük? kérdé kocsisától.</p>
                  <p>- Biz uram, a megtart éjfélig, mert a ló fáradt, az utak rosszak, még igen
                     messze van; felelt a kérdezett.</p>
                  <p>- Hogy tartana? hiszen tele holdvilág van, bátran lehet menni; aztán még alig
                     van négy óra délután; nyugtalankodék Vámos a kocsiban.</p>
                  <p>- Dé’szen ha már négy óra van, úgy csak a hajnal vet haza bennünket; nagy föld
                     ám az ide, osztég meg nem úgy van mint a kerékvágás: hogy e világot általéri,
                     mégis egy tyúk általlépi; viszonzá a kocsis, miközben a rudas strángjait
                     felhányta, nem igen örülvén a lókergetésnek.</p>
                  <p>- No csak gyorsan Pető, mit sajnálod úgy az abraktömlők lábát, hiszen az
                     enyimek; türelmetlenkedék a gazda.</p>
                  <p>- Igen, de kocsisuk én vagyok, a ki lelke van, s ha egyszer a bőrin átvirít a
                     borda, engem szól a világ; felelé fogából békételenkedve, miközben úgy közzé
                     vágott a fiatal fogatnak, hogy rövid percz alatt szekeret és lovat porfelhő
                     borított, mintha boszorkány utaznék sebes forgószélben.</p>
                  <p>Addig, általellenben, a lápvidék felső szélén, egy sásas róna megett
                     nyárerdőtől fedve, két felnyergelt paripa legelt a herehurós réten. Egy félvér
                     sárga kanczán finom angolprics ragyogó aczél kengyelvassal. A délczeg állat
                     nyulánk termete, s okos szemű száraz feje elárulá a nemes fajt, s finnyáskodva
                     harapott itt-ott a gyenge sarjúba, míg társa, egy lovász alá termett erős,
                     szügyes poni, tele pofával falta a kövér mezőt.</p>
                  <p>Az összes kiállítás úrlovag tulajdonának látszék, kinek pénz mellett jóizlése
                     is van, de gazdáját hiában keresé a szem, mert két pórlegényen kívül egész
                     látkörön ember nem mutatkozék. Egyik alacsony siheder, fekete strucztollas
                     debreczeni kalap-, kurta fényes guba-, s lobogó gatyában, a lovakat eteté kézre
                     tekerített kantárszárral, s az erdő-öbölben rekettyés cserje közt úgy vezeté
                     odább egy érfolyás virágos menetén, hogy idegen szemek nem férhettek hozzá. A
                     másik, szép sugár legény, túzoktollas szürke kalappal, kék, pitykés jankliban,
                     blanc bőr vadásztarisznya oldalán, s kettős Kirchner-sodronycsővel kezében, az
                     erdőközti fűsziget zsombékjai közt unalomból látszék vizi vadakat
                     hajhászni.</p>
                  <p>Egy kerengő sirályt ejtett le az érbe s ezüst szín rokoni visongva gyűltek rá
                     társukat temetni. Nyugtalan örvényben lebegtek felette az illatos légen s lövés
                     sem lőn képes tovább riasztani a bánat helyszinétől. Kinek kedvet ád a
                     hasztalan gyilkolás, ilyenkor sorba leszedheti őket, mert készebbek
                     halottjaikra hullani, mint sem elhagyni az érzékeny temetést, mielőtt
                     könnyebbülésig kisírták magokat. Ki tanítá őket a baljóslatú fájdalom szavára,
                     hogy a közelgő vész előérzetében s feleik halálán jajgatnak legjobban?</p>
                  <p>E két egyénen kívül üres volt a határ; a lóvezető siheder olykor-olykor
                     keresztül nézett a liget bokra közt, a tó tisztása felé, mintha a közel faluból
                     várna ki valakit; a lápi vadász szintúgy el-eltekintve az erdőszárnyon át a
                     kákás róna felett; úgy látszék, türelmetlen várakozásban van, mert ilyenkor
                     drága ankerórát vőn elő zsebéből, mintegy kényszerítni akarva a veszteglő
                     időt.</p>
                  <p>E közben hanyatlik az égető nap; két fiatal halász ballagott a falu irányából
                     vontatott léptekkel. Egyik drága ékművű hárfát hozott balvállán gondosan, s
                     meg-megállva tanakodó arczczal fejér ezüstpénzt számítgattak egymás markába.
                     Nehány száz öl távolban utánok szép fiatal úrnő jött ki a gyalogút fejérlő
                     szalagján. Könnyűded termetén olcsó honi kékkarton ruha lengett, fejét mély
                     ernyőjű helgolandi kalap védte hőség ellen, de fürtje kiomlott a fehér burokból
                     a szerelmes sugárban arany habot verni. Arcza vidám, szemében enyelgő szivély,
                     járkelése játszi mozgalom; közelebbről ráismerünk, hogy ő Örsy Zalánka, azon
                     boldog teremtések egyike, kik fogékony és részvevő szívvel, de szellemi túlság
                     s transcendentalis érzelmek nélkül fejlődve, vágyat és eszmét, mely lelkökben
                     fogamzik, valóvá és tetté tudnak érlelni s a csendes elégültség derült
                     kedélyében minden csekélységnek képesek örülni. Hóna alatt könyvet vitt s
                     elhagyva az ösvényt, szökellő léptekkel haladt a hűvös pázsiton, melynek
                     lengeteg selyme enyelgőn hajlongott a hölgyruha-szárnytól vert könnyű lebelben.
                     A két halász a tópartra ért s eloldá tisztított csónakját, mely a sás közt egy
                     bárka s nehány varsák szomszédjában kikötve lebegett. Aztán eleven zöld füvet
                     arattak a csónak fenekére s egész kegyelettel bele helyezvén a rájok bizott
                     hárfát, asszonyukra vártak.</p>
                  <p>Zalánka oda ért s beugrott a zamatos fűre. A kormányos ráült a palkonyra, társa
                     pedig csáklyát vőn kezébe s a sáson átvágott vízúton beindultak a kies
                     vándorlápra, mely most nyugodtan állt a csendes tó közepén, mint egy
                     felékesített menyasszony, ki igérkezett vőlegényét várja, saját díszeit
                     csodálva tükrében.</p>
                  <p>A csónak síkra ért s gyorsan szelé a vízszín ezüst fodrát, mely mosolygani
                     látszék örvendetes terhén. A helgolandi kalap fehér szárnyai lobogtak mint egy
                     tündérzászló s tört napfény villogott a hárfa aranyján.</p>
                  <p>Kívül, a ligetszélben, guggon leste az uszó karavánt a siheder lovász s éles
                     füttyentéssel akará figyelmeztetni a lápi vadászt, de az már falánk szemekkel
                     kisérte a habtörő sajkát s szabályos ajakán, melyet a kalapkaram árnya alatt
                     napvilág sütött, gúnyos öröm látszék.</p>
                  <p>Midőn a halászok a háttér mélyében kikötöttek a vándorláp farkán, vállára veté
                     fegyverét a lápi vadász s a bozóton keresztül csáté és vadszeder szövevényin
                     által a lovászhoz hatolt.</p>
                  <p>- Jót állasz-e Pista, hogy dolgunk rendben van? kérdé a suhanczot, kinek szeme
                     felélénkült az osztozó örömben.</p>
                  <p>- Csak nem úgy ismer talán méltóságos viczispán úr, hogy a mihez fogok, feliben
                     végezném; felelt ümgetve a fiú, kiben közelről tüstént felismerjük az álruhába
                     bútt Pisze Pistát.</p>
                  <p>- S nem félhetünk semmi baklövéstől? folytatá a kérdést, - kinek az alispán
                     czím s kalandos vadászöltöny igen jól állt, - gróf Szalárdy Lajos,
                     megveregetvén nemes kanczáját, melyen a hortobágyi öntések közt kalandozni
                     láttuk.</p>
                  <p>- Ha bakot nem lő-e a grófi alispán? én azt nem tudhatom, válaszolá Pisze. Én
                     rajtam nem múlik, ha orrunk foghagymás marad a lepénytől; a mi rám volt bízva,
                     megtettem emberül. Az öreg Cziriáknak azt mondám, hogy Vámos izente: a kanyári
                     boszorkányégető hegynél várjon reá, ha éjfélig nem megy is; mert szándékát
                     megváltoztatá s nem a besztereczi oldalon akar a vályuba ülni.</p>
                  <p>- De vajjon hiszi-e, a mit állítottál?</p>
                  <p>- Mint a hiszek egy Istent. Olyan hűséges a, mint a juhászkutya, inkább a
                     könyökén adná ki a lelkét, mint szót ne fogadjon új gazdáinak.</p>
                  <p>- Hát az a két halász, ki a kisasszonyt bevitte.</p>
                  <p>- Visszajön a mindjárt, mihelyt ő nagyságát a libegő lápra kiteszi.</p>
                  <p>- Mit hazudtál nekik?</p>
                  <p>- Nem kellett hazudnom. Úgy voltak rendelve, hogy visszajőjjenek; mert az öreg
                     Cziriák hozná osztán haza Vámos úrral együtt a nagyságos kisasszonyt.</p>
                  <p>- De lesz-e csónakom, ha mit sem hazudtál?</p>
                  <p>- Igen hát; mert azért jó nagyot hazudtam. Kibéreltem tőlök mára a csónakot,
                     mintha vendégasszonyságok akarnák odabenn meglátogatni ő nagyságát, a mit addig
                     titkolni akarnak.</p>
                  <p>- Nem ajánlkoztak evezni?</p>
                  <p>- De biz igen, hanem odébb adtam rajtok. Az urak eveznek, fillentém suttogva,
                     csak lóduljanak el, ha a csónakot kikötik, úgyis könnyebb inni addig a hűvösön,
                     míg a csáklya rángatná bordáját s a kezökbe nyomtam egy marok fehér
                     huszast.</p>
                  <p>E szóváltás mutatja, hogy gróf Szalárdy Lajos épp oly feltétlenül, de eddig
                     több joggal, bízik Pisze Pistába, mint akármelyik nagy világi fess garçon
                     sehonnai komornyikjába; mutatja egyszersmind azt is, miszerint az új alispán,
                     az Atheával töltött estély miatt akar bosszút állni Zalánkán, az esetleg
                     birtokába jutott titok következtén.</p>
                  <p>Azalatt visszafordult a láptól a két halász, Zalánka pedig vevén szép hárfáját,
                     egy égerfa erdő megé tűnt el a lombok sátrában, mely hátat fordíta a távolban
                     hagyott révnek és ligetnek.</p>
                  <p>Az ismerős magányba sietett, egy festői zugligetbe, melyet s melyhez hasonlókat
                     a vidéki tájszó rónabereknek hí. Félkörben kanyarul be a lápszigetbe egy sima
                     tóöböl. Tükre világos zöld s körülöntve nefelejcs-erdővel, azurba foglalt
                     krisolithoz hasonlít. A tó felől sötét kákaszegély körzi nymphaea virággal,
                     semmi szélmozzatot sem eresztve a kristálymederre. A lápmart benőve halvány
                     tömött gyeppel, mely dudvátlan és tiszta mint a szálán szedett selyem; a
                     legdajkáltabb angol pázsit nem mérkőzik vele. E nedűs hantok, hervadás nélküli
                     örökdíszben élnek, reggelenként oly dúsan terhelve harmattal, mintha kosárral
                     öntenék közibe a gyöngyöt. Szembe az öböllel, tojásdad vonalban éger- és
                     tölgyerdő hinti félig reá ingó lágy árnyait; s egy haragos zöld gyepfolt
                     közepén, kávátlan kútból bugyog az átlátszó kristály, mit a lápi kaszás
                     buzérnek (buzgó ér) nevezett. A feneketlen forrást fekete nadálytő tartja
                     hűvösben lilaszinű lombos virágival; körüle vad boglárka nyitja ki sárga
                     csillagait s egy-két árva liliom halvány koronáját, míg odább a szurokfű piros
                     szirmai lángolnak, vagy a szappanvirág hajtja meg lekókadt bokrétáját. Az
                     erdőfalat itt-ott meténg s vadfolyondár futja el, a bozót aljában bolyhos
                     iszalag von lengeteg szalagot s buja tömkelegben hajtja fel indigókék füzéreit
                     az erdei szarkaláb; alul pedig a berek lábjában nehány csinos boglya nyujtá fel
                     kúpjait, sötétsárga és zamatos szénájával, mint a jóféle sáfrány.</p>
                  <p>Itt vőn ülést Zalánka egy kidőlt nyártörzsökön, melynek fehér pamlagát támkarul
                     ölelte nehány fagyaltő. Hárfáját az élő bokrokhoz támasztá s hozott könyvét a
                     jegynél felnyitotta. Megette a dalos madarak zenéltek, elől a vad méhek altató
                     zsongása s lelke bemerülten a velünk testvérnép édes regéibe.</p>
                  <p>Régibb költőink bűnösen elhagyák a reájok váró s őket érteni, méltánylani és
                     követni egyedül tudó és akaró rokon népet. Isten tudja, minő lábatlan felhőkön
                     kapkodtak Olymp s az óformák szépségei után, kicserélték érzelmeiket,
                     rokontalan izlésnek kivántak tetszeni s egy-két idegen ég alatt nőtt
                     babérlevélért megveték a honi puszták koszorúját; feledve a velek egy csontból
                     lett népet, ki, bár növő súlya alatt költői vigasz nélkül, fentartá a vért,
                     nyelvet, szokásokat, mik nélkül nemzet megszűnik faj lenni s a pávatollas
                     szajkó sorsa vár fejére. Most már jobb csillagok vezérlik a költőt s a
                     háladatos nép figyelni kezd reá. Ő nem tud mást adni, de szívét megnyitja s a
                     szív melegében nemesebb gyöngy terem, mint minőt hideg gőg s pártfogó szerep
                     nyujt panaszos jutalmul. És a nemesség jobbjai hozzá csatlakoznak, mint íme
                     Zalánka, ki átadott érzelmekkel olvasta a vidék ősmondáit Tompa ihletett
                     könyvéből.</p>
                  <p>Zalánka megett alább-alább szállt a nap, úgy hogy éppen délest középpontján
                     állott. Sugári ráfeküdtek oldalt a tó párájára, melyet a napi hőség már
                     átfűtött s itt sokkal szebb és csodásabb formában állítá elő azon tüneményt,
                     mely az Alföld rónáin is elragadó. A vízi délibáb csillámlóbb ködű, ámítóbb
                     rezgésű s gazdagabb képletekkel bir mint a síkföldi. A varázselem tisztább s a
                     tó mint egy hombor tükör megkettőzi és magasabbra veti azt. A tárgyszinek
                     élénkebb vegyben játszanak, vékonyabb, magasabb költőiebb alakokká nőnek; s
                     távolabb függenek a térszíntől, honnan szabadulni vágynak, mintegy egyetemes
                     mennybemenetelt rajzolva a csalódó szem elé. Azon rónaberekből, hol jelenleg
                     mulatunk, csodás kilátás nyilik e varázsra. Zalánka tudta azt s könyvét letéve
                     gyönyörét kereste az isteni játékban.</p>
                  <p>Átalellenben nád, sástalan vízróna feküdt mérföldnyi távolban gyepmarttól
                     ölelve. A napfény bevegyült a remegő párákba s megcsalva a látást, kiveté a
                     ködöt az alacsony partra; aztán felveté magasan, mintha a látvány egész
                     szélessége mélységgé alakult volna. E rezgő bűvös elemben lovas kócsagok jártak
                     a tószélen. Reszkető tollaikon szikrázott a fehérség: puszta napon ki nem
                     állhatja őket a káprázó szemvilág; ilyenkor némileg elmosódik rólok az a vakító
                     fény, de a fehér szín hattyútisztasága felülmul minden bérczi havat. E délczeg
                     madarak őrködve, félénken járkáltak fel s alá; a délibáb megnöveszté őket,
                     lepelbe vont hószín alakok nyulongtak a szem előtt, mintha fehér habszellemek
                     fürdenének ragyogó kristályban; de ha támadó szél veri fel a vizet, elhajtja
                     magáról az ingó párákat, a kócsag tova száll s az igézet eloszlik. Zalánka
                     reszkető örömmel kisérte a csábító látványt s hárfát vevén dallá a regét, mit
                     akkor a nép költött. Régenten, a boldog jobb időkben, tündérek lakták a
                     belföldi lápokat s a berencsi tófokra jártak el fürdeni. Egyszer a tókirály
                     meglesvén egy örvény alatt őket, ellopá közülök a legeslegszebbiket. Akkor
                     elköltöztek lakni az ecsedi tóba; azóta aztán csak nyaranként járnak el a
                     fokhoz fürdeni, de most már félénkek s szüntelen remegvén, csupán árnyaikat
                     eresztik a vízbe; és ha a hab mozdul, mert a tókirály jön, tüstént seregestül
                     elrepülnek onnan... A regét bevégzé, de tanult ujjai tovább is a lágy hurokba
                     merültek s dalokat énekelt a nép és nemzet nagyobb költőitől, lelkesedve, meleg
                     bensőséggel, örömjegyül miként birja és akarja a nemzeti érzelmet tőlök
                     eltanulni.</p>
                  <p>Énekét egy fülmile bájos csattogása vágta keresztül. A leányka letevé hárfáját
                     s édes ábránddal, féltékeny vágygyal kisérte a világ legnagyobb dalnőjét... Óh
                     be boldog vagy te Athea, kinek magas művészeted megközelíti e mesternőt; ki
                     ezer kebelt gyujtasz szent lángra, ezer vágyat költesz pályád nyomán s a hon
                     századának csodája, bálványa leszesz... Óh mily alant repül gyenge szárnyú
                     lelkem egy művésznő magas csapongási mellett! istenem ha enyim volna azon érdem
                     és dicsőség!... De minő irigy önzés ez bennem? hát nincs-e más tér, melyen
                     használhatok s a becsülést kivívjam, csak erőm s akaratom legyen? Mily könnyen
                     hasonlóvá lennék azon tehetetlen, durva, gyáva magyar emberekhez, kik irót,
                     művészt csak azért sem fognak méltánylani, hogy övéknél kitünőbb névre ne
                     kapjon; hanem erő és fáradság nélkül ragyogni akarnak, egyedül... egyedül; a
                     helyt, hogy örülnének, ha a nemzetnek valamije van; s meggondolnák, hogy azok
                     csak küzdést, kínt, nyomort viselnek kirekesztőleg, dicsőségök pedig az övék
                     is.</p>
                  <p>Azonban az esti árnyékok megnőttek; Zalánka nyugtalanul nézett a sötétedő vizek
                     távolába, aggódni kezde Vámos késedelmén; s a veszély félelme, féltés
                     baljóslata kezdé szorongatni. De mégis tudva az aggály természetét, hogy annál
                     élesebb és gyötrőbb, minél inkább fogai közé vetjük magunkat, törekvék
                     megcsalni kétkedő vágyait. Most ligeti bokrétát szedett, melylyel meglepje
                     szívének lovagját, majd a hárfa keblébe önté tiszta gerjedelmét, vagy a métely
                     lilaszínű ernyős virágát dugdosá a tóba mulatságul, mely a vízszín alatt
                     kénkőszín lángot vet.</p>
                  <p>Türelme végfogytán állott s közel vala menthetlenül az ingerült gyötrelembe
                     sülyedni, mikor hirtelenül, rendkívüli jelenet csalta meg egy időre lázongó
                     elméjét.</p>
                  <p>Egy darab éretlen uszó láp kezdett égni a vizen; hihetőleg szárcsatojás szedő
                     pásztorgyerek gyujtá meg. Soká emésztődött a gyökeres cseret, mint valami
                     óriási tapló. Végre tűzkút kerekedék a réteg közepén, majd boglyafenéknyi
                     nagyságra nőtt s tömött bőséggel kezdé felfelé ontani a szikra-zuhatagot,
                     melynek oszlopában millió paránya látszék lételt venni a hulló csillagoknak.
                     Először fekete füstörvény akarta borítni a varázs-mutatványt, de öble fokonként
                     folyvást fehéredett; majd folyó tűzfulánkok kezdtek benne nyilazni, mígnem
                     fellövődő lángsudar törte át, bepettyezve szállongó tűzpelyhekkel. A rémes
                     lobogvány lefesté magát alul a tó csendes méhében s ezen megkettőzött rajz
                     malombálvány alakot adott az égésnek, mely, látkörszínen nézve, a légben
                     látszék függeni. A hojsza és vészmadár, csüllő és sirályok visítva kerengtek az
                     ismeretlen elem fénykörében; fehér vagy ezüstszín hasaik kisértetiesen
                     csillogtak a remegő világban s szárnyszegetten hulltak le a tűzbe, ha a hőség
                     véletlenül elcsapta. A lápréteg szélein vérpirosra festődék a habtükör s mint
                     testetlen folyó-világosság látszék magát közbevetni föld és víz válvonalául.
                     Sok fajú apró hal s a vizi tenyészet formátlan szörnyei ezrenként tódultak oda,
                     mesés arany- és tűzteremtményekül nyüzsögve az átlátszó világban. A cseret
                     súlya könnyülvén a hamvadás által, a terjedő lángok öbleiben pedig forgószél
                     verődvén: megindult a vándorláp, mintegy tűzkisértet, mely önmagát üldözi; s
                     szélverte üstökkel kerengett a tó-pusztán. Tán Phaeton balesete óta nem volt
                     szebb látványa a földnek, mint az égő láp ha a szélvész űzi. Alul a réteg
                     szélen felfújja a gyökerek pernyéjét, mintha czetszörny tűzínye villogna, mely
                     a tavat be akarja nyelni; fején a lángfürtöt hátraveri, mint egy furiának
                     csapkodó hajait s a tűzcsoda hátrálva látszik nyargalni előle. Láng-utat fest a
                     tó a menekvő előtt, a liget s náderdők félénken néznek át a rajtok átszárnyaló
                     vérpiros világon s a tó sötét rejtekeit elárulja a fény, hová éji világ nem
                     hatott a teremtés óta... Apránként elhalad a sík távolon, nem hallik többé a
                     recsegés, robogás, messze úszik vele a táj rettegése; már csak úgy tünik fel,
                     mint az égő hajó, mit apró örvény közt lánglobogók visznek; mígnem az úszó fény
                     alább-alább merül s végre mint erőtlen pásztortűz kialszik. S a vándor láp
                     könnyű hamva szerteszét száll, a szép hölgy hullája a légben oszlik fel,
                     reggelre a vizen nincs látható nyoma, mintha a szabadság szárnyán szállt volna
                     el költőélet után költőibb hazába.</p>
                  <p>Zalánka e sajátságos tűzhalál átmentét csodálta végig s úgy vélekedék, hogy az
                     enyészet nem hozhatja elő szebb formáját az átváltozásnak.</p>
                  <p>Ezen csalódás is elmult. Többé nem lehetett a szerelem aggályát elámítani,
                     egész fergeteggel rohanta az meg a leányka szívét. Hol van? mi ok, mi veszély
                     tarthatja őt vissza? őt, ki minden igéretét betölti s legcsekélyebb fontosságú
                     szavára sem hágy senkit várni? Nem ezen hó végnapját jelelte-e ki, a főispán
                     debreczeni házánál hozzám irt levélben? nem ezt tűzte-e ki Pestről küldött
                     tudósításaiban, nem kért-e újolag, hogy Cziriákot a tulsó révhez rendeljem? Egy
                     levelet vőn elő kebléből s a holdvilágon át meg átnézte százszor olvasott
                     tartalmát... Igen igen, neki itt kellene lennie; tán baj vagy betegség érte
                     útközben, vagy tán, óh szörnyűség! a csónak sülyedt el?... úgy van, úgy van! a
                     vizen érte veszély. Különben hová maradt volna a hű, a becsületes Cziriák? ha
                     látta, hogy nem jő, nem érkezik: egyedül is elő kellett volna eveznie; hiszen
                     tudhatta, hogy oly késő nem jövend; ki bizná magát éjben hosszú vizi út
                     bizonytalanságira?</p>
                  <p>Így, s így törődék a rettegő leány. Szerelme egészen elhiteté vele a
                     végveszélyt. Őrjöngő gyötrelemmel futkosott fel s alá a parton, bármely nyomorú
                     rozzant csónakot találni, melybe szállhasson; de nem volt semmi menedék.
                     Sikoltani kezdett segélyért, de a tócsend eltemette szavát; azt hivé szegény, a
                     hang is olyan erős, mint a szerelem.</p>
                  <p>Végre a csüggedés főfokán suhogást halla a remegő sás közt. Oda tekinte s az
                     égerárnyaktól megszűrt holdvilágban csónakot láta meg a part felé csúszni. Itt
                     van, itt van! kiáltá erőfogyottan s tárt karokkal reszkető örömmel várta őt,
                     hogy nyakába, keblére boruljon, mit eddig soha sem tőn.</p>
                  <p>A csónak parthoz ért s Lajos kilépett a tiszta holdvilágba bátran, merészen,
                     mint egy szép rabló.</p>
                  <p>Zalánka ereiben megállott a vér, nehány másodperczre megszünék benne az élet, a
                     véletlen rettenet megfagyasztá azt. De aztán feléberült, lelke összeszedé
                     erejét, felegyenesült mint egy parancsosztó királyné s rendítő villámmal nézett
                     a megtámadóra.</p>
                  <p>- Itt vagy tiszta szűze a rejtett éjkalandnak?! ez hát a kigyói erkölcs, mely
                     hajlamaim előtt oly ügyesen el tudott siklani?! Az úr kegyét megvetéd, hogy
                     szolgájának pásztorórákat oszsz elszigetelt éji magányban; mert hiszen több-e
                     irányomban Vámos egy szolgánál, ha kedvem jő a sógorságot tőle megtagadni s
                     mint zsoldomban állott mindenest tekintem? Te leczkéket adál, ha olykor jó
                     kedvemben tetszésedet kértem; Atheát óvtad, őrizted, távolítád tőlem mint az
                     ördögtől; na hiszen szép angyal vagy magad itt a titokfedő árnyban,
                     szerelempirosan, társadat várva, mint a fészkelő gerlicze!! mondá Lajos
                     gúnyosan az önérző leányhoz, kinek éles birálatú szeme megtörte a szóban
                     elvetett tőrt.</p>
                  <p>- Hagyd el a nagy szókat, halljuk, mit akarsz?</p>
                  <p>- Hogy szerelmemet fogadd el.</p>
                  <p>- Ha ha ha! felkaczagott gúnyosan Zalánka s a vizi visszhangban liget és
                     náderdők kineveték Lajost.</p>
                  <p>- Legyen, hát leveszem egész álarczomat, ismerj meg, ki vagyok? felelt
                     ingerülten Lajos.</p>
                  <p>- Nem szükség vetkezned, lelkedig ismerlek. Vaknak kellett volna lennem, hogy
                     mocskos jellemed foltjait ne lássam.</p>
                  <p>Lajost meglepé ezen bátor visszatorlás. Azt hivé: Zalánkát megtöri a véletlen
                     merény s mint tehetlen áldozatot hatalmába adja a segélytelen magány; most meg
                     kelle győződnie, hogy önérzetében éber őr magának s lelkének az erkölcs
                     arszláni erőt ád.</p>
                  <p>- Te azt véled, játszom, pedig bosszúm megért. Különben is családomnak árulója
                     lettél. Elköltözél apám házától, mely alacsony sorsodból felemelt, melynek
                     rokona vagy; s idegenek közé fészkeltél, Czecziliához, kit mint fattyúágat
                     oltott törzsünkbe nagybátyám könnyelmű szeszélye; Czecziliához, ki tőled távol
                     esik, nem is rokon, alig több mint ismerős. Ottan titkos szövetségbe léptek,
                     vermet ástok családom alá, ördögi mesét koholtok, egy halottat kihúztok a
                     sírból, megelevenítitek, igényt és hajlékot adtok neki magatok közt,
                     felruházzátok jogokkal, tanúkat vesztegettek, hogy nagybátyám öröke reátok
                     szálljon, koldussá legyek én s együtt habzsoljatok a hallatlan
                     közkeresetből!... Mily szép ősanya fogsz lenni e lopott családban! Ha ha! de
                     enyim lesz tőled az első csók. Amaz ügyben törvény és börtön bűnheszsze
                     részvéted; de itt magam állok kellemes szerelmemért; mondá Lajos gyönyörködve a
                     sugár délczeg hölgyben s közelebb lépvén a hátráló leányhoz, a holdfény mutatá
                     termete erejét, férfias szép arczát s vadász öltönyében a legdeliebb test
                     csábító kellemét.</p>
                  <p>Zalánka feddő haragos szemekkel tiltá el magától, de visszaléptében megtartá a
                     lélekjelenlét határozott nyugalmát.</p>
                  <p>Most erős szélroham csapta meg a lápot, minő e vidéket gyakorta átfutja. Nehány
                     fa ketté tört, s a földréteg alatt bizonyos vonalban recsegés surrant el,
                     mintha a gyökerek szakadoztak volna.</p>
                  <p>- Te mondád, legyen úgy, kiáltott Zalánka szép megtámadójához. Amaz ügyben
                     ítéljen a törvény felettetek; de itt, majd gondoskodom én magam védelméről; s
                     beljebb hátrálva, nyilazó szemekkel néze szét.</p>
                  <p>- Hiába nézsz, menhely és szabadulás után, közbevág Lajos örvendezve titkon az
                     élvét biztosított tervnek s alkalomnak. Vámost ne várd, Cziriákot elrendeltetém
                     a kanyári hegyhez, éjfélig nem mozdul ki a nádöbölből; s gerle-párod nem kap
                     sajkát a meneten, mert minden halászt megvettem előle. Innen se várj segélyt,
                     zsoldomban a csónak, mely téged ide hozott, s Vámos a szárazon haza nem érkezik
                     éjfél előtt; akkorra én lovam hátán viszem a karjaidban talált forró
                     boldogságot.</p>
                  <p>- Köszönöm, köszönöm, mondá szikrázó szemekkel Zalánka. Tehát jegyesem
                     veszélyen kívül van, óh ennek tudata megvetteti velem a magamét. Hát ármányod
                     tartá vissza tőlem, irigy rabló... Igen, igen te kedves jó lélek, vágyam drága
                     gyöngye, te siettél, jövél a hűség kincsével váró jegyesedhez; s harag és
                     gyötrelem tépi most szívedet, hogy ennyit kell esned; de ne félj, a vétek el
                     nem vehet tőled, megvédem jogodat a föld s alvilág ellen.</p>
                  <p>Lajos előtt mindig megfoghatatlanabb lőn Zalánka, kiben a növekedő veszély, erő
                     és bátorság fokait tovább-tovább fejté. Kétségbe akará őt ejteni a magány s
                     védtelenség rettegéseivel, s íme az elhagyott küzdő biztosítást, lelkesedést
                     merít saját szerelméből, mely őt elszánttá, hősnővé emeli, hogy még éberebb
                     tudattal szálljon szembe a fenekedő erőszak daczával.</p>
                  <p>Azonban az előbbi szélroham ugyanazon vonalban ismétlé magát; a ropogás
                     megújult, s a parthosszán széles karéj-föld inogni tetszék.</p>
                  <p>Lajos mitsem gondolt azzal; édes gerjedelemmel nézé bájos foglyát, ki az
                     ügyesen kivetett hálóban vergődik.</p>
                  <p>- Annál jobb szép rabom, ha nem esel kétségbe, folytatá önhitten; engem
                     legalább nem vádol a kisbíró, s te is kellemesebb emléket jegyezhetsz
                     menyasszonyi naplódba a vándor lápi éjről.</p>
                  <p>Zalánka megvetéssel fordítá el arczát, s Lajos háta megett keresé szemével a
                     kikötött csónakot, de a vigyázó vadász figyelmezett arra, s ha galambja
                     szöknék, útjában elkapná.</p>
                  <p>- Úgy, úgy, jer szívemre, te az elhagyott tó vendég királynéja! Mért remegsz,
                     mért vagy oly félénk, mint az árnyék, hiszen boszúm nem öl; lehet-e nemesebben
                     büntetni, mint ölelő karokkal? Jer, jer, a liget hí, a hold nyájasan kér; mondá
                     Lajos kellő szenvedélylyel, melyben a boszú gúnyos vonása félreismerhetlen
                     volt, s határozottan kezde közeledni a beljebb-beljebb menekvő hölgy után.</p>
                  <p>- Vissza! kiált Zalánka némi ijedséggel, s fenyítő ujját parancsnoki szigorral
                     veté fel. Ha közelítsz, ha érinteni mersz, nyakadba ugrom, mint vérszopó
                     párducz; elébb megfojtanak karjaim, mint te erkölcsömet, reád fonódom, halottá
                     szorítlak, mint az éhes boa, vagy vonni, sodrani foglak, mint az örvény, az
                     őrültség erőt adand karomba, te nem birsz ellentállni, s magammal rántlak le a
                     tó mélységébe.</p>
                  <p>- Mily szép temetés lenne, mondja Lajos gúnyosan mosolyogva: egy tündér kebelén
                     hullámsírba halni! De ezen szerencsét el nem érem soha; te nem birsz velem,
                     nyúlánk ifjú szép őzecske, haragod Dejaniráé, de erődben csak Zalánka maradsz.
                     Küzdelmeid csak elvemet nevelik, ah mi dicsők vagytok ti hölgyek az átok s
                     harczvívás pillanataiban!... ki is kivánná egy ájúlt vagy alvó nő szerelmét
                     érezni, vagy valami bárgyú olvadóét, ki az egymást érő sóhajban elalélt?...
                     Jer, jer harczra tehát, az gyúlasztja bennem a reszkető gyönyört.</p>
                  <p>Lajos e szavakkal határozottan sietett Zalánkát elérni, s tárva vitte karját,
                     hogy első rohammal felölelhesse őt. Zalánka utállal nézte, fenséges arczát
                     haragvér lepte el, vadan széttekint körében, látja, nincs menekvés s egy
                     szabadító terv ötlött eszébe, mitől maga is elszörnyedt. Mindez rövid pillanat
                     eredménye, mely alatt Lajos gyorsan és ingerülve közelít. Zalánka védőleg
                     hátrál, hogy beleugorhasson a feneketlen buzérbe, mit a nadálytövek lombos
                     virága fed; Lajos rohan, hogy megelőzze őt, Zalánka hátrálva szökött
                     odább-odább, de irányt tévesztve megbotlik a fehér nyártörzsökben, hol olvasni
                     szokott, s visszatarthatlanúl reá hanyatlik. Lajos alig volt már négy
                     lépésnyire. Szép szemei égtek, keble reszketett, karjait kitárta, hogy szívhez
                     szorítsa őt... Zalánka sikoltott s védőleg nyujtá kezét maga elé.</p>
                  <p>E pillanatban szörnyű csapással ront elő a szokott szélroham. Szárnya keresztűl
                     vág az erdőn, az éles harsanás harmadszor fut végig a lápréteg méhében,
                     szétszaggatva annak gyökér szövegeit, a part karélya Lajos és Zalánka közt
                     elválik, s az uszó láp, nyárpamlagán viszi a megszabadított leányt.</p>
                  
               </div>
            <div type="chapter">
               <head>XXX.</head>
               <head>(Czeczilia családja.)</head>
                  <p>A két föld folyvást távolodék egymástól. Zalánka magához jött ijedelmeiből, s
                     hálaadólag térdelt a szakadt part füvére. Ott az éger és nyár erdő sötét sátra
                     előtt egy imádkozó hölgy szétbomlott haj s égbe emelt arczczal a hold
                     gyöngyszín világában; itt deli kalandor a láp-szakadékon kisérő szemekkel a
                     hiusult boszú s vágyó gerjedelmek égető pirjában, s köztök a sötét tó fekete
                     kék vize rakva csillagokkal... megragadó tájkép!</p>
                  <p>Alig egy óra mulva, a rév megetti ligetből, két lovag vágtatott ki a tófokok
                     között; egyik könnyű vadász ruhában s egyenesen ülve, mint a nyíl, másik
                     ragyogó gubában, vállán kétcsövűvel s lónyakhoz hajolva, hogy ne fogjon
                     szelet.</p>
                  <p>A révtől errébb pedig hosszú, keskeny ladik hasítá a vizet, s tisztásra
                     vergődve a parti sás közül, mint a sebes búvár úszott az árnyék és holdvilág
                     közein, gyorsan haladva a megszakadt láp felé, melyen Zalánka várt szabadítást.
                     A ladik orrában Vámos ült, komor arczczal, vigyázó szemekkel; s midőn a vizen
                     hozzáig hangzott lódobogásra nád és bozót nyilásin elnézvén, a lovagokat
                     megismeré, vonagló ököllel fenyegetett a vészhozó kalandor után. A ladik
                     farában Cziriák csáklyázott a legbuzgóbb iparral. Éles fehér üstöke, épen úgy,
                     mint Hortobágyon, kibúvik a túri süveg alól, arczbőre kérges, mint a répa-hély,
                     öltözete nemzeti ing s réz gatya, de keblében tiszta szív, mint az olvasztott
                     arany. A ladik tovább-tovább repült s már beére Zalánka látkörébe. Vámos
                     üdvözletet inte szalmakalapjával, melynek sárga színe a hold fényen messze
                     elvilágolt; Zalánka pedig fehér kendőjét lobogtatá a partról, s míg a ladik
                     közeledék, virágokat hinte a vízszínnek jegyese útjára.</p>
                  <p>Nem messze ezen tófoktól észak és nyugat közt, merről a révhez jött, feküdt egy
                     csinos park. Úgy látszék, hajdan dísz és nagyszerűség volt czélozva
                     elrendezésében, most haszonhajtó telekké lőn átalakúlva, csak annyiban tartva
                     meg parkias jellemét, mennyiben tekervényes utak oszták fel, s főtömbjei körül
                     kaszálónak meghagyaték a gyep, sőt dísz-szegélyekül virágos gyógyfüvek voltak
                     ültetve. Térei, melyeket hajdan virágfoltokkal tarkázott angol pázsit fedett,
                     művelésben állnak. Kövér porondja legjobb kerti föld, s buján tenyészik benne a
                     gondviselt növényzet. Többnyire hüvelyes vetemények foglalják el a táblák
                     hasábjait; néhol kukoricza, czirok, burgonya, bécsi tök, a partos oldalon
                     sárga- és görögdinnye, egy széles lapályon pedig roppant fejekbe borúlt
                     káposzta, s marharépa ültetvény. Mindenütt rend, tisztaság, siker; a parki
                     folyam partján, melynek csatornája a tóból jő s tóba megy, hosszu végvásznak
                     vannak nyujtóztatva, miket dallos paraszt leányok fehérítnek, a vetemény közt
                     foglalkodók, míg vásznuk egyszer megszárad. Néhol zöldséget szednek fel s
                     raknak puttonokba, hogy a szomszéd piaczkákra vigyék; másutt beültetik a
                     megürült ágyakat, odább kapások bibelődnek a másodtenyészettel, a háttérben
                     huszonnégy szép alföldi tehén hallatja kolompját a kövér legelőn. Szinte
                     szokatlan szorgalom az apróbb birtokú nemesek vidékein, az egész kép és
                     mozgalom hasonlít egy kis texási ültetvényhez.</p>
                  <p>A parknak csak egy rejtett öble hagyaték régi rendszerében. Porondos fehér út
                     visz oda virággal gazdagon borított szegély közt. Válogatott fajok, egymást
                     váltó virágzatúak, de mind honi égtáj flórája, melynek tenyészetéhez
                     gyomláláson kívül semmi áp, semmi üvegház, s semmi költség nem kivántatik. Az
                     út lombos fák alatt kanyarog s végre sűrű juhar- és bignónia-tömbön keresztül
                     gyöngy színű híd visz át egy gondosan tisztított róna szigetre, melyet
                     vadgesztenye s fenyű tömötten vesz körül, árnyaival védve az eleven zöld éden
                     örökös flóráját. A legszebb fű között ragyogó nedűs virágcsoportok égnek vagy
                     tarkálnak lengő koronáikkal; úgy látszik azonban, előkegyet bírnak a halvány
                     hortensiák, s nehány ritkább faja a georgináknak. Jobbra egy roppant cser mohos
                     karja közé gránitemlék nyujtja fel sugár kúpját, megkoszorúzva az élő lomboktól
                     e felirattal «Elek»; átellenben vele, törpe jázmin közül emelkedik fekete
                     márvány talapon kisded fehér szobor, mely mosolygva alvó gyermeket képez, e
                     bevésett névvel «Czeczilia». - Közepén a virágszigetnek füves völgyecske
                     mélyedett alá, melybe csigaösvény vezet le. Fenekén egészen elfedve szem elől,
                     csodaszép és gazdag nyilásban virágzott egy bokros rózsatő a páratlan bájú
                     centifolia semperflorens. Tövét faragott kőszalag foglalá gyűrűbe, mintha
                     bokrétának volna összekötve s a szalag szárnyain ez egyszerű vers írva:</p>
                  <p>Bár alacsonyan s felejtve</p>
                  <p> Légy hálátlanúl elrejtve,</p>
                  <p> Te vagy fő disze kertemnek:</p>
                  <p> Képe az elzárt érdemnek!</p>
                  <p>Asszonyos gondolat, de épen azért gyöngéd s felemelő; s itt annyival inkább,
                     mert a biztató jelmondat asszonya sorsára látszik vonatkozni.</p>
                  <p>A park gazdaságos ültetvényein felül virágkert képezi az udvart, füszeres
                     illattal környékezve a hársba borult ó családházat, mely sokszor lakatlanúl
                     szállott firól-fira, csak akkor kapva néhány évtizedre egy-egy vendéget, ha
                     valamelyik másod-harmadszülött, mellőzve körétől, vagy bántalmakat kapva a
                     fővilág zajában, e félreeső zúgjószágba feledni és feledtetni vonult. Az udvart
                     jelenleg délignyilóval befutott gyöngyszín rácsolat választá el a
                     baromfi-majortól, melynek tágas telkén ezernyi ezer házi szárnyas zsibongott
                     fel és alá, míg messze a domb alatt seregestől lepték vidám ludak s réczék,
                     mindnyájan majori zsellérek, a fürdők felszinét. A közel szomszéd dombon pedig
                     gazdasági udvar terjeszté le nyárhasábos kerítvényeit. Olcsó, de tatarozott
                     épületek, csontos szálas ökrök, finom egészséges birka, a szénás kertben
                     bőséges tavalyi takarmány, s mindezek körül vidám, jól táplált, tiszta öltözetű
                     cselédség, kicsinyben ugyan, s mérsékelt földbirtok arányában, de példaadólag
                     képezék a rendet, szorgalmat, hozzáértést s jutalmazó jólétet.</p>
                  <p>E házban lakott Czeczilia, melynek birtokát a főispántól, szerény özvegytartása
                     mellé kiköté, hogy közel lehessen férje s kis leánya hamvaihoz, kik az angol
                     park rónaszigetében feküdtek. Földje oly kevés volt e kisded részjószágnak,
                     hogy alig érdemelt volna gondot és szorgalmat, de ő haszonbérlé a falu egy
                     részét, sőt örökét eladván, földeket is szerzett, s mióta Ödönben mindenét
                     elveszté, a gazdaság ölő gondjaival akarta megcsalni epesztő bánatát, védve,
                     ápolva, tanítgatva az addig magokra hagyott jobbágyokat, példát, pályaképet
                     nyitva az értetlen és rest földbirtokosoknak, s néhány év alatt tompúlni
                     kezdett az emlékezet tőre, bőség környezé a szerény gazdasszonyt, áldása lőn
                     alattvalóinak, dicsekvő híre a vidéki hölgyeknek, elégültsége önmagának,
                     menyire a kirabolt szív az lehet.</p>
                  <p>Vámos elcserélte örökét egy odavaló közbirtokossal, hogy nővérének szomszédja
                     lehessen. Mennyire hivatala, s önkénytes foglalkozásai engedék, ki-kirándult az
                     igénytelen magányba, tett, rendezett, javasolt, tisztába hozá birtoktársi közt
                     a jogviszonyokat, véghezhajtatá a tagosztályt, felügyelt a nép biráira, segíté
                     őket pénzzel, tanácscsal, vállalkozások alapításival, oktatá, serkenté s
                     gyakran példájával maga vezérlette, úgy hogy a nép fokonkint jogait értő és
                     gyakorló, nyomatástól óvakodni tudó, megyei visszaéléstől ment, szorgalmas,
                     elégült családdá lőn s a helyett, hogy ősi gyűlöletét urai iránt fiaiba
                     átoltotta volna, imádkozni tanítá őket azokért.</p>
                  <p>Egy pár héttel az előbbi czikk eseményi után, reggelihez vala felterítve
                     Czeczilia udvarán egy terebély hárs alatt. Nagy kerek asztal bevonva ragyogó
                     fehér kamuka abroszszal, a házinő saját szövetése, megrakva tej-, tojás-, vaj-,
                     burgonya-, friss kalácscsal, szóval mind olcsó, de tiszta s ízletes helybeli
                     étczikkel. Az udvar lábjában a falu birái, nehány koszorús parasztleány s az
                     iskolatanító mindkétnemű jelesb növendékeivel.</p>
                  <p>Kevés vártatva kilépett a házból a család, a helybeli kálvinista pappal. «Éljen
                     kegyes urunk»! kiálta összesen az ünnepi csoport. «Barátotok, édes fiaim,
                     nemcsak uratok», mondá a Zalánkát karon vezető Vámos. «Éljen új földes
                     asszonyunk»! folytaták amazok a szíves üdvözletet. «Pártfogó barátnétok»;
                     igazítá őket Zalánka pirulva, s míg ő sorra beszélgetett a koszorús
                     dísz-leányokkal, Vámos kezet szorított a nép véneivel, kik otromba szidalmak,
                     dúrva eltaszító bánás alatt őszültek meg legnagyobb részben. A ludimagister
                     dictióhoz készült, melyet Mária Teréziától minden úri lakodalomnál
                     meggyomroztak, de Vámos elengedé az izzasztó szakmát. A nép képviselői
                     takarékos lakomához fogtak, a család pedig pappal s tanítóval körülülték a hárs
                     alatti asztalt.</p>
                  <p>Czeczilia foglalt helyt közepén, a szép termetű úrhölgy, kivel már Lőbl
                     irodájában találkozánk. Fehér, halvány bőr, sötét granát szemek, örömtől
                     ragyogvák, mély szemöld, kisded vérszín száj. Mellette Ödön fia, a márványarcz,
                     s rokonvonások ugyanazonságával, mely csalhatatlanul megismertet bármely
                     idegennel anyát és fiút. Mellette Zalánka öt héttől Vámos boldog neje, nyulánk,
                     hajlékony szőke hölgy, szája eleven és piros, mint a százszorszép, s kezei
                     kicsinyek, egy-egy almába lehetne rejteni. Nyugtató elégtét boldog szövetségben
                     látnunk a sokat szenvedett párt; a hölgyet, ki hogy szerelmét kivivja, kész
                     volt gyalázat, inség, éhhalál félelmével, szökve titokban kibujdosni az életadó
                     házból, rettegést, nyomort, gyötrő éjeket cserélni jólétért, s egy süppedékes
                     bozót vadai közt várni a jegyest, vagy halált; s üdv érzetében látnunk a
                     férjet, ki elviselve rablánczokat, kínt, kórt, felkeresi a baljóslatú leányt,
                     ki azokba dönté, megvetve szerencsét, életet, minden éjjel koczkát vetett a
                     halálnak, fontolva, híven, ellentállhatatlanúl, hogy a malom-szigetben
                     fentartsa azt, ki szerelmeért magát feláldozá.</p>
                  <p>Egész társaság arczán elöntve az egyszerű boldogság, mely kevésből kevésben
                     megleli élveit; csak Zalánka szemében némi elfogultság, mely szerény szűzeknél
                     az eskü óráját rendesen követi.</p>
                  <p>Évi gazdálkodék a reggeli körül, s oly vidám derült arczczal, oly öröm-osztó,
                     enyelgő kedélylyel tudta az egyház tagjait, szép napát, férjét és sogorát,
                     kiválóan pedig a minduntalan piruló Zalánkát ellátni, s oly édes gyöngéd
                     tréfákat súgni el-elvont fülébe, hogy az új menyasszony ellenállhatatlanúl
                     átfoná ölelő karjával, s felderülve a boldogság szorongatásiból, visszakapta
                     lelkének eleven, vidító, játékos jellemét.</p>
                  <p>Mikor pap és tanító egy füzér szívből fakadt, jó kivánattal, (melyből a
                     gyermekek, mint olajvesszők te asztalod körül, semmi esetre ki nem felejtettek)
                     haza távozának, s a család magányosan maradt otthonos körében: Czeczilia, az
                     angyal testvér égő örömmel szorítá meg az új pár kezét.</p>
                  <p>- Ti mindent birtok már, mit sorsotok adott, s mit tőle vártatok, mondá
                     érzékenyen; de fogja-e Ödön szenvedési díjúl még jogát élvezni, mit tőle
                     hallatlan vétek orozott el? utánveté aztán, s fájdalmas borulat húzódott
                     arczára, mely terhét egy pár könnycsepben ejté el.</p>
                  <p>- Nyugodj meg édes Czilim, vigasztalá Vámos; a sír mélyebben fel van törve,
                     mintsem halottját többé elrejthetné, a lepel jobban szétrepesztve, hogysem
                     titkát megvédhetné. Igaz, hogy pesti utam sikeretlen volt; nem tudtam rejtekére
                     jönni Márk kancsi nővérének, s hiába nyomoztam a vörös dajka szolgálóját, kiket
                     a néma jó tanúknak vallott, de én nem csüggedek. Oly ügyes egyéneket biztam
                     meg, s annyira nem kimélék semmi áldozatot: hogy biztosan hiszem őket
                     feltalálni; annyival inkább, mert a morva gyanítása szerint a kancsi aztán is
                     kisdedóvót tartott gyermekkereskedés végett. Bécsben intézkedtem a fő
                     rendőrségnél; lehetlen, hogy azok kívül legyenek a monarchián; oly alárendelt
                     lényeket árulás veszélye nélkül nem bocsáthatott Márk messze magától; ha pedig
                     a birodalom határin benn vannak, lehetlen lesz soká lappanganiok.</p>
                  <p>- Hát Márk hogy viselé magát, midőn a főispánné levelére lejött, s a rettegető
                     gyanút megtudá?</p>
                  <p>- Rendkívül meg lőn zavarodva. Zalánka tanúja volt lenn töltött napjainak. Alig
                     hinné az ember, hogy törhetik úgy meg, egy bűnben megkövült szív. Igaz, hogy
                     már aggul, esze, lelke belefáradt annyi szövevénybe, s a jólét, nemesi
                     kiváltság s hirhedt közvélemény élvét és adaját kivánná már nyugodt csendben
                     bitorlani. Azonban igyekvék aggályát palástolni, nevette a pokolbeli mesét,
                     biztatá, bátorítá a főispánékat, de rögzött arczait megjegyezé a mardosó tudat.
                     Borzasztó is leend sorsa, ha elégséges vallomások mellett kereset alá jő, mert
                     könnyitő bűntársul mégsem állíthatja gróf Szalárdy Györgyöt maga mellé. Az el
                     van ámítva s húszezer pengőig megcsalva, mert Márk elhiteté vele, hogy Ödön
                     valósággal meghalt. A főispán csak az Ödön örökét veszti el, gyilkoló
                     befolyását aligha lehetend kézzel foghatólag bizonyítni, s reá főben járó
                     itéletet érlelni. De Márk nem igen fog elkerülni halált vagy örök börtönt, ha
                     minden, törvényes tanukkal lesz vádba állítva. Azóta folyvást nő mogorvasága.
                     Kémeim úgy vették észre, tőkéit beszedi; alkalmasint szökéshez készül, ha a
                     fejlemény kényszeríteni fogná, hogy más tartományban más alak s név alatt
                     telepedhessék meg, mint már kétszer tevé; de én őrzöm minden lépteit, csak a
                     halál vehetné ki boszúm kezéből.</p>
                  <p>- Én Lajostól rettegek folyvást; mondá borzongással Zalánka, megemlékezvén a
                     vándor lápi éjről.</p>
                  <p>- Lajos nem folyvást oly dühöngő, mint midőn haragja vagy szenvedélye kitör;
                     nyugtatá nejét a boldog férj, szép ajkát csókolva. Lajos nincs az egész esettel
                     tisztában; látta ugyan Ödönt Hortobágyon, s háborgató gyanút költött rendkivüli
                     hasonlata Czilihez. Tudja azt is, hogy te nálunk lakol, de zavarban tartja a
                     mese, mit Ödönről hiresztelék, hogy gyermek korában elbolyongott rokonunk, mit
                     házassága is igazolni látszik, mert Czeczilia csak nem engedne oly gazdag
                     igényű örökösnek mesés pórhölgyet elvenni. A mellett Márk esküvése, hamis
                     bizonylata, új tanúságai régi halálodról kétségét oszlaták; az ügyünkben
                     történt vallatásról pedig hitelesen mit sem tud... Lásd édes Zalánkám, az éles
                     szemrehányást, mit ő neked lápi megrohanásakor e titokszöveg érdemében tőn,
                     maga sem hiszi. Az inkább meg-megújuló gyanú, mit láz mondat ki vele, s a
                     harag, reám és reád, hogy apját elhagyva, mint valami rejtett ó-szövetség
                     kötelezettjei nős életbe léptünk. Különben ő nem sokat hiszen már a rémes
                     mesének, aggodalmait úgy is örömmel feledi, ha élve van, az pedig mindig van,
                     mert keres. De ha búvárkodnék is e titokban, önszeretlenül tovább fonva az őt
                     fojtó hálót, törekvését Ödön ellen irányzaná, könnyű leend más útra térítnünk.
                     Őt egyedül az örökségi féltés izgatja, mert mind a mellett, hogy apjának értéki
                     rozzanását tudja, nem véli javait végelmerűltségben, s azt hiszi, oly hatalmas
                     helyzetben eszközöket teremtend jövőjét kivágni. Ha Lajostól az anyagi érdek
                     ingerét elveszszük, nem marad többé indoka téged üldözni, mert hír, becsület,
                     vélemény, az ő hite szerint, nem fog családháza részéről ez ügyben
                     veszélyeztetni, de meg ezek másodrendű hatások lelkében. Már pedig őt könnyű
                     örökségi igényeitől megfosztanunk; őt nem Beatrice grófnő szülte, mint
                     tudjátok, hanem egy pálinkaárusnő csempészett gyermeke, mit bizonyítni eddig is
                     jellemző adataim vannak. Ha hát ő Ödön ellen tör, tudtára adandom ezt, meg
                     fogom fenyítni e szennyes titok dobra s törvényre ütésével, mely őt nemcsak
                     neve- s örökétől meg fogja fosztani, hanem lehetetlenné teszi felemelkedését
                     rangban, hivatalban, mit pedig jelenleg apai terv szerint is, bukott jövőjének
                     védeszközeül vett. Néhány hét előtt alispánná lőn, néhány hét mulva
                     országgyűlés, és ő, ugyanazon pártszerkezettel okvetlenül követté leend; s
                     többé nem kétkedik pályaköréről, mert esze sok van, előtte pedig semmi szent,
                     ha tervéért kell feláldoznia. Megyénket most kiüté sodrából, korszaka alatt
                     ezer visszaélés fog minden ágra becsúszni, de az csak mulatag romlottság. Én és
                     Ödön az eszökre térendő jobbakkal visszaidézendjük a közjót, igazságot, hogy
                     virágzóbb fokra emeljük, mint volt e megye valaha.</p>
                  <p>- Hát a főispán miként vélekedik rólam? kérdezé Ödön.</p>
                  <p>- Márktól könnyű móddal engedi magát megnyugtatni, különben is képzelődési
                     rém-mesének tartva az egészet. Most ágensekkel tervezget éjnapon, törlesztő
                     kölcsönt iparkodik külföldön felvenni, hogy a csődöt, s Lőbl nemesfaló boszúját
                     kikerülhesse. Már vett is némi igéretet s reményt, de úgy hiszem, Ödön
                     ügyfejlése miatt elkésik a kölcsönvét segélye, s annak is úgy kell lennie,
                     különben az uzsorás rabló megkapná törvénytelen zsákmányát, s ha gróf Szalárdy
                     javak nélkül marad, a hitelező ház veszítené becsületes tulajdonát.</p>
                  <p>- Hát Beatrice grófnő hogy fogja viselni a lemondás áldozatait? ez élv- és
                     mulatságfaló hiú teremtés, ki egy arab shawlon meg nem váltaná két falu életét?
                     közbe szólt Czeczilia Vámosnak.</p>
                  <p>- Ott hagyta grófját a sár közepén. Felköltözött Bécsbe, honnan különben is
                     mindig elégűletlenkedve jött le tavaszonként. Most fényesebben élhet, mint
                     valaha. Pere eldőlt a főtörvényszéken első férjétőli fiával, de számára
                     özvegytartásúl kevesebbet itéltek, mint az ifjú gróf per előtt önkénytesen
                     igért. Ekkor a fiúra ráment Beatrice; réműltére tudtul adá, miként nem gyermeke
                     a boldogúlt mágnásnak, kinek uradalmait most örökösi czímmel bitorolja, hanem
                     váltott fattyú, kit ő tétetett maga alá, mert magtalan volt. Dühösen fenyegeté,
                     hogy származatát el fogja árúlni, álarczát letépi, nevét elitélteti tőle,
                     jólétéből kivetteti, s gyalázat és nyomor bélyegét s rongyait akasztja nyakába.
                     Az ifjú kétségbeesék saját énje felett s szerződésre lépe a bőrét levetkező
                     kigyóval, hogy fele jövedelmét annak haláláig évenként átadja. Ebből Beatrice
                     húsz-huszonötezer pengő forintot húz; a mellett gróf Szalárdy jegypénzetéből,
                     egy brüsseli bankból nyolczezret, a bécsi ház pedig birtokában van, melyet
                     szinte a főispán móringolt. Gazdaságra, hazára, emberiségre félfillérnyi
                     kiadása nincs, a birodalmi fővárost saját házában lakhatja, s jövedelme biztos.
                     Kell-e ennél egy Beatrice nemű asszonynak több boldogság? fog-e vele gondolni,
                     ha férje, jóltevője, inség, nélkülözés szorongatási közt végbukástól reszket?
                     bántja-e lelkét, ha családját gúny, gyalázat éri? csak ő merűlhessen bőség-,
                     élvezet-, fénybe, s csilloghasson régi körének salonjaiban, hol egykor, mint
                     vagyontalan vendég s irgalom-morzsákon táplálkozó családkölöncz, harmadszerepű
                     vala?</p>
                  <p>- Nem feledkeztél meg édes sógor, a hortobágyi tanúkról? kérdé a szerény Évi
                     utánvetőleg, midőn másnak már nem volt több kérdése, kezet adva az azt nyújtó
                     Vámosnak.</p>
                  <p>- Nem, nem, te kedves, hű teremtés; adá feleletűl. Nyúl Icziket kihallgattatám
                     Lőbl és Márk viszonyszövegére nézve. A hortobágyi pásztor-embereknek s
                     fuvarszállítóknak szinte vallását vétetém, kik Ödönnel ottan társalkodtak, s
                     tudták jól az időt, melyben őt a pesti kalváriánál találkozó parasztnő lehozta.
                     Ezek is igen érvényes tanuságtételek, s szembesítés végett ide rendeltetem
                     őket, mert nem tanácsos Ödönt most még fészkéből bocsátnunk.</p>
                  <p>E közben elvégzék az udvar lábjában lakomájukat az üdvözlő nép küldöttségei;
                     búcsúvét végett feljöttek a családasztalhoz.</p>
                  <p>Vámos apró iskolakönyveket oszta ki a gyermekek között.</p>
                  <p>- Tanuljatok, úgymond, hogy szüleitek és én tovább szeressünk. Szeressétek
                     egymást, mint jó testvérek, ne árúlkodjatok egymás ellen, mert annál nincs
                     rútabb, hanem ha valamelyik hibáz, a többi tartóztassa vissza, s adjon jó
                     példát önviseletével. A gyengébbet gyámolja az erősebb, a restet serkentsék a
                     szorgalmasak, s az okosabb oktassa a bárgyút. Így aztán jó emberekké nőttök
                     fel, s nagykorában visszafizeti szeretetével, a kinek most javára voltatok.
                     Gyakran meglátogatlak titeket, mint azelőtt, s ki megkülönbözteti magát,
                     jutalmat kap.</p>
                  <p>A gyermekek eltávoztával közelebb inté Vámos a nép véneit.</p>
                  <p>- Tegyék fel kendtek kalapjaikat, mondá nyájasan. No, biró uram, hogy, mint van
                     a helység?</p>
                  <p>- Békességben, tekintetes uram; felelt a biró bátor tisztelettel.</p>
                  <p>- Ki van-e osztva a díj, a múlt évi legkitüntebb földmivelők között?</p>
                  <p>- Igenis. Tavaly már kétszáz köböllel több lett a határ termése, mint
                     harmadéve; pedig rosszabb időjárásunk volt.</p>
                  <p>- Hát a marhakiállításnál ki kapta az ezüstpénz-jutalmat?</p>
                  <p>- Egy féltelkes gazda. Olyan rugott borjai voltak, mint egy két esztendős bika,
                     pedig a mellett káposztás kertet vett tej és vaj árából.</p>
                  <p>- Próbálták-e a burgonyaültetés módját, mit a múlt tavaszon magam
                     mutogattam?</p>
                  <p>- Igen, vagy öt gazda. Annyi termésök lett, alig lelték helyét; az idén már
                     minden ember úgy ültetett.</p>
                  <p>- Hát a trágya másodvetés szokásba jött-e már?</p>
                  <p>- Egészen. Ha valaki rest, minden kicsúfolja; ha pedig elkésik vagy jószága
                     gyenge, közös segítséggel meghordatják a földjét.</p>
                  <p>- Úgy látom, takarékmagtárra nem igen szorúltak az idén; majd minden zsellérnek
                     azon módon meg van betett tizedrésze.</p>
                  <p>- Mert takarékosan tudnak gazdálkodni; mióta tensuram, meg az özvegy
                     tensasszony tanítja, vezérli ezt az árva falut, minden megváltozott. Nincs itt
                     rest, se éhes, vagy aki adós vón! Most már örűlnek a gabona árának, mit a
                     tensasszony el fog adatni a falu takarékmagtárából, miután látszik, hogy az
                     aratás jó lesz.</p>
                  <p>- Van-e a csapszékben sok adóssága az adózó népnek?</p>
                  <p>- Mióta kivették a csapszéket a zsidó kezéből, egy csepp tartozás sincs; pedig
                     több italt elfogyaszt a helység, mert jobb módja van benne.</p>
                  <p>- Megfordul-e gyakran a falúházánál a járásbeli szolgabiró?</p>
                  <p>- Mióta tens úr közbeveté magát, elégszer. De most új restellátió levén, az új
                     tisztet még nem ismerjük.</p>
                  <p>- Adó vagy a megye dolga nincs-e a helységre túlróva?</p>
                  <p>- Nincs biz’a, tens uram! Mitől fogva kegyes volt panaszunkat a nemes
                     vármegyére vinni, nem tapasztaltunk afféle igázó kihágást.</p>
                  <p>- Hát ellenünk nincs-e panasza valamelyik jobbágynak? Nem történt-e húza-vona a
                     földes uraság nevében? ispán vagy hajdúk nem tettek valamit az új törvények
                     ellen?</p>
                  <p>- Egy pálczaemelintést vagy robotvakarítást sem, hálát adunk az igaz istennek,
                     hogy ezen úri ház jobbágyi lehetünk.</p>
                  <p>- Fogja biró uram, itt egy csomó jövő évre szóló mezei naptár, oszsza ki a
                     szegényebbek között, de vigyázzon, olyanok kapjanak, kik tavaly elmaradtak.
                     Vegye át e nehány könyvet is; újabb gazdasági munkák nép számára. Olvastatni
                     kell a gazdákkal, a mit nem értenek, a jegyző vagy ispán megmagyarázza. Aztán
                     meg kell őrizni a helység könyvtárában a többiekkel együtt. A Vasárnapi Ujságot
                     jövő félévre is megrendeltem számukra.</p>
                  <p>Egy pár hattyúősz birák szeme könnybelábadt; megemlékezének a helység
                     múltjáról, midőn ó törvények szerint, durva, telhetetlen urak űzték, zsarolták
                     a kipusztúlt népet, nehéz iga, éhség, bot és vad butaság nyomta a falu adózóit,
                     de megemlékezének a szomszéd helységek alig valamivel jobbúlt jelenéről, s a
                     kitörő hála térdhajtó hódolatával járultak a jóltevő család kezeit csókolni, de
                     egy sem fogadá azt el annak tagjai közt s Vámos kézszorítással bocsátá el
                     szeretett barátit, kiknek gondját s ragaszkodó szívét a végzet ő reájok
                     bizta.</p>
                  <p>E közben Zalánka a koszorús leányokkal ismerkedék meg. Elkérdezte mindenik
                     nevét, sorsát, foglalkodásait. Résztvevő gyönyörrel hallá tőlök Czeczilia nevét
                     áldatni, nem színből, hizelgésből, hanem indokolva. Némi gêne-t érze, hogy neki
                     nem juta eszébe csekély emlék-ajándokot osztani, mint kedves férje tevé; s a
                     helyett a koszorús lányok által igéretet tőn a helység szűzeinek, hogy a ki
                     mátkájához ágyat s fehérneműt, saját szövése, fonása s hajadoni szorgalma után
                     visz, nászasszonya leend s lakodalmát ingyen kitartja.</p>
                  <p>Alig mentek el a birák, egy himlőhelyes, bőrereszü cséza döczögött elő, négy
                     személyből álló konya fülű, vemhes fogaton. Elől, a bak helyén tarsolyos huszár
                     ült, kinek horpadozott pléhkardja mérgesen villogott a kósza napsugárban. A
                     cséza színig tele volt ülve három emberrel. Balról a kis, zömök szolgabiró,
                     mint házi vagy kocsi gazda, mellette szép, fodros hajjal az esküdt úr, ki
                     közeledtükben szűk keztyüket vonszolt melegtől megdagadt sötét ökleire; elől
                     pedig egy pipacsszínü nyakravalós egyén, kit még nem ismerünk, de kit Vámos
                     mosolyogva vett észre.</p>
                  <p>Leszállván a recsegő járműről, felhőt vertek magokról porzó kendőikkel s
                     beköszöntek a szives vendéglátó családnak. Évike rögtön elfutott rendelkezni az
                     üres gyomrokról, a jövevények pedig menten leültek a hársfa árny alá, hogy
                     valami módon el ne fáradjanak a sok ácsorgásban, úgyis csak hat órát
                     kuczorogván még ma a szoros csézában; az esküdt azonban ama szokott
                     elővigyázattal élt, hogy selyem kendőjét aláteríté.</p>
                  <p>- Megérkeztünk biz ott spectabilis, mondá szolgabiró úr, miközben kostökjét
                     öklén megpofozva, cseresznyeszin tajtjából rágyujtott. A tanuk is mindjárt
                     jőnek két szekérrel; vagy kilencz dűlővel elmaradtak tőlünk, mert egy kicsit
                     gyenge a vontató erő, s lovuk megszédült.</p>
                  <p>Az idegennek fél füle fekete selyembe volt kötve, s bármint türtözteté magát,
                     szörnyen fútt. Prémes, világoskék kancza-mentében, fehér sujtásokkal, almaszín
                     zöld, szűk magyar nadrág s borjubőr csizmaszár, gombos rézsarkantyúval, nem is
                     bolondság ily forraló hőségben. Ezen atyánkfiát egyébiránt, tetszett a sorsnak,
                     mint kurta nyíri nemest a világba beszólítani. Azonban magasabb rendeltetést
                     érezvén gyomrában, hatodrész őstelkét egész instructióstul, azaz garagyástól,
                     bodzafástul együtt, nagyreményü ifjuságának kezdetén megette, aztán pedig
                     jobbra-balra lengyeleskedett, azaz ázsiai természetü házaknál több-kevésb időre
                     vendégnek felcsapván, evett, ivott és aludt. Egyszer-kétszer el is adta magát,
                     de haszonvétlensége miatt ismét szabad lábra kapott. Többek közt egyik
                     tulajdonosa agárért cserélte, új gazdája pedig elkártyázta, mig nem ismét
                     későbben egy füstös gubán kelt el. Tökéletes haszonvehetetlen, de enni és
                     hazudni borzasztóan tud. Installátió, statutio, restaurátió, követválasztás,
                     nagy temetés, disznótor, keresztelő, lakodalom, templomszentelés, szóval minden
                     torkoskodás alkalmával ott van, s mindig a státus vagy társaság bolondja.
                     Részéről újabb időkben felette állhatlan kóbori természetet ölte, egy helyben
                     világért sem marad, s azért nekünk sem lehet vele bővebben megismerkednünk;
                     egyéb iránt a vidéken mindenki szereti, mert jókedvet viszen és nem kér semmit.
                     Családnevét századik sem tudja, a közvélemény Pipacs Gyurkának nevezte, mert
                     színét igen kedveli s ritkán van a nélkül, miről nyakravalója jelenleg is
                     bizonyságot tészen.</p>
                  <p>- No Gyurka, ugyan kivetkeztél bőrödből, mióta nem láttunk. Lám, mint
                     megszépültél! mondá tréfásan Vámos, végig nézve sikoltó uniformisán.</p>
                  <p>- Hja, spectabilis! ez új aquisitió, azóta ám bot is fütyült húsom körül,
                     tisztújításunk volt, új viczispánt ettünk, vagy akarom mondani tettünk, felelé
                     Pipacs villogó arczokkal, kapva az alkalmon, hogy szava sort foghat. Ezt a
                     kancza-mentét s uszubu-nadrágot meg ilyeténképen kaptam vala. Megmérettem magam
                     Samuléval, a zsidó szabóval, s váltóra elvezettem tőle a pofonlűtt mondurt.
                     Hogyne adtam volna váltót hetednapra, mikor Modry szolgabiró igérte, hogy ha
                     megtartjuk, ki fogja fizetni. De biz ő kicseppent, s a váltóadósságnak nem
                     akadt ura. Modry ellensége lett szolgabiróvá, s minthogy választáskor lehuztam
                     a kortesek hátáról, jeles személyemet odaitélte, a zsidrák olló alá. De Modry
                     nem volt rest furfangos eszével. Engemet bedugott mellékszobájába vagy
                     harmadmagammal; oszt a zsidó szabót magához hivatja, s elkezdi mocskolni, hogy
                     miért üldöz engem? A zsidrák henczegett, s Modry addig-addig bosszantja,
                     ingerli, hogy a czérnabök-harapó elkezd engem hunczfutozni. Akkor kirohanunk a
                     mellékszobából, neki a szabónak, hogy meri a nemes embert hunczfutozni? A
                     dehonestatióra actiót azonnal felnyomtuk. Samule megijed, s hogy perelni és
                     száz pengőt veszíteni ne kelljen, elengedé hetvenes kontóját, igaz, hogy
                     huszonötöt sem ér ez a lótakaró.</p>
                  <p>Ezalatt Évike visszatért, friss reggelit emelve jövevényeinek, egy megrakott
                     táczán. A törvényes bizonyság ült, de Pipacs Gyurka fanyalogva pislogott az
                     idylli czikkekre.</p>
                  <p>- Tán valami egyebet parancsol, kérdé Czili mosolyogva, ki kárvallott képét
                     észrevevé.</p>
                  <p>- Bizony mást kérnék én nemes tens asszony, ha rászabadítnak. Ó szilvapálinka,
                     egy kis jó szalonna, egy tuczat zöld foghagymával, meg vagy két itcze bor csak
                     inkább megjárná kotyogós gyomromat, mint fél pohár tejfel.</p>
                  <p>A két ifjú nő jóízűen mosolygott, s őszinte vendégszeretettel rakták körül
                     György lovagot a szittyareggelivel.</p>
                  <p>- Meséld el már azt is, mi lelte a füled? felszólítá falatozás közben a kis
                     szolgabiró.</p>
                  <p>- Bakatell az egész, kezdé rögtön Pipacs. Hogy Modryt megtartsuk, lobogót
                     meszeltem egy ócska ponyvából s megeskettem reá minden kortesemet. Szép sereg
                     volt pedig. A botforgathatók száma ráment másfél százra, ide nem számítva
                     csonkát, bénát, özvegy asszonyokat s kik úgy elitták magukat, hogy ülésnek
                     raktuk a szekéren. Az ellencsoport vezére untalan diffamált, hogy Modry
                     parasztimádó s én csábító vagyok, ne higyjenek nekem; s egy-két józan
                     közvitézem már szédelegni kezdett, de kihúztam zsebemből egy ócska contractust,
                     megbizonyítám, hogy országgyűlési credentionálisom van, abban parancsolják,
                     hogy Modry szolgabiró legyen. Ezen ravasz ellenfelem összecsapja kezét. «Isten
                     vagy pajtás! gyere, hadd súgjak valamit»; általkiált tárt karokkal hozzám, s én
                     mint valamely okos székely lófő, azt hivén, hogy hozzánk akar térni, kimegyek a
                     swadronom szélére, s odatartom fülem, hogy belesúghasson... Persze elharapta,
                     hanem hiszen hasznát veszem annak, ha ki nem nőne is. Aztán a tilókus, a ki
                     kúrált, hánytatót adott be, mert mondja, kigyógyult azzal egy vinczellér is,
                     kinek a térde volt megsrétezve.</p>
                  <p>- Hogy maradt ki Modry, ha zászlója is volt? kérdé Vámos mosolyogva, az
                     asszonyok kedvéért, kiknek kedve telt ily híres korteshadnagy
                     beszédmodorában.</p>
                  <p>- Csupa félreértés tette földönfutóvá azt a vitézlő atyafit. Pedig mit el nem
                     követtem? Legharsányabb torkú kortesüket egy pár spionom oly rekedtté itatta
                     sós puncscsal, hogy a választási ordításkor sihegve tátogott, mint az ősz
                     varjú. Éjjel meg mint az ölfát, átszedtük a kerítésen vagy harmincz darab
                     kortesét a vetélytársunknak, sőt ellopattam tőlök három kosár tépést, mit a
                     sebesültek számára tartottak; de nagyon einschlágos volt a Modry bora s minden
                     kortesemnek megveszett az esze... Előre betanítám őket, hogy majd a teremben,
                     ha kucsmámmal intek, legyenek csendesen, hogy torkuk ne romoljék, ha pég kendőt
                     rázok, ordítsanak mint a fenevadak. Ők megfordítva tették. Mikor főbirónak volt
                     candidálva Modry; kucsmám intésére iszonyúan visítnak, pedig hiába, azt el nem
                     üthette; mikor meg a kendőt rázom, fülelnek, mint a hal, s Modry ellenségét
                     megteszi a pártja.</p>
                  <p>Azalatt odaérkezék két szekér, megrakva tanúkkal. Ott voltak a jószivü
                     hortobágyi szállító parasztok, kik Gyapjasy úr elölt juhainak bőrét teregették.
                     Ott volt Tógyer gazda, dobnak használható májbőr csizmái s insurrectionalis
                     rongyaiban, melyet Lőbl egy szegény nemestől ráfogott csalásért exequáltatván,
                     neki ajándékozta, s fertály év végével beszámítá tizennyolcz forintba, holott
                     harmincz garast sem ért. Ott volt a János, a füredi nyeregcsináló is, az
                     irha-ködmönös vidám, rövid ember, ki egy személyben kocsis, gazda, szíj- és
                     kerékgyártó lova szekerénél. Öszvérfajta agyagcsatakos lovai közül csak három
                     jött vele, a negyedik lefizeté már a halandóság súlyát. Velök jött a keleti
                     szépségü Dudás juhász; fordított subáján ott függ a facsobány s balravetve
                     pötyögős dudája, melyre egy kecskefő mulatságosan van kivarrva. Mellette ült a
                     kenesei gulyása friss szalonnazsírban kifőtt inge-gatyájában, térdig érő
                     szűrrel s csillogó, kent hajjal.</p>
                  <p>Vidám pusztai nép, mind jó ismerősek a hortobágyi eseményekből, kiket Ödön
                     kedvkereső szeretettel fogadott, körül telepítve az udvar lábjában, a birák
                     asztalához, hogy megvendégelje őket a hajdani emlékek boldog átváltozására.</p>
                  <p>De a zömök szolgabiró nem engedé még most a lakomát. Józanon végezzék, úgymond,
                     a lélekismeretes dolgot. Ki látta azt, teli hassal esküdni? A tanuk beballagtak
                     az udvarházba esküdt s szolgabiró vezérlete alatt. Vámos mindnyájokat üdvözlé;
                     a füredi ködmönöst pedig megállítá egy szóra.</p>
                  <p>- No János, örvendetes dolgot ujságolok kendnek. Bécsből leküldték már a kend
                     igazságát, pedig akkorra várta, mikor meg lesz fagyva a temető alatt. Földes
                     urasága tartozik visszaadni telkét, miből kibecsülték.</p>
                  <p>A vidám emberke megszomorodék, de ez a mély öröm valóságos jele, midőn jótett s
                     nagylelkűség a szivet meglepi.</p>
                  <p>- Az Isten megfizeti, hogy boldoggá teszen, ha én elébb meghalnék, mint
                     meghálálhatom - mondá lágyult hangon, s szemében és arczán oly igaz tisztelet
                     nyomai látszottak, minőt egy romlatlan, természetes kebel kifejteni képes.</p>
                  <p>- Hogy van sorsa mostanában, mióta nem láttam? - szólítá meg Vámos, hogy
                     kiragadja őt a néma alázatból.</p>
                  <p>- Mindig alább-alább, tekintetes uram, de’szen nem félek én, csak a telkem
                     visszakapjam. Már nem volt egyebem egy rossz vityillónál, s három rossz
                     gebémnél, az is egyik karórágó, másik csillagvizsgáló, a harmadik meg
                     cseberbehágó.</p>
                  <p>- Hát a negyedik hova lett?</p>
                  <p>- Elmaradt az úton, a bőrét begyűrtem hátul a kasfarba.</p>
                  <p>Vámos feltevé magában a becsületes iparkodó Jánost kölcsönnel segítni, de
                     jelenleg óvakodék ilyesmit előhozni, nehogy vallomási meghiteltetés előtt ügye
                     iránt elfogulttá tegye. Ödön s a ködmönös bementek a házba a többi tanuk után.
                     Ottan szembesíté őket a hajdani árva halászszal a törvényes bizonyság.</p>
                  <p>A kis szolgabirót jól ismerjük már hivatalos buzgalmairól. Vámos iránt, mint
                     kinek esze, véleménye kitünő hatásnak örvendett megyén s tisztujításokon,
                     különben is megkülönböztető szenvet s kötelezettséget képzelt magában, e
                     rejtelmes bűnszöveg tárgyának pedig nemcsak azért volt hajlandó magát
                     elfogultságig átadni, mivel hírneve országos eseményekkel jövendett
                     egybeköttetésbe, hanem a vagyonörökösödés érdekéhez illesztett díj, hivatalbeli
                     eljárásaiért, annak rendje és módja szerint meg volt igérve. A hortobágyi
                     tanúkat is, tehát oly részletező szigorral s a bőbeszéd rekedtségig vitt
                     szőrszálhasogatásival űzte és fűzte, hogy ezen, már csak mellékes vallomásoknak
                     csupa szembesítő meghitelesítése álló estig tartott a nélkül, hogy a tanúknak
                     levegőnél egyebet magukhoz venniek engedett, vagy maga, czitromos vizen kivül
                     más tápot halandó kebelébe helyezett volna.</p>
                  <p>Kevés vártatva a többi tanuk után az öreg Cziriák is felkullogott, mint
                     berendelt species facti, kivel Ödön árva halászi minőségében félig-meddig
                     szolgálati viszonyban állott. Ősz bajusza és szemöldei mint krétapingálás
                     retekszínű arczán, hátán az apjáról maradt kendertarisznya gyékény pórászokkal,
                     s kérges inge könyökig felgyürve, mintha most is hivataloskodnék, azaz
                     halászatban járna.</p>
                  <p>Vámos, ki a még folyvást falatozó Pipacs Gyurkával a hárs árnyában ült, magához
                     inté az öreg halfogót.</p>
                  <p>- No Cziriák, hogy tetszik ez a mocsáros világ?</p>
                  <p>- Mint a kecskének a só, teins uram, - felelé süvegemelintve a vidám öreg. -
                     Csík, hal van annyi, mint a bűn, asszonyom meg jobb a falatkenyérnél, nem
                     hiszem, nem pünköstkor küldötték a lelkét.</p>
                  <p>- Hát meg van elégedve a sorsával?</p>
                  <p>- Egy száz fontos harcsa se jobban, ha így megy, még a bajuszom is ki fogom
                     pedreni. Van véterem, varsám, szákom, bóném, két nagy gyalom, csónak, csáklya,
                     szigony s ezek az én ekém. Dolgom van elég, s ha uraságom szakmáját leróttam,
                     másnak vetek hálót, felében. Olyan szerencsém van, mintha az Úristen fizetgetné
                     vissza, mit a nyolczszáztizenhetediki drágaságban az éhenhalóknak hitelbe
                     kiadtam. Igaz is, hogy tudom ám a nyitját, hol van a hal fészke, úgy ismerek
                     már itt minden ziget-zugot, mintha ebb’ a tóba születtem volna, oszt meg könnyű
                     is itt fészkére akadni, mert bőség okáért minden fokot «Cziriák öblé»-nek lehet
                     nevezni.</p>
                  <p>- Ekként jól megy dolga?</p>
                  <p>- Ha tovább is így foly, még csizmában járok. Bezzeg meg tudom most a porcziót
                     fizetni, s anyjukom szemét sem eszi ki többé a keserű füst, még gyökeret sem
                     vertem ebben a lágy földben, s galyabítottam már magamnak vityillót, most meg a
                     fiamnak kötök egy jól bélelt kunyhót, ide szállítom menyestől, mert nagyon az
                     orrába vette, hogy Lajos urfi menyasszony korában vagy kétszer nyaggatta.</p>
                  <p>- Igaz, Cziriák gazda, most már elmarad kend a Lajos urfi ajándékaitól.</p>
                  <p>- De van keresetem. Bölcsen átláttam én, mit a teins ur Hortobágyon
                     egyszer-másszor mondott, kegyelem s ajándék nyomort nem irt ki. Leköt,
                     alacsonyít, sikere elmulik, mint rövid esőnek. Hasonlít egyszeri fűtéshez
                     kemény tél hosszában, utána még dermesztőbb a fagy... Tökéletes igaz, munka
                     kell a szegénynek, aztán meg igazság. Magyar embert sohasem láttam én még
                     koldulni, ha dolgot kap s ha éhezik is, inkább lopni megy, mint az ajtófelen
                     itt-ott kuncsorogjon. Ajándékból, szegény feje egyszer kisegíti magát, s eszköz
                     nélkül megint benne a hinárban, s ujra arra tátja száját, hogy majd kihuzza
                     más. Ha pedig dolgát megfizetik, hozzá lát, s túrós lepény után nem kell
                     koplalni, de kenyere megvan minden nap egyformán. Czeczilia teinsasszony
                     ismeri, hol fekszik a nyúl, Lajos úrfi nem tudja, hogy kell rakni a feneket s
                     ha rá biznák, mind hegyire állítná a boglyát.</p>
                  <p>- Mégis úgy hiszen kend neki, hogy minap is majd végveszélybe kevert huszárja
                     szavára, - mondá Vámos megbocsátó szemrehányással, a vándorlápi eseményre
                     vonatkozólag.</p>
                  <p>- Mert nem tudtam, hogy alattomos álnok. Eddig tűznek, víznek szemtül-szembe
                     neki ment, ha kellett valami, ki gondolta volna, hogy oly erőszakos ember
                     hazudozik is? hiszen a farkas sohse avatkozik a rókaszokásba... De volt is ám
                     eszem, úgy-e teins uram? mert csak felgondoltam, hogy éjjel nem tesz olyan
                     hosszú utat a ködös tó vizén, s jókor eliszkoltam, hogy a csillag feljött, csak
                     azt kellett volna még felérnem észszel, hogy révünk helyett a libegő lápnak
                     vegyem az utat.</p>
                  <p>- Most már sebaj, Cziriák! menjen az urakhoz s tegye le a hitet, - utasítá
                     Vámos az öreget, maga pedig kitölté Pipacs Gyurkának a második palaczk utolsó
                     poharát.</p>
                  <p>- Hozatok még egygyel, ha iszol, Gyurka, - mondá töltés közben.</p>
                  <p>- Inkább egy kis szilvoriumot, úgy aztán rá bort, hogy még egy kis szalonnát
                     ehessem, mihez jó lesz foghagymát is hozni, - felelé Pipacs, házias
                     bizodalmában, melylyel öt percz alatt mindenütt otthonivá tevé magát, s
                     minthogy a hölgyek már eltávozának, bocsánatot vett kancza-mentéjét levetni,
                     meglegyezvén magát két oldalon.</p>
                  <p>E közben Czeczilia, önalapította kórházában tevé meg reggeli szokott
                     látogatását. Közel a majorhoz, szellős halmon állott egy téli ablakokkal jól
                     ellátott kisded ház, kövér gesztenyefák körében, melyek télen vésztől, nyáron
                     hévtől oltalomban tartják. Czeczilia a tiszta pitvarkából egy kézi
                     gyógyszertárba nyitott, melynek rendezett padjain sorban álltak feliratokkal
                     ellátva írek, vízek, ragaszok, mind házi készítmény s egész halma a vidéken
                     termett gyógyfüveknek, mik kötés, heggesztés, fürdő s többnemü használat
                     eseteiben sikerről ismervék.</p>
                  <p>Czeczilia két tégelyt vőn le, szemvizet egy kristályhengerben, s néhány
                     csomagot a száraz füvekből, s mindazt e czélra rendelt kosarába tevé, átment a
                     pitvaron a kórterembe. Olcsó, de magas, száraz, s igen tisztán tartott falak,
                     bő és gyakran szellőzött levegővel telve. Benne tizenkét sásból font nyoszolya,
                     miket a helybeli nép készített saját betegeinek. Köztök szükség esetében, a
                     földön még egy-egy beteg bő fekhelyet kaphat, de most a nyoszolyáknak is fele
                     üresen van, úgy megkevesedett a nyári betegek száma, mióta Czeczilia
                     mérsékletes élet- s pontos elővigyázat-, elemektőli óvakodásra oktatá a népet.
                     A nyoszolyákban tiszta egészséges ágynemű, melynek haját, tokját a férjhezmenő
                     hajadonok szövék, fonák, tollát, pelyhét pedig a lúdtenyésző helybeli pórnők
                     tartozott ajándokul adják. Az ügyeletet egy nyugalmas agg özvegy vezeti, ki a
                     szenvedők iránt rokonszenvvel, kegyelettel érez, s ki utasítás nyomán ápolja,
                     kezeli a Czecziliától naponként meglátogatott betegeket. Őr gondjaiért a
                     takarék-magtárból von illő táplálékot, segédeül pedig változtatva
                     alkalmaztatnak azon helybeli nők, kik már a kórintézet jótétét élvezék, s e
                     mellett a helybeli bába hetenként kétszer, vagy ha szükség, többször tartozik
                     megjelenni felei között.</p>
                  <p>E nemes gond, s emberbaráti intézet egész rendszeréből kitünik, miszerint a
                     gyöngéd s eszes Czeczilia nem fitogtató kegygyel kaczérkodik közvéleményért,
                     nem akar félig-meddig végzett baj s nyüg muló áldozatán osztlan dicsőséget
                     aratni, sem érdemlenekért, önsegély és csatlakozó járulat nélkül magát folyton
                     növekedő teherrel igázni, hogy darab idő folytán megunva gondot és költséget
                     veszni hagyjon, hanem eszközt az intézettel eszmét és közjót s alkalmat nyujt
                     jobbágyainak, hogy saját betegeiket ápolják; élő példákban rendez oktatást,
                     hogy mit egyes szegényház kellőleg végezni nem képes, vállalat útján közerő
                     viselje s mi önerejükből kitelik, ne várják bárgyu és resten Istentől, vagy
                     szánakozó szivtől, hogy végre is nélkülözniek kelljen azt, hanem fogjanak hozzá
                     s tegyék meg. Ő megalapítá a kórházat, rendszerére felügyel, sőt, mig értelmes
                     vezetőt képezend, eljárásait is örömest végzi: de úgy alkotá az egész
                     intézetet, hogy kellékei, szolgálata, folytatási eszköze, fentartó és biztosító
                     gondja a népen feküdjék s ne ingyenvetett irgalmat kelljen hunyászkodva
                     köszöngetnie, hanem büszke lehessen a betöltött kötelesség érdemét érezni,
                     szomszédaik között példaadólag ébreszteni. Czeczilia művelt szivvel, itélő
                     tapintattal birt átlátni, hogy a nép és birtokos nemesség közti viszony
                     természete, ilynemü kötelességek gyakorlatát feltételezi, hogy ilynemü
                     szálakból fonódhatik azon, egyezségi kötél, mely nemcsak a földbirtok s
                     jogviszony jövőjét biztos révhez kapcsolja, hanem együtt érző nemzetté fűzendi
                     a válatag elemeket, melyek mint a rossz tégla első ütésre szerteszét porlanak.
                     És habár nem törekvék is e prózai enyém-tiéd szakban pátriarchai ábrándokat
                     megtestesíteni, habár nem akart is apa és gyermek, vagy osztályos rokonok közti
                     viszonyban állani alattvalóival, s átruházni rájok saját árvájának elrabolt
                     örökét: de zsarnoka sem volt vérző rabszolgáknak, nem csattogtatá rájuk
                     vadállatul fenekedő fogát, sem szükségtelen önvédlet örve alatt megtámadó
                     pontokat nem keresgélt, hanem állott velek, mellettök, s felettök, mint jó
                     szív- s józan észhez, mint jobbágy- s földesúrhoz illik és kell, ha veszni nem
                     akar.</p>
                  <p>Midőn a kórházba lépett Czeczilia, enyhület és öröm fejeződék ki a betegek
                     éledő arczain. Tisztelet s bizalom olvadt össze bágyadt szemeikben, minden jele
                     nélkül azon hitlen közöny- s tartózkodó félsznek, melylyel szegényrendü
                     betegek, a megvető, hanyag, s gondban és kérdésben fukar orvost többnyire
                     fogadják. Czeczilia, mint bátorító szellem jelent meg köztök, részvét és
                     biztatás balzsamát hozva szavában és nyájas szemeiben, mely gyógyszertárban nem
                     árultatik. Nyugtató okokban türelmet, kétség-oszlató tanácsadásiban annyi
                     vigaszt tudott előidézni s észszerü szelid bánásmódja oly feledtető varázszsal
                     birta enyhíteni a fájdalmat, nyomort, hogy betegei szinte sajnálattal váltak
                     meg a kórháztól, melylyel Czeczilia közelebbi érintkezéseit is el kellett
                     hagyniok.</p>
                  <p>- Jobban van-e szemed, Rebeka? - kérdé egy zöld selyemmel fedett szemü szép
                     leánytól, miközben szereit letéve, ágyához ült.</p>
                  <p>- Már nem szúr oly élesen, - felelé a leány, - de érzem, hogy tele van még
                     vérrel, s ha nap hozzá fér, erősen nyilallik.</p>
                  <p>- Lásd gyermekem, hogy is tudtál oly balgatag lenni? mint elrontád magad, -
                     viszonzá Czeczilia szeliden, miközben a selyem-lemezt épkézzel emelé, hogy a
                     szenvedő szemeket meglássa.</p>
                  <p>- De mikor azt mondák a faluban, hogy szebb leszek, ha lánczfű-gyökérrel mosom
                     a képemet, - menté magát a szép ifju gyermek, s fájdalmasan zárta el pilláit a
                     világosságtól.</p>
                  <p>- Pedig épen az hajtotta szemedbe a vért... milyen hivékeny vagy! hátha irigy
                     társad csak azért javasolna valami mérges szert, hogy arczodat elrontsd, s ő
                     nála rútabb légy?! Aztán szebb volna-e a bepancsolt bábu, mint a természetes
                     szépség? Épen te beszélted, mennyire megijedtél az oláhtemplom képeitől, mégis
                     bemázoltad magadat, mint azok... A szépség úgy ér valamit, ha a leány semmit
                     sem tud róla, különben a hiuságért minden okos legény kinevet, s olybá tart,
                     mint a rakamazi boltot, melynek ajtajára bazsarózsa van festve, aztán benne
                     kindruszt árulnak... Most már javul szemed, csak használd a vizet, im itt a
                     friss tépés, szemvizet is öntök a csészébe, de ha megszabadulsz, többé hiú ne
                     légy, s óvjál másokat is e pirító hibától.</p>
                  <p>- Elbeszélem minden pajtásnémnak, hogy lánczfűgyökértől ne vágyjanak soha
                     megszépülni, - mondá hívő megadással a kis leány, s Czeczilia meg volt
                     győződve, miszerint az egyszerü gyermek szava és példája jobban megölendi a
                     falu nemzedékében a hiuság ragályát, mint egy kilencz rőfös feltulipánozott
                     okoskodás.</p>
                  <p>- Hát kend, Timárné, könnyebben van-e? - kérdé a közben a gyógyító angyal,
                     megtapintván a szomszéd ágyon fekvő halvány nő üterét.</p>
                  <p>- Biz édes galambom, teins asszony, nem viszem én többször kútra a korsót,
                     olyan gyenge vagyok már, mint az árvacsalán; osztán mintha mindig a hideg
                     lelne, hogy lelkem is reszket.</p>
                  <p>- Az Isten jobb, mint te, édes lányom, ki benne nem bizol, meggyógyítja azt is,
                     ki maga okoz magának nyavalyát. Miként kétkedhetik egy keresztény asszony? ki
                     marad melletted, ha elhagyod az Istent. Vallás a nők vigasztaló angyala, ha
                     magad hitlen vagy, lehet-e keresztény leányt nevelned? pedig két gyermeked van,
                     ki büntető ostorul nő fel nyakadra, ha szivükből Isten félelmét kiirtod. Lásd,
                     betegség mindenkit érhet, jó és rossz együtt van a gondviselés igazgató
                     kezében. Tövisek között rózsa terem, s a rózsa alatt ismét kigyó rejlik. Aztán
                     nem magad vagy-e betegséged oka? Negyednapra felkeltél az anya-ágyból. Ez már
                     nálatok köz szokás. Hisz az igen jó, el nem kényeztetni magát az embernek,
                     megedzeni arra, mit a természet bir, de te, édes leányom, első felkeltedkor
                     kenyeret dagasztál, s magad bevetetted. A gyenge szerkezet nem birt még annyi
                     törődést, okvetlenül meg kelle betegülnöd... nem könnyebb volt volna a
                     háznépnek azon egy sütést mással végeztetnie, mint most hetekig nélkülöznie két
                     dolgos karodat? de meg annyit szenvedsz? hogy kell idegen bérkezekre adnod
                     kedves gyermekedet, a nélkül, hogy felügyelhetnél rá, mily könnyen történheték
                     vala, hogy örök nyomort huzassz nyakadra, ha én nem vagyok, ki orvosról
                     gondoskodhattam, mert efféle bajon házi szer nem segít? Mennyi ép, erős, dolgos
                     asszony elronthatná így magát! Én megkértem tiszteletes urat, hogy bölcs
                     igéivel óvja meg ez önmaga elleni vétektől a vigyázatlan népet... Egyébiránt
                     ütere bátrabban ver, homloka sem oly lázas, Isten vele, édes leányom, csak
                     vegye tovább a szert, holnapután ismét jő az orvos, bizzék Istenben, meg fog
                     gyógyulni.</p>
                  <p>- Angyalom, teens asszony! adasson ennem, megmered a nyelvem, úgy kivánom a
                     gyomorerősítőt. Egy kis zöld almát, vagy kövér disznóhúst legjobban megenném,
                     de beérem ugorkával is, ha egyéb nem volna, - kiálta nyöszörögve a harmadik
                     ágyról egy jól táplált, köpczös, pozsgás pórnő, ki épen lázban hánykódék, hogy
                     vakszeme zöldült, s fogai vaczogtak.</p>
                  <p>- Majd biz enni valót, hiszen most is rázza a hideg, - felelt mosolygón
                     Czeczilia. - Épen azért fekszik kórházban, mert kivül nagyon nyalánk. Nem
                     szégyelli magát, egész faluban nincs több beteg, ki gyomrát rontotta el. Ha
                     százanként ette az éretlen szilvát, most tudjon koplalni. Hat hét mulva ehetik
                     disznóhust, addig pedig itt vannak a füvek, láz után beköti vele a segédnő, - s
                     azzal átlépett egy vászonfalon a férfiak osztályába, ott hagyva a torkos
                     kornyadozót, ki hiába próbált kövér disznóhusért néhány sallangos kérelmet még
                     elkeríteni.</p>
                  <p>- Hogy van a takács karja? - kérdé Czeczilia halkan a segédnőt.</p>
                  <p>- Nem gyógyítja meg azt az Isten se, mert a világos rontás, - mondá szemét
                     felvetve egy sötét arczú, fekete vérü, nagy, barna paraszt, ki azelőtt takaró
                     alá vont fejjel, aludni látszék.</p>
                  <p>- Minő babonás kishitüség az ismét? - mondá szeliden Czeczilia, szánakozó
                     mosolylyal nézve a nehéz vérü rásztkórost.</p>
                  <p>- Nem kishitüség az, hanem szent való, - felelt mogorván a takács. Olyan igaz,
                     mint hogy ebből a vaczokból temetőbe visznek, a Sánta Pila rontott meg, mikor
                     négy nyüstös vásznát ki nem adtam hitelbe. Olyan sötéten nézett rám, mintha a
                     kéményből pislogott volna, aztán meg a ház végénél megfordult, s balkezével
                     megfenyegetett.</p>
                  <p>- De uram Isten! hogy ronthatta ezzel meg Takács gazdát?</p>
                  <p>- Miért támadt hát karomon harmadnapra, épen pénteken éjszaka ez a
                     kelevény?</p>
                  <p>- Mert sürű a vére, tisztítni kell, ... sokat ül, sokat haragszik, nem beszél
                     senkivel, s többet is iszik, mint kellene.</p>
                  <p>- Iszom biz én, mert úgy is elveszek, még harmincz esztendős sem voltam, azóta
                     soh’ sincs egészségem.</p>
                  <p>- Higyje el, szégyenlenék oly babonás lenni, okos mesterember létemre. Nálunk
                     már a gyermekek is kinevetik, ha valaki boszorkánynyal ijesztgeti őket, nem
                     hiszem, volna a faluban Takács gazdán kivül élemedett ember, ki babonára
                     adjon.</p>
                  <p>- No, én megittam a levét, akarom vagy nem, állnom kell, hanem hiszen csak
                     érjem életben Lucza-nap éjfelét, kiviszem Pilát a karádi égető hegyre, ha
                     mindjárt kantárnak szabják is bőrömet a seprőparipához.</p>
                  <p>- Mutassa csak karját, ... asszonyom! bontsa fel a kötést.</p>
                  <p>- Hiába nézi a tekintetes asszony, nézettem én már azt özvegy gólyaszemmel,
                     fekete fecskével, nem ér annak semmit, mentül jobban gyógyították, annál jobban
                     dagadt, - mondá türelmetlenségig izgulva a vaklelkü rásztkóros.</p>
                  <p>- Hogyne dagadt volna, - mondá Czeczilia, ha kuruzslóhoz ment. A tetemtódó
                     (toldó), keresztes bodza, s in-nyujtó fű nem minden testi bajon segít, pedig
                     jósbanyájok csak ezekkel gyógyít. Most czélszerü írrel kötözik karját. S ha
                     szorgalmasan bevesz, két hét alatt felgyógyul.</p>
                  <p>- Fel bizony, mert deszkát árultok a föld alatt. De’szen tudom én, hogy holtig
                     való járvány az ilyen rontás vége. Szegény embernek nem adnak hitelt, pedig
                     csak mi látjuk, mi történik velünk. Tavaly is ráült egy gyermekre a fekete
                     macska, soh’ sem lett többet csont a fél térdében. Sulykosnét meg télen
                     lecsalták a kengyelérhez, s a zsombokon halt meg, másnap hozták haza.</p>
                  <p>- Igen, mert részegen megfagyott.</p>
                  <p>- Dehogy részegen! vállán minden körme helye meglátszott a sánta Pilának, én
                     meg láttam, hogy éjjel két fejérség egy nádszálon háromszál gyertyával repült
                     vele... Hát mikor engem minden este egy fekete ló kisérgetett haza,
                     seprüfarkkal s homlokán tükör volt?</p>
                  <p>Takács gazda kifogyhatlan leendett az idétlen idézetekkel, mik a környéki
                     népbabona maradványaiból lelkébe tapadtak, s miket sötét, szellőtlen rögeszméi
                     közül kiverni sem nem akart, sem nem tudott: de Czeczilia betiltá a
                     folytatást.</p>
                  <p>- Nem akarom üres rémeit egyenként elkergetni, Takács gazda; most kérem,
                     hallgasson, s ha a kórházból kimegy, szünjék meg a nép közt babonát hinteni,
                     egyetlen beteg lelkű ember képes lenne egész vidéket, e józan szabad fejü
                     népet, vakság hirébe keverni.</p>
                  <p>E közben kibontá Takács karját a segédnő.</p>
                  <p>- No nézze, győződjék meg saját szemeivel, mint lohad, mint megfehéredik a
                     szederjes vérelem; két hétre lábra áll, s dolgozhatik: mondá Czeczilia a
                     győzelem nemes örömével.</p>
                  <p>- Ne higyje tensasszony; boszorkány ravaszság! innen elviszi Pila a kelevényt,
                     hogy másuvá tegye, meglássa, holnapután horgasinamra olvassa.</p>
                  <p>Czeczilia, a nélkül, hogy reá figyelne, írt ada a szerencsétlennek, s
                     decoctumát megnézve távozék.</p>
                  <p>- Hát még kérem átosan, kiált utána rivalkodva a takács, Tarcsán is feljárt egy
                     boszorkány, mert az átkozottak nem tudnak meghalni, oszték oszt’ felásták,
                     somfa szeget ütöttek a fülibe, úgy maradt meg a koporsójában...</p>
                  <p>- Ne darálj annyit, biz az eb is megdöglenék tőle, mert úgy megnyomlak, hogy
                     jobban megérzed, mintha boszorkánynyal álmodnál; szólt egy szomszéd lábtörött,
                     ki már javulásban volt, s erőt érze, igéretét, szükség esetében végre is
                     hajtani.</p>
                  <p>Mig Czeczilia szánat és irgalom szerepében népét boldogítva önérdemét nevelte:
                     addig az új családtag, Zalánka, s a szerencsés igénytelen Évike gazdasszonykodó
                     üzletben oktatá, formálta, fejté és gyakorlá a jobbágy hölgyeket. A majorudvar
                     gazdag gyarmata volt a baromfiaknak; piros ajkú, kék szemü, fehér arczu libák,
                     alacsony termetű tipegő réczék, kevély hidalgók kakasokból, csirkék,
                     gyöngytyúkok, sikoltozó pávák, temérdek pulyka és kappanok, vidám tollászkodó
                     nép jó húsban, erőben, örök tolongással, mintha Noé omnibusza akarná egy másik
                     özöntől megvédeni a házi szárnyasokat.</p>
                  <p>- Csir csir csir! pi pi pi! libu libu libu! kóta, kóta! kúr kúr kúr! kiáltá
                     Évike kosárral kezében, s a fellázadt tömeg futva, sikoltva, szárnyon vagy
                     talpain tört, rohant, iparkodék a kis gazdasszony köré! majd lefogták szegényt,
                     de az eleven termetke, védegyleti pecsenyés ruhájában, mint valami fiatalka
                     gyöngytyúk sürt-forrt, szerteszét sikamlott a forradalomban. Kijelelgeté a
                     hízni valókat; persze egy bóbitásra sem esett a halálos sorshúzás; azután
                     befogatá a ludak századát, hogy hattyúi egyenruhájából leméllyeszszék a szokott
                     évnegyedi adót, maga pedig számba akarta venni az izgatott tábort, de százszor
                     is elől kellett kezdenie, mert a pajkos közlegénység - fegyet nem ismerő
                     szabálytalansággal kárált, kergetőzék, s ugrált keresztül-kasul egymáson,
                     mígnem a kis Évi toporzikálva kényszerült felhagyni a commandó-szóval, éhesebb
                     időre hagyván a számbavevő miniszterkedést.</p>
                  <p>Aztán bement a kender- és lenművelő fészer alá, mely a major felvégén kőlábak
                     közé vont deszkafalból volt kerítve. Hosszú sorban dolgoztak a lányok, kiket ő
                     egyenkint nevéről ismert. Alig térült-fordult, már egytől-egyig sorba
                     köszöntötte. Mindeniknek tudott valamit mondani, tőle kérdezni; tréfálni,
                     enyelegni, egy-két szót cserélni, s mindezt vidám, nyájas, fogultlan színben és
                     kedélylyel, tartiság és követelés nélkül, úgy, hogy a pórleánykák bátran,
                     szabadon, tartózkodás nélkül társalkodtak vele, tanultak tőle, elbeszélték
                     együgyű ujságaikat, nevettek, danoltak saját modorukban, s végtelenül
                     szerették, becsülték a vidék legnépszerűbb földes-asszonykáját.</p>
                  <p>- Jól megdörzsöljétek Borcsa, sarokkal kell gyúrni, hogy jól kihulljon a
                     pozdorja s puha legyen a kender, ne olyan merev, mintha sodronyszálakból volna
                     összegyűrve; mondá egy erős pórleánynak, miközben sarkai alatt, saját kezével
                     megigazítá a csomolygós csepűt. Aztán siessetek; tegnap is csak tizenhat kila
                     lett meggerebelve, mit mondanak rátok a menyecskék, ha jobban nyúlik a nóta,
                     mint a fonál?... Haddsza a gerebent Panni, ... így húzd a len fejszálát ni! s
                     nem kell szorosan befonni, hogy kérges ne legyen, magam akarom a télen
                     megfonni, hogy szebb kamukám legyen, mint ezek a semmiházi idegen
                     gyártmányok... Erzsi, te meg kösd erősebben a kacs végét, hiszen így kibomlik;
                     pedig tudod, azzal tartják, a mely lánynak kenderkaccsa elfoszlik, menyecske
                     korában elejti a kontyát... Hát ez az apró eszköz miért oly kóczos? héj Sári,
                     Sári! ha a hajad úgy tartanád, az anyád pártája is utána nyőnék a magadénak.
                     Lám Kati mily csinos gombolyagokba tekeri a csepűt.</p>
                  <p>Így igazítá a munkás házigyárt az ügyes szakértő kis gazdasszonyka, de panasza,
                     sürgetései mindig epe és gúny nélkül, szeliden folytak, s tanítgatva az okszerű
                     kenderkezelésre, melyet a nép magáévá tőn, s kevésb erővel, több haszonnal
                     szebb vásznakat szőtt-font rövid időn, mint a környék asszonyai. Évikétől
                     nemcsak rossz néven nem vették művesei a javító vagy helytelenítő
                     észrevételeket, hanem magok kérdtek, tudakoltak szakmáik ügyében intéző
                     utasítást, vagy gyakorlati mutatványt egy vagy más modorban, mit a vidám Évike
                     mindig örömmel s fontos szakképzettségi részletességgel tett, beszélt,
                     mutogatott, úgy, hogy közte s a lányok közt a legbizodalmasb tanító s tanítvány
                     közti viszony fejlett ki, melynek folyamában a tanulmányi komoly perczeket
                     vihaly, robaj, kedv, tréfa, csintalanság váltogatá fel, legkisebb túlhágása
                     nélkül az egyszerű illemnek.</p>
                  <p>- Juli megfontad-e már a tavalyi keresményt, kérdé szóba állva velök, miközben
                     kötését kivette, s gyakorlatlan ujjaival halkan, de nyugvó türelemmel kötögetni
                     kezdett egy picziny főkötőt.</p>
                  <p>- Meg ám kis tens asszony (mert nagynak Czecziliát nevezte a falu), olyan erős
                     fonalam van, mint a hegedűhúr, pedig vékonyabb a lószőrnél; mondá egy furcsa,
                     kis pisze lány, felütve fejét a dörzsölők sorában.</p>
                  <p>- Mégis fonal, hát mért nem szövetted meg?</p>
                  <p>- Nem akadt rá pénzem, mit napszámmal keresék, beraktam takarékpénztárba, a
                     nagy tens asszonyomhoz; magam is átlátom, sok igaz van abban, mit annyiszor
                     előhoz, hogy ifjan kell keresni az öreg napokra, s addig egy fillért se
                     költsünk mellőzhető helyre, míg a legszükségesb félre nem lesz téve.</p>
                  <p>- Így hát mellőzheted a vásznat?</p>
                  <p>- Oh jéh! de hogyne? annyi van már nekem, hogyha ma férjhez mennék, se kén az
                     orsót egyszer is kinyújtnom! pedig azt mondák a lányok, az új tens asszony
                     kitartja a lakodalmát, a ki maga fonta a fejérneműjét.</p>
                  <p>- Hohó Juli, nem azét, ki csak font, hanem a ki szőtt, varrt.</p>
                  <p>A kis pisze elszomorodék. - Úgy hát rozskalácson megyek az uramhoz, mert én
                     hamar árvaságra lettem, anyámasszony nem ért rá tűt vagy esztevátát adni a
                     kezembe, elébb kikisérte a harangszó. Azért nem tudok oszt se varrni, se
                     szőni.</p>
                  <p>- Majd megtanítlak én, igérte Évike; de egy feltét alatt, hogy te meg más árvát
                     fogsz arra megtanítni... Hát ti lányok feldolgoztátok-e a tavalyi részt, mit a
                     napam dolgán kerestetek?</p>
                  <p>- Én már el is adtam, mondá Kati, ponyvának vette meg a szomszéd uraság, mert
                     nem fonat az ám soha egy szálat is, hanem a mije nincs, a szomszédból
                     kéret.</p>
                  <p>- Én is eladtam, közbeszólt Borcsa, olyan szakasztóruhát fejérítettem belőle,
                     mint a hó; Sári meg kéztörlőt szabott a vásznából, meg lepedőket is; de azért
                     eladott vagy kilencz borzsákot.</p>
                  <p>- Mégis hasznos hát így részibe művelni a kendert? kérdé a fiatal Évi, mintegy
                     tapintva azok közvéleményét, kikért az egész terv kigondoltaték.</p>
                  <p>- Oh lelkem kis tens asszony, hiszen hogyne volna? mondá elől egy jóképű özvegy
                     (egyetlen nő a kenderkínzó köztársaságban), ki a kontynál fogva minden
                     köznyilatkozatnak hivatalos szája volt. Így legalább megruházkodhatik az is,
                     kinek földje, marhája nincs, hogy kendert vethessen; aztán meg a nagy tens
                     asszony gondot visel reánk, hogy a mit keresünk, sikere legyen.</p>
                  <p>E közben folyt, haladt, égett a munka; csinos négyszeg csomókban rakaték össze
                     a kész mű, külön a fej, kacs, apró szösz és csepű, mindenik saját alakjában
                     kötve, fonva, vagy göngyölítve; csupa öröm volt szétnézni a raktéren annyi
                     tisztán munkált, ügyesen rendezett len és kender között, miknek aranyló halmai
                     simán ragyogtak, mint a szálán fésült tömött szőke haj. Évike elégülten
                     járt-kelt közötte, s ha egy-két órai működés kóczczal, pozdorjával belepte a
                     fészer vert földét, rögtön kiseprék azt, hűvössé locsolva, hogy tükörtiszta
                     lőn, mint egy fővárosi virággyár műasztalai.</p>
                  <p>Zalánka új iparágat szándékolt meghonosítani a faluban, ő a selyemtenyésztés
                     iránt törekvék előre kedvet gerjeszteni a helybeli hölgyekben, hogy jövő nyáron
                     annál több eredménynyel kezdhesse meg üzletét. Szalárdy Elek még mikor
                     Czecziliát nőül vevé, ennek szelíd befolyásával, szeder-iskolát alapított,
                     melynek csemetéit évenkint utak, dülők, tábla-hasábok hosszában kiültetteté.
                     Férje halálával Czeczilia úgy át tudá származtatni jobbágyaira a faültetés
                     kedvét, s annyi szépet és biztatót tudott mesélni a szederfa-tenyésztés
                     jövőjéről, hogy minden szorgalmasb gazda azzal kerítette körül telkét s
                     tagosztályát. Most már az ápolt fák ezrei teljes díszben álltak, s józan
                     számítással lehetett arra egy jelentékeny selyemtenyésztést tervezni, mely az
                     azt tanulni kezdő népnek, mindjárt az üzlet elején, buzdító jutalmat lesz képes
                     jövedelmezni. Ennek vezetését magának tartá a fenkölt keblű Zalánka, ki mások
                     kárán s példájából tanulva meg a kergető szenvedélyek s fényüző élet öncsaló
                     nyomorát, erényeit pedig saját szívében díjazó tapasztalatában növelve: az
                     elvont, de nyugodt boldogságú családéletben, főörömeül tartá az édes hon
                     virágzatára, bármily közvetve, bármily kisded helyköri sikerrel munkálni és
                     hatni.</p>
                  <p>Olcsó téres csűr vala épülőben bogártenyésztéshez, melyet a lenfészer pótoland
                     szükség esetében. A háló és nádrácsokat magok a helybeliek készítik, s e közben
                     előre több ismerethez jutnak magyarázat útján, melyek az üzletre vonatkoznak.
                     Zalánka a házi selyemfonó-gyárban tanít már. Czeczilia néhány font gubót
                     tenyészte a végett. A géporsók mellett csak két-három üstben van meleg víz,
                     melyen a rángatott gubók össze-vissza tánczolnak, annyival is inkább, mert a
                     pórleánykák szokatlan kezén meg-megakad az alig látható szál. Zalánka tanári
                     türelemmel jár-kél, magyaráz, mutogat közöttük. Egyiknek ujjain igazgatja a
                     nemes szálakat, másikat a kerék egyenlő hajtására oktatja, harmadikat ismételve
                     tanítja, miként kell a lefont matringot megszárasztani, kicsapni vagy fonatba
                     tűrni. Arczán oly elfoglaló ügyszeretet, annyi elégültség a leggyérebb
                     sikernél, s oly odamerült figyelme szívnek és léleknek, miszerint e hölgyről
                     senki sem mondaná, hogy főház szőnyegeit hagyta el, hogy ezüstbe borult
                     asztalok s rendkereszttel csillogó társaságok közül vonult a tóvidék csendes
                     magányába, s város-tébolyító operákat cserélt a hallgatag falvak esti
                     harangjáért.</p>
                  <p>Így és így foglalá el magát boldogan s boldogítva e három nő; e mindannyian
                     különböző egyéniség, kik nőerény, honszeretet, s háziasság közös kapcsaival
                     fűződtek lélekrokonokká; s kiknek napjai előbizonyságot tőnek, miként mind az
                     együgyűebb elme, mind a művelt szív s emelkedett lélek, a nép és természet
                     körében tud találni sok szeretni valót s egyik sem szorul a festett városiakra,
                     gyártott boldogságért.</p>
                  <p>Az egész család egymást ölelő összhangban élt. Mindenik tag közosztályra vitte
                     örömét, s ha fájdalma lett, biztosítva volt, hogy őszinte részvét enyhíti
                     sérveit. A férfiak közügy és gazdaság érdekében kivitt eredményeiket; a nők a
                     nép- és házi boldogságot, rendet, kényelmet, jólétet tekinték külfoglalkozásul:
                     de a mellett nyitva állt szívök a benső lelki élet minden gyöngédebb örömeinek,
                     s egy nap sem mulék el, hogy többféle czélzott működéseik közt a családszeretet
                     szívhez szóló körét, úgy mint a természet ifjító kellemét fogékony kedélylyel
                     ne élvezték volna. E mellett jutának órák a gyönyörrel tanító irodalomnak is;
                     ki mit olvasott elő, kellemében adta elő az élénk hatásnak vagy közösen
                     ismétlék sikerültebb művek felolvasásait; míg másfelől a szívnemesítő művészet
                     gyakorlatával tarták életben a kebel költészet-derítő csalódásait. Zalánka
                     festett és hárfázott, Czeczilia tökélylyel játszá a zongorát, Évike pedig
                     eredeti meleg beljegygyel éneklé a dalokat, melyek vele nőttek fel, melyeket
                     nem eltanult a néptől, hanem vele együtt érzett, s eszméit, multját, saját
                     szívvilágát tartalmazák. És ha a park gyöngyszinű padjain vagy a centifolia
                     semperflorens körül Elek, a kis Czeczilia sírjánál estenként holdvilágon ültek,
                     s dal, hárfahang, hallgató határok felkölték a merengő ábrándot, emlék és
                     kegyelet eszméit, ájtatos bölcselet, s a tiszta szív félelmetlen lemondása
                     szentelé fel őket. Szóval a tett és törekvés, munka és élvezet váltó órái közt
                     úgy tudák felosztani a muló napokat, hogy minden érdeknek éltek, minden
                     viszonyt igénybe vettek, mi a nemesb életszerkezethez tartozik, s minek
                     betöltetése az emberi rendeltetésben fekszik, minek következtén vidám, elégült,
                     hasznos tagjai lettek nemüknek, a helyett, hogy resten, izgúlva, gúnynyal és
                     idétlen vágyakkal gyötrődtek, vagy másokat bántva, sértegetve, s azoktól
                     kerülve, ingerült kedélylyel száműzötten sóvárogtak s sorvadoztak volna...</p>
                  <p>Jóformán lealkonyodott, mikorra a tanúesketés véget ért. Vámos néhány
                     használható pontokat nyert az adatokhoz, melyek Ödön jogviszonyait illetőleg, a
                     Lőbl titkos kihallgatása, s a kopasz morva vallomásai által már kezénél voltak.
                     Főleg a Lőbl elleni vádkereset bizonyítványaival gazdagult, s erkölcsi öröm
                     lelkesíté emberbarát-szívét, hogyha a végzet nem segélylené is Ödön
                     jogérdekében a legnyomósb tanúkat feltalálnia, legalább a vérszopó uzsorástól
                     megmenthetendi elhagyott honát.</p>
                  <p>A zömök szolgabiró rendkívül pipázott, pedig a leves már az asztalon volt, s ő
                     reggeltől nem evett, mely nála ép oly ritka és tűrhetlen, mint a földi halál;
                     esküdt úr pedig kirántá feszes frakkjából a zsebtükört, s egy zúgban rendre
                     utasítá konya hajfürtjeit, mert hol ennyi szép és ifjú hölgy van egy rakáson,
                     szentségtörés leendett csapzott hajjal osztozkodni az eledelekben.</p>
                  <p>Pipacs Gyurka erőnek erejével maga rendezte el az udvar lábjában a hortobágyi
                     szállítmány terítékeit, mert úgymond ő a korteseknek tanult asztalnoka, s
                     elővigyázatból fatányért, czinpoharat rakott a békés pusztai parasztnak, nem is
                     képzelhetvén, miként lakhatnának jól vér nélkül, ha nemes társai sem állhatják
                     meg, hogy lakoma közben egy-két koponyát fel ne pattantsanak, mint valamely
                     champagneis palaczkot.</p>
                  <p>Midőn szükségtelen szolgálatával készen lőn, nemcsak fáradsága miatt, hanem
                     hogy könnyebben nyelhessen, megtágítá pipacsszín nyakravalóját, s oly lompos
                     csokrot talált hevenyészni belőle, hogy egész begye harmadik falura virított,
                     aztán pedig neki törülközvén, leereszkedék az urak asztalához, melyet
                     Czeczilia, ismerve jeles vendégeit, tizenkét tál étek elviselésére
                     kárhoztatott.</p>
                  <p>Azt vélhetné keresztény gyomor, hogy oly embernyujtó reggelizés után, minőt
                     Pipacs atyánkfia, és nemes társunk az úrban, véghezvitt, lehetlen lesz friss
                     víznél mást ebédelni: Pipacs kineveti az ily gyarló okoskodást. Arcza ugyan a
                     kilenczedik tálnál s több rendű és szinű poharazás után tökéletesen felölté a
                     cinnóber pírját, úgy hogy saját képét felköthetné nyakravalónak, de azért
                     nyelve mint a szélmalom, s szeme forog, ha a tizedik tálat behozzák.</p>
                  <p>Az asszúborok sorozata közben nem folytathatá tovább lelkesedését, s
                     összeegyengetvén kebelén kancza-mentéjét, mennyire a csokor engedte, vérben
                     forgó szemekkel szónoklani kezdett: Kinn ácsorogván pedig, bukott esküdtből
                     bőrkupeczczé hanyatlott Kuka Vespazián vérszerinti sógorom sövény kapujában,
                     hogy ne kelljen kurta nemesi rendeltetésem szerint egész nap éhen őrzeni az
                     ökörjáromszeget, felvetetém magam az idáig pofozó vagabund czézára, mely már az
                     ótestamentomban hosszú fuvarra járt, s hihetőleg Illés prófétát is mennybe
                     döczögtette. Ezen kirándulásbéli revelatión pedig annál vérmesebben örvendek,
                     mivel nemcsak gyomromat statutionaliter megterheltem, hanem, a mint fülhegyre
                     vevém, e vendégszerető hajlék fedele alatt véletlenül lakodalom esvén, magamat
                     a legale testimonium előtt rangom szerint le is ihatom. Minek okáért ezen
                     vitézlő családot nem tekintem másként, hanem mint ama fényes fiastyúkot a kerek
                     vidék egén, melynek most csak öt csillaga látszik, de ha az ember négy-öt
                     esztendeig nézi, kibukkannak ragyogó csirkéi...</p>
                  <p>Pipacs a piruló hölgyek daczára, okvetlenül fogytig elemezi vala toasztját, s a
                     ragyogó csirkéket, ha a rajkó-banda be nem ötlik az előszobába, s oly
                     rettenthetlenül nem kezd trombitálni, hogy sem igéret, sem fenyegetés el nem
                     tudja hallgattatni.</p>
                  
               </div>
            <div type="chapter">
               <head>XXXI.</head>
               <head>(Egy ifjú úr.)</head>
                  <p>Több mint másfél év telék el a közelebbi események után. Ki valaha saját
                     körében, ön napjai s egybeköttetése ágazatai között, másfél év nyomait híven
                     felkereste: tudni fogja, mennyi idő az; ... sokkal több magán események, egyes
                     családok s egyéni sors alakultában, mint nemzeti történet vagy világfolyás
                     kerekei előtt. Hány remény feneklik apró nyűgök békószövegében, mely másfél év
                     előtt erő és dicsőség fényutait mérte? hány ismeretlen arcz hord felemelt
                     szemeket a rang világában, mely észrevétlenül vetegetett hálót az álarczos
                     tömeg közt? Hány eszmét, törekvést, irányt cserélt ki a végzet igazgató keze;
                     hány viszonyban s családtéren találunk omladványt vagy félbenhagyott torzot,
                     melyek virágzásban álltak, vagy jogos alapon voltak megkezdve? A halál s
                     változás birodalma alatt másfél év sokat alakít, csak az érdem marad ugyanazon
                     súlyban és értékben, de mily ritka az! s mennyivel inkább az ép szem, mely azt
                     való alakjában látja, az évtized, mely látni akarja!</p>
                  <p>Ezen érlelő korköz történetünk szövedékein is elhinté az idősödés jegyét.
                     Mindenik ház, mindenik egyéniség, mindenik viszony, a mi csak ide vonatkozik,
                     fejledt, haladt, bonyolódék saját természete szerint. A szorgalom gyümölcsöket
                     hozott, a szenvedély érlelé a sülyedést, a szeretet örömöket termett, a részvét
                     hálát szült, vagy virágban mutatá sikerét, az érdem közvéleményt szerze, vagy
                     másokat boldogíta legalább: csak Ödön titkai maradtak régi állapotban, csak
                     Vámos nem bírt az időnek hervadozó szövevényei alatt nyomokat találni, melyek a
                     két főtanúhoz, Márk nővére s a vörös dajka cselédéhez vezetnék.</p>
                  <p>Mindent, mi rejtett vagy nyilvános rendszer útján hallgatag fürkészetre
                     megpróbálható volt, költség és fáradtság kimélete nélkül elkövetett már,
                     erőszakos lármát, kényszerítő vallomásokat nem akart csikarni; tudta, Márk
                     romlottabb erkölcsű, hogysem hamis eskü által kisebb veszélyből is kész ne
                     lenne kibúvni, pedig mihelyt a törvényes üldözés szagát megérzendi, ha el nem
                     szökhetnék is, a két hölgyet elvesztené, s akkor az itéletet indokozó
                     bizonyságok lehető forrása végkép be volna temetve.</p>
                  <p>Egy estve, a pesti Wurm-kávéház hátsó zúgában nehány borotvált izraelita dugta
                     össze fejét, mindennapi apró tőkés, elegáns hajhászok, olcsó, kéz alatt
                     vett-szedett fényűzéssel, kik már régi nyúzó társak voltak, s mint holló a
                     dögre, rendszerint összekárogák egymást, ha vagy egyenként nem birtak valakit
                     vérig koppasztani, vagy kétes színe volt elhorgázott pecsenyéjöknek, azaz
                     kevesebb biztosság, hogy sem nyolczvan-száz perczentet dobon is
                     összeverhessenek.</p>
                  <p>- No hát nincs kedve ezer pengőt adni Salamon Vetter? kérdé egy piócza-ajkú
                     fiatal a legöregebbet, kinek tátott szájvége habosan fityegett a sok
                     fecsegéstől.</p>
                  <p>- Hát miért nem adsz te? felelé Salamon.</p>
                  <p>- Hiszen adok ezret, Simeon is kettőt, de lám négy kellene.</p>
                  <p>- Máskor nem veszlek a g’schäftbe, ha szemem lógna is; az egész ember gyanúsnak
                     látszik előttem. Szalárdy Lajos; hisz az apja is oda van; Lőbl kegyelméből
                     nincsen még csőd alatt; ha két hónapig meg nem kapja Frankfurtból a törlesztő
                     kölcsönt, menthetlenül dobra ütik még aranyos ruháját is.</p>
                  <p>- Mennyiszer mondjam még, hogy nem az apja kér. Anyja Bécsben lakik, tele van
                     aranynyal, mint a zsák, s ez a szeleburdi tartja a madzagot. Ha nem akar
                     fizetni, leszállítjuk az üveges hintóból, de hogyne fizetne, hiszen úgy
                     tékozol, mint a bibliai fiú. Most adhatunk neki, majd őrizzen aztán disznót,
                     mint amaz elődje. De mondom, hogy fizet.</p>
                  <p>- Fizet bizony, viszonzá kigyó-mosolylyal a ravasz Salamon, mert adósságát
                     kölcsönnel fedezi. Itt van az én könyvem, hol betűrend szerint beírvák az adós
                     nemesek, kik zsidó-kézen vannak. Ni, milyen hosszú sor van a neve után, pedig
                     még csak féléves jövevény.</p>
                  <p>- Mindössze is tán hatezer pengő. De milyen nagy befolyású fiatal létére; egy
                     évig volt követ. Aztán követnek sem tesznek gazon szedett embert.</p>
                  <p>- Megtesznek bizony téged is, csak nevelj bajuszt, tagadd, hogy zsidó vagy, s
                     költs harminczezret.</p>
                  <p>- No, de ily úr? mondá egy zsugorodott képű, ki a piócza-ajkúnak folyvást
                     szemébe vágott, hogy Salamont minden áron húzza be a g’schäftbe.</p>
                  <p>- Mintha nem döglött volna már sok ezrem ráklábú csődökbe, több uraknál!? én
                     egyedül olyan helyre adok csak negyven száztólikra, hol két huszast kér, a
                     kinek tallérja van, s annak is a fülét a kezembe adja.</p>
                  <p>- De házasodik is gróf Szalárdy Lajos; milliomos leányt akar hozni Bukarestből;
                     szólott ismét egy czingár koppasztó a rábeszélők közt.</p>
                  <p>- Azt Lőbl g’schäftelné, hogy rebachja legyen, s pénzét biztosítsa, melynek egy
                     része csőd útján elveszne az apjánál. De kell is ennek a kanczakergetőnek
                     házasság? hiszen most is a híres énekesnő pazar pompájára szed, vesz
                     adósságot.</p>
                  <p>- Mit gondol avval Vetter, mi csak nyúzhassunk. Egyébiránt nem hiszem én, hogy
                     Athea jó szót adna neki.</p>
                  <p>- Dehogy nem, állítá Salamon; hát mért láttam színpadon nyakában azon smaragdba
                     kapcsolt tíz sor kelet-gyöngyöt, mit a Müller neve alatt én adtam Szalárdy
                     Lajosnak pénz helyett váltóra?</p>
                  <p>- No lám, hát mégis hitelezett már neki!</p>
                  <p>- Száz perczent haszonnal; de megvettem rajta: ezerötszázig lerántám a
                     szakállát.</p>
                  <p>- Higyje el, hogy most is megveheti. És ha elveszne is, többet nem veszélyez,
                     mint mennyit bőrén nyert. Ezerötszáz pengőt húzott ki zsebéből, s ha ezeret
                     visszaad, ötszáz zsebben marad. Tudna-e Salamon Vetter oly hitlen zsidó lenni,
                     hogy keresztény ellenét, annak saját pénzén megbuktatni ne törekedjék?</p>
                  <p>Salamon figyelmezni kezdett, s harcz keletkezék pénzszomja és gyűlölete között.
                     Az apróbb uzsorások félszemmel összevágtak egymást biztatólag, noha nem merték
                     szokott fogásaikat mind kimeríteni, hogy túlsággal gyanúba ne hozzák, s végre
                     elszalaszszák a megőszült rókát.</p>
                  <p>- Igen, igen, milyen mestermű lesz azt a lobogós díszhajót örvénybe rántani;
                     milyen hizlaló káröröm, mily élénk mulatság zsidó piaczon s kávéházi apró
                     klubbjainkban. Ismét veszve egy híres keresztény; megfojtva egy kutya, ki
                     egymás közt marakodik, mégis minket ugat... Salamon Vetter ily érdemet tehet,
                     nemcsak kára nélkül, de nyereség mellett! s mégis vonakodnék? Mit veszthet
                     zsidó Szalárdy Lajosnál? alig van köztünk két hitelezője, az is kétszeresen
                     behúzta már tőle veszendő tőkéjét. Zsidók rántják csődbe, mégis keresztény
                     hitelező veszít, egyikkel buktatjuk a másikat, s hitelező és adós mind rakásra
                     döglik... Salamon Vetter; mégis tudna vonakodni!?</p>
                  <p>A klubb többi tagjai, ki-ki saját modorában, ráestek a vén Salamonra. Lett
                     lárma, henczegés, érthetetlen zsibaj, de gróf Szalárdy Lajos nevét mindig oly
                     tisztán s hallhatóan mondták ki, hogy minden idegen, ha nem akarta is,
                     kényszerült hallani; mert ez is egyik eszköz az aláásásban, ha valakit már
                     czélba vevének.</p>
                  <p>Végre veszekvő osztozások után, melynek fele színlés, fele komoly ingerültség,
                     rá hagyá magát beszélni Salamon, s levonva előre három hónapi kamatot százhúsz
                     pengő forintokban, kifizeté Szalárdy Lajos ezres váltóját a pióczaszájúnak,
                     nyolcz darab százassal, melyet mint a kezén keresztül ment mindenféle bankót,
                     szokott bélyegével megjegyzett.</p>
                  <p>Ki ezen klubbot beszélni hallotta, azt vélné, Lajos a végsőkön vonaglik, s a
                     holnaputáni csőd küszöbén menthetlenül sikamlik befelé, pedig annyira áll
                     attól, jelen segédforrásai közt legalább, mint akármelyik hajhász; de már az
                     így szokás, ha valaki önálló uradalmak nélkül, zsidók közt nehány száz forintot
                     kerestet. A hajhász czimborák sürgeték Salamont, hogy tíz-húsz tallér sápot
                     egyenként kapjanak, mert Lajosnak a pénz tíz percz alatt kellett, s nekiek nem
                     vala, hogy magok adjanak; Salamon pedig gyúrta, törte, gyalázta Lajos
                     névhitelét, hogy minél veszettebb híre futamodván, másunnan ne kapjon, s maga
                     verseny nélkül koppaszthassa.</p>
                  <p>Mitsem álmodva Lajos, hogy ily csekély hirtelen segítő kölcsönök miatt neve
                     csalárd naplopók, s becsület-irtó férgek mocskos száján kereng s gyaláztatik,
                     kényelmesen szivarozék írótermében. Kandallóján hatot mutatott a roppant
                     márvány-óra, s ő felpillantó figyelemmel kisérte lassú mutatóját, mintha
                     siettetni vágynék. Előtte alvófélen pislogott a kandalló parázsa, elvéve a
                     terem világát, melynek pompás bútorzata, töredékesen mutatá fel tűztől
                     megaranyzott nehéz körrajzait. Tömött rojtú sötét függönyök burkolák magas
                     ablakait; falán állat- és nőképek, Anglia legújabb aczélmetszvényei; egy-egy
                     szobor vagy márvány díszoszlop az aranyzott szegletekbe állítva, s szerteszét,
                     olvasó- vagy játékasztal körül különszinű bőr és gyapjú, bársony nyugszékek,
                     pamlagok, melyeknek lábait angora- vagy párduczbőr ölelte körül. Olvasó
                     asztalán felmetszetlen frank és angol könyvek, a statusgazdászat, s publicistai
                     eszmék conservativ elvű íróitól, nehány olvasatlan száma a Times és Journal des
                     Debatsnak, hajtásában maradt Budapesti Hiradó, s honi divatlapok, melyeknek
                     operai előadásokról írott hasábjai mutató ujjal felszaggatvák, a mohó olvasás
                     jelével. Egy esztergában metszett rakpadon nehány vont csövű czéllövő pisztoly
                     schnellerrel, egy pár bajvívó belga cső; közelében egész rend drága csibuk
                     letámogatva, s ékes állványon soknemű amerikai szivarszekrénynyel, négy
                     vonalban pedig ragyogó tajtpipák, miknek kupak során tűzszín fénycsíkot vet a
                     gerjedező szén.</p>
                  <p>Egész felszerelés drága, s vannak közte jeles műdarabok, de semmi honi czikk,
                     azonban túlságig gazdag, s öntvény és nőművekkel, ék- és dísz találmányokkal
                     annyira elöntve, hogy asszonyi ízlést, puhaság jegyét ölt s küszöbéhez kötött
                     monomant jellemez, ki másutt mitsem élvezhetvén, mindent termébe igyekszik
                     begyűrni vagy kalandos kéjvadászt, ki ízletével, kényelmeivel kaczérkodni
                     akar.</p>
                  <p>Lajos unottan ült a sötét magányban, míg kívül esős havat kavart a februári
                     szél, s csapongó szárnyával olykor megverte ablakát. Végre csengetett, s lámpát
                     hozata. Barna barkójú ölmagas legény hozta a bronzlámpát, zöld vadász ruhában
                     ezüstre, komoly és tekintélyes, mint egy királyi csatár.</p>
                  <p>- Elpusztult már házamtól az a pletykahordó kofa? kérdé Lajos mogorván a
                     vadászt.</p>
                  <p>- Pisze Pistát érti méltóságos grófom?</p>
                  <p>- Igen, a hálátlan levegő-fogyasztót.</p>
                  <p>- Elment, de holmiját itt hagyá. Instántiát akar beadni, úgy reméli, hogy
                     méltóságos grófom megkegyelmez neki s visszafogadja.</p>
                  <p>- Soha; felelt ingerülve Lajos. Málháit, ha nem viszi, rakd ki; kérni se
                     próbáljon, szemem elé ne merjen kerülni.</p>
                  <p>A vadász kiment; Lajos írasztalára helyezé a lámpát. Nehány szép szobor
                     állongott azon s támlarámákban hölgyek arczképei, massiv íredény drága
                     porczellánból, egy agg helvét óra, s több csecsebecséi az íreszközöknek. Lajos
                     levágta magát asztalához a kemény blancbőrszékre, kihúzta a közép fiókot.
                     Jobbra a szegeleten, egy öntött gyík alatt válasz-váró levél feküdt szétbontva,
                     tegnapról kelve, következő tartalommal:</p>
                  <p>«Uram! szobaleányom hallá az ön jockeyától, hogy aquarellben festett
                     arczképemet, többekéi között írasztalán tartja, s gyanítni engedi, mintha tőlem
                     birná, a leleplezés jogával együtt. Cselédpletykát nem szoktam forrásul
                     használni, de kérdésemre, melyhez ily hír után igényülve lettem, mások is
                     meggyőztek. Azért sietek megtenni az óvó tilalmat, sokkal lovagiasabbnak tartva
                     önt a nőbecsület kérelme iránt, hogysem tagadó alkalmazásával, más utat
                     kényszerítsen választanom, s mit nem örömest tennék, gyöngédlen hiúsága alúl,
                     magamat, önkörében, nyilatkozat útján kimentenem.</p>
                  <p>Athea s. k.»</p>
                  <p>Lajos kivőn egy halvány arczképet a közép fiókból. Noha nem volt tökéletesen
                     találva, az ábrándos szemek, s szenvedő arcz méla fenségéből, rá lehete ismerni
                     a bájos Atheára. Mily hitvány eset, mily ég és földközi távol az eredeti kellem
                     s utánzott máz között; gondolá Lajos magában. De melyik képiró tudna tökélylyel
                     visszaadni arczot, lopva ügyeletlen mozgalmaiban, a vonások változata közben
                     kell leragadoznia? s különben is lehet-e angyalt festeni a föld színeivel?...
                     Egészen amaz epedő, láng szenvedélylyel függött a képen, melylyel a debreczeni
                     tűz estéjén atyja termében kisérte. Érzé, hogy akkori sejtelme valósul, hogy
                     félelmes hatalom köti, ragadja a varázs-delnőhöz, melynek lánczaiból nincsen
                     lélekerő kibontakoznia, hogy mélységek nyilnak a növő szenvedélyen, hogy nem
                     lesz védhorgony az örvény orsójában, s a fején elcsapó áradat reá temetkezik...
                     Merengése közben ingerülve lőnek vonásai; a tegnapi levél jutott eszébe, s
                     kikapta azt a réz gyík alúl, hogy válaszoljon reá, de mielőtt tollát tintába
                     mártaná, visszatette azt; a szégyen és küzdelem elhalasztá a gondolatban
                     szünetlen változó felelet sorait.</p>
                  <p>Zár alá rejté a borzasztó levelet, s mintegy szóródásból egy csinos éktokot
                     nyitott fel, melynek atlaszbéllésén párisi név és bélyeg aranylott. Igen drága
                     karperecz volt abban; benső világa behúzva azur zománczczal, s rajta nap-hold
                     szín felelő drága kövekből és gyémánt csillagok, kívül pedig éjfekete emaille,
                     s a perecz koronáján tiszta smaragdokba foglalt ősz istene az agg időnek,
                     kaszája alatt óra-lapot tartva, mely soha nem hibázó pontossággal járt. Lajos
                     elégült mosolylyal nézte a remekműt, melynek különcz eszméje mesteri sikerrel
                     volt kivive; s gondolata e perecz jövőjével látszék foglalkozni. A ki tudja,
                     hogy a smaragdot és fekete színt Athea kiválólag szereti, könnyen azon
                     véleményre jöhet, miszerint az ékszer reá van számítva.</p>
                  <p>E néma jelenet nemcsak azt magyarázta meg, miért küldé el Lajos Pisze Pistát,
                     hanem azon furcsa természetű viszonyt is, melyben Atheával állott, s ha Salamon
                     zsidó tíz sor gyöngyét és szavait egybeveti az ember e közelebbi
                     körülményekkel, alig képes megfogni, miként ékesítheti magát Athea Lajos
                     tulajdonával?</p>
                  <p>Míg Lajos némán szeretgeté a másodszor kezébe vett képet, fölröpült megette a
                     másfél öles szárny, s széles paszományú inasa előtt belépett az előszobából
                     Beatrice. Fehérsárga arcza, s halavány karjai most még gyöngébbek, szeme, fogai
                     ragyognak, keze a finom keztyűben kicsiny s félelemig fehér; úgy látszik, e nőt
                     nem emészti önházának sorsa, mert mióta férjét elhagyá, folyvást ifjodik.
                     Fehér, reszkető kócsagbaratt gyémántokba fűzve, s szőke fürtei közül gazdag
                     brilliánt fény töredezik át drága függőiről. Öltözete lyoni barna bársony,
                     melynek kövér redőit granát színre festi a lámpafény. Keblén gyémánt bokréta,
                     karjai rakvák köves pereczekkel, miken csomókban lóg a divatfüggelék. Fényüző
                     szenve nem látszik lankadni a telő időkkel, sőt gyermekies növekedésben áll,
                     mert füző zsinórja is legújabb találmány. Bejöttével még egy lámpát s
                     gyertyákat parancsolt, magát pedig belemeríté egy sötétpiros pamlag
                     karéjába.</p>
                  <p>- Nagy ebédről jövök, mondá Lajos kézcsókjának fogadása közben. Az asszonyok
                     egytől-egyig szerelmesek beléd, ki nem fogynak dicséretedben. Henyéldy grófné
                     állítása szerint legszebb kocsid, díszfogatod, livréd, s paripáid vannak egész
                     Pesten. A burocratiában ki sem mérkőzhetik veled; módod, formád, udvariasságod
                     beillenék akármelyik udvarhoz, s ezt valamennyien ráhagyák.</p>
                  <p>- A farsangon cotillon-tánczosa voltam Henyéldynének, felelé Lajos, miközben
                     egy szomszéd pamlagon magát pongyolán elveté, fénymázos lábait maga alá
                     rántván. Egészen divatba jött az elhagyott asszony, olyan tarajos lett, mint az
                     ágaskodó kakadú.</p>
                  <p>- Ha ha ha! de mindegy, csakhogy szeressenek. Mindenbe bizhatol, ha nőknek
                     tetszel. Ők szépen, haraggal, csel- vagy erőszakban rábirják, beszélik férjek
                     uraikat s azok vagy akarják vagy nem, melletted sürgetnek. Eleven példa az
                     apád, mit tehet a férfiak irányában egy nő... Nagyon jó úton vagy, csak ámítsd
                     folyvást őket, ha kineveted is. Már mindenik eszét magaddal hurczolod,
                     szeretnék egymást összetépni az irigység miatt. Hogy is ne drága telivérem, te
                     csábos Don Juán, ha anyád nem volnék, tán beléd szeretnék; mondá hizelgően
                     vállára fonódva, a mi tőle, ki jól tudá, hogy Lajos nem fia, kissé túlságos
                     volt.</p>
                  <p>- Csaby tanácsosnő nem volt-e ott? kérdé Lajos végig simogatva Beatrice
                     vállölelő karját.</p>
                  <p>- De igen édesem, vetélkedett magasztalásodban.</p>
                  <p>- Farsangon kivívtam, hogy díszhölgye legyen az ifjak báljának. Első esetben
                     ért conservativ asszonyt ily tisztelet, azt nem feledheti, meg így alkalma lett
                     fukar Janiától legalább egy bécsi öltönyt kicsikarni.</p>
                  <p>- Nagy kópé vagy mon cher! mégsem merne Csaby ellenséged lenni, mert Arabel
                     minden nap szemére vetné titkolt parókáját... Apropos! a kis czingár
                     orángutang, marquise Lunèvre imád még superlativ grádban, győzelmed a tábor
                     sorompóin is behatott.</p>
                  <p>- Ha ha, csak képzelje mama, mindig à la tartar, vagy espagnolesa ment a
                     páholyomba, ha átengedtem neki; pedig nem egyszer addig vihogott, hogy kiejtett
                     vendégfogát könyöklőmön hagyta.</p>
                  <p>- Annál kevésbbé akarhat harapni, édes drága szépem.</p>
                  <p>- Büszkeségem az, ha viseletem, mama kivánatait megközelítheté.</p>
                  <p>- Comme il faut mon cher! Kielégítesz!... e tapasztalat kifizeté azon merényt,
                     hogy február végén öt napra elhagyám éretted a fenséges Bécset. Bécsbe jöendsz
                     mon cher, pedig rövid időn. Hogy is maradhatnál sokáig, te ritka díszvirág, a
                     dudvás konyhakertben?...</p>
                  <p>- Magnifique? hiszen mama átvehetné Pompadour szerepét. Most hát nincs más
                     hátra, mint megkérnem az anyák legszebbikét, hogy adósságomat született
                     kegyessége szerint fizesse ki! mondá sima hangon Lajos, miközben Beatrice
                     keztyűtlen kezét szerelmesen nézte közbe-közbevetett csókjai közt, mintha annak
                     eléggé át nem ismerhető szépségét csodálná.</p>
                  <p>Beatricét meghökkenté ugyan a frankdrámai véletlenséggel jött pénzkérés, de
                     keze csodálásától nem akarva visszahozhatlanúl elriasztani őt, mérsékelt
                     szemrehányással támadt rá.</p>
                  <p>- Ugyan csunya mon cher. Újolag adósság? már másodszor hat hónap folytában!
                     Hova tudod tenni? atyádtól szép apanaget huzasz, pedig azt hallottam, kártyán
                     is sokat nyersz; s mennyit kifizettem már én helyetted?</p>
                  <p>- Lám angyaljó mamám, csak nem élhetek úgy, mint egy tót diákból termett
                     concipista? Én, kinek ereiben, legszebb anyám magas kegyeiből herczegi vér
                     buzog (Beatrice elpirult), kinek anyja a birodalmi fővárosban salont nyit, az
                     udvar köréhez tartozik, ... lehetnék-e összevont, zugba dugott, ignorált medve,
                     kiről egy harmincz forintos ó mágnás ezt kérdje: ki az?... Nem, nem, édes
                     mamám, ezzel tartozom nevednek, származatodnak, ó fényednek; miattam egy foggal
                     se állj alább a herczegi lajtorján, mint nagyanyám állott... De mily szép, mily
                     tekintélyes, mily ellenállhatlan hatalmú ma ezen arcz mamám! a komoly fenség,
                     szelíd tekintet, s mégis parancsoló szemek! Valóban kedvezőbb napján meg nem
                     mutathatná magát az irigy pestieknek.</p>
                  <p>Lajos még tovább fűzte volna hizelgő szavait, bő és szakadatlan folyamban, míg
                     Beatrice az első hatás ingerültségéből megjuhádzandott, de őt a mondottak is
                     annyira érdeklék, hogy alkalmat vőn a tükör végett felállani, meggyőzendő
                     magát, Lajos bókjainak valósága felől.</p>
                  <p>- Hiába indokolja, igazolja adósságait édes pazarló Alcibiádom, mert az habár
                     arszlánias, mindig hiba marad; mondá Beatrice közeledtében, elégülten mosolygó
                     arczczal, mert maga is úgy látá, hogy ma csakugyan jó színben van.</p>
                  <p>- No de megbocsát angyaljó mamácskám, hogy dicsőségeért vétkeztem; folytatá
                     felkelve Szalárdy, miközben Beatrice fürtjét igazítá, mintha kellemét
                     élvezné.</p>
                  <p>- Mit érsz bocsánatommal, ha ki nem fizetem? kérdezé a fokonkint lekötött
                     hiúság.</p>
                  <p>- Megbocsátni vagy fizetni az mindegy herczegi véreknél; viszonzá megtisztelő
                     büszkeséggel Lajos.</p>
                  <p>- Bizony pedig se kedvem, se pénzem fizetni, mondá ismét komorúltan Beatrice,
                     megkapva a mindjárt kicsikarandó igéret kellemetlen következésétől.</p>
                  <p>- Nem úgy, hanem úgy herczegi mamácskám, engemet büntetne, s magát bosszulná
                     meg. Ha schatulját nem fogja megnyitni, hiába visz Bécsbe. Nyomorult összeg
                     miatt Pesthez kell ragadnom, mert ha kimozdulok, lárma és izgatás támad
                     hitelezőim közt. És látja, legokosb, legszebb angyal édes anyám, ha Bécstől
                     elmaradok, ki fogja élénkebb divatba hozni házát, magát, hirét, ünnepeit? ki
                     torlasztja meg a malicieuse sérelmeket, egyik-másik mellőző úrhölgyön? ki fog
                     annyi özvegy s szalmaözvegy nőrokonnak ügyes, imposánt világadó lovagjává
                     lenni? s ki egyenlítend oly sok apró hepe-hupát a mamai család salon
                     horisonján, mikről annyiszor s oly érzékenyen panaszkodék már?... Aztán meg ...
                     jó, hogy eszembe jut, ... hiszen mama meg akar házasítani; ... ha csakugyan oly
                     gazdag azon bankár leánya, majd visszafizetem a menyegző után.</p>
                  <p>- Ott is hálóimat téped, ellenveté kaczérkodó czáffal Beatrice. Azt mesélik
                     Bécsben, Bukarestből hozasz milliomos leányt.</p>
                  <p>- Lőblt bolondítom az atyám kedveért. Ha nem biztatnám őt, hogy eljegyző tervét
                     rokonszenvvel veszem, rég csődöt kért volna mamám férje ellen, s akkor közös
                     nevük szépen sárba esik; holott így időt nyerünk törlesztő kölcsönnel kivágni
                     magunkat.</p>
                  <p>- Hát hajlandóbb volnál választott menyemhez?</p>
                  <p>- Jó mamám ízlése szentírás nekem.</p>
                  <p>Beatrice, kinek különben sem volt komoly szándéka megtagadni váltott
                     gyermekétől az adósságfizetést, e könnyelmű házassági alkuban végkép
                     megengesztelődék. Azt hivé, e két személyből álló társaságban csak ő számít s
                     kereskedik alkuvó felével, csak neki van önző terve (miszerint Lajost Bécsbe
                     törekszik erőszakolni, hogy holt háza megelevenüljön, s társalmi kigyók s
                     alakosok ellen ijesztő krampusza és mumusa legyen); Lajos pedig szívfenekig
                     őszinte és feláldozó, kinek egyetlen törekvése, anyjának tetszeni. Ha e
                     sajátságos jellemet fürkészi, vagy az intéző tervek estjén tett vallomásait
                     mélyebben észleli: át foghatta látni, mennyire valótlan Lajos szájában minden
                     tett igéret; mennyire nem is jár eszében bécsi lakás vagy házasság; s egész
                     jelen csataterve mennyire a pillanati szükségostrom ellen forog s intéztetik...
                     Senkit vakká tenni nem könnyebb, mint önző és hiú hölgyeket.</p>
                  <p>- S mennyi azon adóssági öszveg, melynek borzadalmas súlya? kérdé Beatrice
                     tréfás pathosszal, gondolva, hogy a nélkül is jól ráijesztett már szorongó
                     kegyenczére.</p>
                  <p>- Anyácskám schatuljához csekélység, viszonzá Lajos karjába fonódva, miközben
                     Beatrice szép kezét tenyerébe nyujtóztatva még egyszer megcsókolá.</p>
                  <p>- Mennyi, mennyi? míg kedvem el nem megy; sürgeté a grófnő állát veregetve a
                     sima instansnak.</p>
                  <p>- Kilenczezer pengő; felelt Lajos egész alázattal.</p>
                  <p>Beatrice indulatba jött az összeg száma miatt, de már itt büszkébb volt,
                     hogysem ajánlkozó kegyét újabb vitázással visszatartsa. Nehányszor végigment a
                     terem szőnyegén, aztán kezét hálacsókra nyujtva, magasan felemelt arczczal,
                     mosoly nélkül, komoly szemnyomattal mondá: - A pénzt tíz nap alatt leküldöm, de
                     mindenesetre utolsó leend.</p>
                  <p>Lajos nyakába, kezére, sőt tulzó tettetésben lábaihoz borúlt a legjobb,
                     dicsőbb, páratlan anyának; s ezen bohózatot annál örömestebb játszá el, mert
                     tetőtől talpig meg volt győződve, hogy e segélyrovat semmi esetre sem leend
                     utolsó.</p>
                  <p>E műkedvelői szinészkedés közben, eljött a színi előadás ideje. Beatrice
                     gyertyákat tétetett egy tükör elé, rendbeszedett magán minden kellemeket, s
                     gyárvíz szépítette arczát és szemeit vidám nyomatba helyezé, mint egy boldog
                     menyasszony, ki kérőjét csak esküdtnek hitte, holott szolgabiró.</p>
                  <p>- A mint reggel mondám, a mai operában páholyvendéged leszek; mondá aztán
                     ragyogó keztyűjét húzva kis kezére. Már csak meghallgatom ezt a pesti csodát,
                     kiről annyit beszél vagy százötven ember, és három szerkesztő, hogy előfizetőik
                     feje megfájul már tőle. Atheát nem láttam, mióta Gyapjasy Debreczenben a
                     főispánra tolta, de meg nem foghatom, hogy csinál furorét az együgyű verkli, no
                     persze provenceben fapénz is jó, az ily épicierféle haute voléenak.</p>
                  <p>Lajos örült a véletlennek, miszerint esetleg Atheára tért Beatrice, mert már
                     törte fejét, miként fonja be egy lappangó tervébe; felette ingerlé e sértegető
                     gőg s magaskodó irigység; más úrhölgy talán nem is mondhat vala ilyesmit még
                     társaságban sem, hogy ellene kiméletlenül ki ne tört volna. Azonban őrizkedék
                     megbántani azt, ki szeszélyeiért éppen most vet sárba kilenczezer pengőt, s ki
                     még azonkívül anyja is, következőleg újabb huzavonáinak kitéve marad.</p>
                  <p>- Mon dieu! herczegi mamácska, jó hogy valaki nem hallá; mondta Beatricéhez
                     enyelgő sughangon. Atheával Pesten nagyon vigyázni kell; képes volna az ember
                     népszerűségét koczkáztatni, ha őt kritizálja. Okos, bolond, apraja nagyja,
                     cadet, diák, tudós, csirizfaló, dandy, crème, aggbordák s az ingyenjegyesek
                     dühödt legiója érte küzd, disputál, lő, vág s vetélkedik apotheosisában; s
                     mégis ach ridicul, annyira nem tudának menni, hogy csak egyszer kocsin haza
                     huznák; persze provenceban paraszt-lázadás van, de fogalmuk nincsen fensőbb
                     méltánylatról.</p>
                  <p>Beatricenek igen tetszék e kicsinylő gúny; nem ismerte fiát, hogy ő képes,
                     imádottjáról is körülményekhez képest így szólni, és hogy e gyanús kezdet után
                     okvetlenül önző tárgyalás fog bekövetkezni.</p>
                  <p>- Becsüllek mon cher, mondá az elégült anya, nem is lépek egyet sem darab
                     közepéig, lássa meg az elkényezett donna, hogy nem érte megyek színházba; s
                     leült a pamlagra, hogy szavát megtartsa.</p>
                  <p>- Mégis, drága mamám, nem volna eszélyes magas közönyét ily ingerlő modorban
                     mutatni; a pesti nők fognák ízlésöket megbántva érezni, ha mamám kénytelen
                     surrogatnak bélyegzendi azt, mit ők falánkul élveznek. Sőt úszni kell a nagy
                     folyammal. Midőn a tömeg dühödve van, legkönnyebb tőle dicsőséget nyerni.
                     Pártolni, kegyelni, kijelelnie kell mamámnak Atheát, s ez úton nemcsak ő vele
                     fogja éreztetni, miként, minden vidéki hirecskéje mellett, mélyen egy főrangú
                     hölgy alatt áll, hanem a nép előtt osztozni fog dicsőségében, mert a kegynő
                     neve a kegyenczével együtt jár. És ezen szerep herczegi mamácskámnak annál
                     jobban áll, mert a kis parlagi csalogány, magas salonjában keresett először
                     észrevétetést, emelő kegyet, segélyt, közvéleményt, a mint hogy atyám
                     közbejötte szerzé meg neki e színpadot, híre, szerencséje küzdhomokját.</p>
                  <p>Mindezt oly színlett bensőség, oly rábeszélő szükségességgel adta elő Lajos,
                     hogy Beatrice nem is álmodá, hova czéloz, hova vág ezen garçoni tervezet? s
                     mint a hiuság minden ágán, úgy itt is le hagyá lépezni dicsszomjas lelkét.</p>
                  <p>- De miként tüntessem ki? csak nem kérhetem meg versekben saját menyeműl!</p>
                  <p>- Ha ha ha! mily sós, csipős élü ötlet; hizelkedék Lajos, levéve anyja
                     barettjéről egy reszkető pehelyt. Egész világ elismeri, hogy mamám ily
                     tárgyakban elmés, találékony, gyöngéd, utolérhetlen! Csak akarnia kell, hogy
                     minden bécsi nő irigyelje nevét, mit ötnapi Pesten mulatással, a magyar
                     közvélemény lármás ajkaira játszott... Apropos! Nem sugta meg Henyéldy grófnő,
                     mit ajándékozott Atheának?</p>
                  <p>- A koldus! még az is pártfogó szerepbe tolja hitvány nevét? Ugyan mit
                     adhatott, ha csak elébb ő nem kapta mástól? viszonzá fitymáló ajakkal a
                     meglepett Beatrice.</p>
                  <p>- Tíz sor keleti gyöngyöt smaragdba kapcsolva; felelé Lajos.</p>
                  <p>- S maga ma is utánzott rococo nyakéket viselt, melyre avatott szem egy
                     ölnyiről ráismer; mondá Beatrice megrovó keserűsködéssel, pedig maga sem hitte,
                     a mit állított.</p>
                  <p>- Alkalmasint maga is emlékül kapta, közbeveté Lajos vonatkozólag; s minthogy
                     Henyéldynek szemei élesek, nem mervén viselni, elajándékozta.</p>
                  <p>- Egyébiránt legkönnyebb alkalmi ajándékokkal negélyleni pártfogó szerepet,
                     kivált ha egyszersmind megúnt málhától szabadulunk vele; megjegyzé a grófnő,
                     folyvást ingerülten, hogy azon művészet iránti kaczér pazarlással nem ő
                     hiuskodhatik.</p>
                  <p>- No lám, angyaljó mamámnak mily szép alkalma van, izletét ily tolakodó
                     provencei chineserin felett túlragyogtatni! izgatá Lajos az irigy nőkebelt.</p>
                  <p>- Hogy érted azt, kérdé Beatrice figyelemre kapva.</p>
                  <p>- Ha teszem, valami újszerű, sikerült remek művet adna Atheának emlékül, melyet
                     a tónadó világ tőle irigylene.</p>
                  <p>- De mit? azért költsek? s utánjáró gonddal fáraszszam magamat? ellenveté a
                     dicsvágyó grófnő, kinek különben kedvesb feladatot sosem nyujthat a kinálkozó
                     alkalom, mint ha főrangú hölgyet valamiben felülmúlhat.</p>
                  <p>- Én már gondoskodám, felelt udvarias bókkal az előzékeny Lajos. Mamácskám gond
                     és kiadás nélkül áldozhatja e szerepéhez tartozó adót. Ime itt van a herczegi
                     emlék, melyet Atheának fog ajándékozni; s felnyitá azon csinos etuist, melyben
                     ama nagybecsű, s különcz eszméjű karperecz rejlék.</p>
                  <p>Beatrice meg lőn lepve. Kívül-belől át meg áttekinté a csodaszép művet, fel és
                     leforgatva a közelvett lámpavilágban.</p>
                  <p>- Mon dieu! ez superbe!!... ezt magamnak tartom! inkább majd mást küldök
                     helyette a pesti trillázó kegyencznek.</p>
                  <p>- Eh! mamám csak tréfál, felelt gúnyolódva Lajos. Ily comődiantinhoz illő
                     különcz csecsét, ily kiáltó színpadi gondolatot, miként tudna herczegi karjain
                     eltűrni!? Mamám! az égiektől adott aesthetica szellem, s e tarka perecz!!... de
                     mily együgyű vagyok, én komolyan czáfolom, mit egy tónadó úrhölgy sarcasmusa
                     mond.</p>
                  <p>Beatrice maga is elhitte, hogy e legsolídabb pompamű csakugyan bohócz
                     csecsebecse, s menten megirtózott tőle, noha foga fájt rá; pedig ha sejtené,
                     hogy Lajos czélja nem más, mint féltett emlékajándékát Athea számára
                     visszavitatni, okvetlenül még ma karjára kapcsolná.</p>
                  <p>- Tehát mama holnap magához kéreti Atheát, fogatom rendelkeztére áll, azt
                     küldendi érte.</p>
                  <p>Beatrice nem tőn semmi ellenvetést.</p>
                  <p>- Aztán, ismert espritjével megérteti vele, hogy ő ugyan e szerény igényű
                     városban bálványzott notabilitás, de azért sokkal alantabb áll azon
                     főcsaládnál, tudniillik a mamámékénál, melynek az ő gyámatyja Gyapjasy, oly
                     feltétlen elkötelezettje, s mely őt pártkegyei által jelen fényköréhez juttatá;
                     s következőleg annak minden tagjaihoz, és így hozzám is (ki virágzó ifjúságom
                     mellett különben is tekintélyben állok), ragaszkodással illik hajolnia, s
                     erkölcsi gyöngéd kötelesség, mindnyájunkat, mások felett minden alkalommal
                     kitüntetnie.</p>
                  <p>- Ne félj mon cher, megértetem én vele úgy, hogy harmadnapig sírni fog
                     mérgében; kapva az alkalmon, hogy mosdató szappanja alá veheti, kit már első
                     találkozásakor nőerényeiért irigylett.</p>
                  <p>- De síróba ne fakaszsza mamám; még majd hírbe hozná; aztán meg, hogy
                     fogadhatna el tiszteletadományt, ha elébb megbántja?</p>
                  <p>Beatrice nem tőn semmi ellenvetést.</p>
                  <p>- Végre a szükséges ellenvetés után szépen megdicséri kedves jó mamácskám őt és
                     müvészetét, bizonyossá teszi a hatásról, melyet rágyakorolt s méltánylat
                     jegyeül, mintha csak akkor ötlenék eszébe, komornájával kivétet egy etuist,
                     azaz ezt itten, s felkapcsolja Athea karjára, különösen megkérve, hogy ha az őt
                     kegyelő család emléke és hajlama kedves előtte, minél gyakrabban viselje azt
                     színpadon.</p>
                  <p>A grófnő nem volt idegen mindazt a mondottak szerint végezni; mindenesetre
                     hizelgett neki, hogy Henyéldy grófnőt felülmulja kegyében minden költség
                     nélkül, s egypár hétig izgatni fogja távozása után az osztályabeli hölgyek
                     irigységét; nem gyanítva, mennyire más kútfőből fogja származtatni a
                     mende-monda azon karperecz kétes dicsőségét.</p>
                  <p>- Tehát holnap reggel szállására küldöm ezen ékszert, most pedig menjünk
                     színházba, nyolcz óra elmúlt, alkalmasint túljár felén az opera; mondá
                     felkérőleg Lajos, s az etuist felnyitva iróasztalára tevé, hogy minden szétnéző
                     szem bele botoljék, aztán pedig feladá Beatrice palástját s színházba
                     robogtak.</p>
                  <p>Ki a grófnő fukar önzését férje viszonyában, s jelleme és élete minden ágaiban
                     ismeré, könnyen csodálkozhatnék, hogy lehet hajlandó egy pazar kalandornak
                     adósságait saját schatuljából fizetni, ki neki nem is fia, s kihez csupán a
                     ráhazudott viszony s az ahhoz külszínleg kötött kötelesség, de semmi érzelem
                     nem csatolta? Azonban Beatricet az adósságfizetési alkuban kifejlett indokokon
                     kívül, egy gazdag tartalmú számítás tevé Lajos iránt engedékenynyé. Remélte
                     tudniillik, miszerint férje, miután uradalmait Lőbl követelései alul törlesztő
                     kölcsönnel feloldozandja, észszerű és fukar gazdálkodás útján magát még
                     kivágja, s (míg ő Bécsben bőség és élvezet közt osztja idejét) terhetlen örököt
                     eszközlend fiának, melyet ő mint özvegy kezelni fog, vagy Lajossal, a szokott
                     mód szerint, a születési titok ijesztgetésével megfelez; mert hihetlennek tartá
                     Márkkal közös bűnét kivilágulhatni, arról meg rég meggyőzte magát, hogy mostani
                     férjénél jóval tovább élend, sőt kettős örökével, egy harmadik férj oldalán,
                     tán még szorosban az udvarhoz csempészheti magát, mely sóvár lelkének
                     eldorádója volt.</p>
                  <p>Alig tölt félórát a közelebb véghezment jelenetek után, többszörözött kopogás,
                     beszéd, közeledés hallott a lépcsőkön. Az előszoba benyilt, s Lajos lehajítva
                     bársony paletotját kívülhagyá vetkező társait, maga pedig a szobába rontván
                     kalapját elveté, s belevágta magát egy vérszín nyugszékbe. Társai, az egykorú
                     barátok, zajosan követék. «George!» kiáltott izgatottan Lajos.</p>
                  <p>A vadász belépett.</p>
                  <p>- Híjjátok elő a kertészt, kitől virágokat szoktam vásárlani.</p>
                  <p>- Fú és csap a havas eső, méltóságos grófom.</p>
                  <p>- Bérkocsit kell venni; menjen a lovász, s a kertész maga jőjjön.</p>
                  <p>A vadász kiment, teljesedésbe venni vett parancsát.</p>
                  <p>- Ez még is botrányos rendetlenség; kezdé aztán izgatottan Lajos. Hetenkint
                     összevissza változik a játékrend, s minden harmadik előadás ki van cserélve. Ki
                     várta volna ma ismét, hogy a hirhedett dalmű helyett másik fog adatni?</p>
                  <p>- Még pedig, a melyben fel nem lép Athea; mondá boszankodva egy szép sugár
                     pajtás, ki a kandallóban lobogó tüzet gerjesztett.</p>
                  <p>- Ezt orvosolni kell, különben untalan orrunknál rángatnak, s a szinészek
                     egerei leszünk, kikkel ők játszanak; közbeszólt a harmadik, fűszeres gomlyot
                     vetve a gyujtott szivarból.</p>
                  <p>- A mai est bűne tied, Lajos! mindenható kegyencz vagy Athea körül, s mégis
                     megengeded, hogy a társaságot megfoszsza magától; monda egy negyedik, kinek
                     figyelme a tárczájában olvasott bankjegyekbe merült.</p>
                  <p>Lajos hallgatásban igazolá a hizelgő véleményt, de belül szemrehányó gyanú
                     furdalá, vajjon nem az izgatottság tette-e Atheát hirtelen beteggé, miszerint a
                     tegnapi tiltakozást kellett megirnia; s e titkos gondolat arczára idézte azon
                     epedő fájdalmat, mely Athea ellenszenve miatt, a megvetett szerelem
                     gyötrelmeivel nála meghonosult.</p>
                  <p>- Szeretlek, de irigylem Atheát; folytatá a tárczás. Annyi kellem, könnyű
                     szerény modor, s oly igénytelen bűbáj, ritka egyéniség; játékában pedig non
                     plus ultra kedély és művészet.</p>
                  <p>- Valóban szűkkeblűség tőled Lajos, teremét egyedáruzni; szemrehányá a társak
                     egyike.</p>
                  <p>- Az igaz, lehetlen tőle elfogadást nyerni. Foglaltság, házi baj, betegség,
                     családviszonyok, távollét s ki tudja, mi minden? Szótár birná elsorozni ezer
                     mentségeit, míg végre az ember türelme ki nem fogy, s felhagy az ostrommal.</p>
                  <p>- Sőt egy virágot sem fogad el férfitúl, ha csak színpadra nem veti; megjegyzé
                     a másik.</p>
                  <p>- Hírét jobban védi, mint hattyú a tollát.</p>
                  <p>- S Lajosért mindez kivételt szenved.</p>
                  <p>- Okvetlenül szerelmes bele.</p>
                  <p>- S pedig egyénileg, nem körülményeibe.</p>
                  <p>- Világos... Hány dúsabb hódolatot utasított már el!</p>
                  <p>- Melyek tán csillogóbb körbe kapták volna.</p>
                  <p>- Vagy legalább jobban bélelnék a schatult.</p>
                  <p>- S a helyett hogy Lajost kiütné nyeregből, minden bajtárs eltöri
                     lándzsáját.</p>
                  <p>- Egyébiránt előjoga is van, miután atyja pártfogása hozta a színpadra.</p>
                  <p>- Szinte pangó közöny kezd már uralkodni Athea iránt, a magasabb elemű
                     férfitársaságban.</p>
                  <p>- Alig látni őket páholyban tapsolni; mi is csak Lajosért teszszük.</p>
                  <p>- Boszankodnak a mindent mellőző kijelelésért.</p>
                  <p>- Köszönet, hogy a tömeg ilymire nem ügyel, különben néma házban hangzanának a
                     csábnő dalai.</p>
                  <p>- Könnyebben lelnének szót a napi hasábírók, a tomboló tapsvihar varians
                     synonymjeire.</p>
                  <p>- Mit mondasz ezekre, irígylett lovagja az opera-saisonnak? kérdé végre egyik a
                     mélyedt házi úrtól.</p>
                  <p>Lajos úgy szinlé, mintha gondolati kötnék le figyelmét, pedig hiúsága nem
                     engedé komolyan visszautasítni az irigy véleményt, melynek semmi igazságos
                     alapja nem lehet. Ő betolakodék ugyan az angyal Athea óvott magányába, mert
                     annak gyámatyja Gyapjasy, kötelességeül tevé elfogadását, s jó szíve nem akart
                     hálátlannak látszani gróf Szalárdy György iránt: de komornája vagy nővendégek
                     nélkül egy pillanatig sem bizá szűz keblét Lajos jelenlétére. A művésznő rajzó
                     imádói, kiket első fellépteivel táboronként költött, minden lépést, legapróbb
                     körülményt pontosan ismertek, mi a közös bálvány ostromára vonatkozék. Ők
                     legjobban ismerik s ellenőrzik egymást, egyik a másik szerencséjét rontja, tör
                     és áskálódik s kit boldogulni vélnek, közös ellenül tekintik. Ez történt
                     Lajossal is. Tudták, hogy egyetlen ki elfogadtatik, ki a szép Atheát egyszer
                     másszor játék után lakára kiséri; meg voltak győződve, hogy emlékajándokit
                     viseli; s ha Athea szeme olykor Lajos páholyára tévedt, ha hangja megrezzent, s
                     zavar és gyülölet miatt összepirult, csalhatlan jeleül vették kitört
                     érzelmének. Lajosnak tetszék e balmagyarázat, s hol többet nem tehete, mindig
                     kész volt azt beleegyező hallgatással örökíteni. Nemcsak hiúságát hizlalá e
                     tévely, mi őt, a társaság jelesei felett kitünteté, hanem reszkető szerelme, s
                     a féltő gyötrelem, némi biztosítékát találta abban; remélni engedve, miszerint
                     ha vetélytársak kelleme, ostroma vele nem versenyezhetik, egykor mégis
                     sikerülhet a hideg bálvány szívét meghajlítani, vagy legalább a szánat és
                     könyör alamizsnául színlett kegyet nyerni.</p>
                  <p>A fentebbi kérdésre sem felelt volna semmit, de eszében forgott a pirító levél,
                     s kétkedő lelke is gyanakvék, nincs-e társai közt egyik árulója, kiknek
                     szégyenhozó szaván a levél alapult? Azonban nem akará megfosztani magát,
                     határozott igazmondósággal az önző remény s közönség csalódásaitól, melyet az,
                     reá nézve oly édesen vélt.</p>
                  <p>- Tévedtek ti édes jó barátim, felelé egyszerűn, féligmeddig ellenvetésképen a
                     fentebbi tárgyalások nyomán; hogy ez oraculumi kétesség, biztosítsa ugyan, ha
                     tán társai a valót sejtenék; de hárító szerénységül vétethessék azon esetre, ha
                     a közámulat még csakugyan tart.</p>
                  <p>- Bár irányomban tévedhetnétek úgy! mondá komoly meggyőződés hangján a társaság
                     egyike, miből kitünék, miszerint az elegánsabb körök, mikben ők forognak,
                     folyvást valónak hiszik Lajos szerencséjét.</p>
                  <p>- Nem összepirult-e utolsó felléptekor, midőn rád tekintve látcsövedet magán
                     találta?</p>
                  <p>- Nem felvette-e az immortel koszorút, mely páholyodból repült?</p>
                  <p>- Nem karodon vezetted-e haza ugyanazon dalműből?</p>
                  <p>- Nem egész délutánt nála töltéd-e következő nap?</p>
                  <p>- Nem éjzenét adtál-e ugyanakkor ablakai alatt?</p>
                  <p>- Nem viselte-e többszöri fellépteiben a gazdag gyöngyöt, mit te ajándékozál,
                     mint fogja viselni ezen karpereczet is, ha legközelebb fellép, mert hisz a
                     gyöngyöt is ezen helyen láttuk? kérdezé végre a szép sugár pajtás, miközben
                     kezébe vette az iróasztalon felnyitva hagyott etuist.</p>
                  <p>- Miért kalamoltok mindenbe? közbevágott Lajos tettetett zavarral, mintha
                     önmagára boszankodnék az ékszer óvtalan kinnfeledéseért, s el akarná venni
                     barátja kezéből, hogy zár alá rejtse. De az nem adá azt. Sorról-sorra,
                     kézről-kézre járt; szoros, részletes szemle alá véteték, hogy okvetlenül
                     ráismerhessenek, ha egykor Athea harmatdad karjain fog az díszleni.</p>
                  <p>- Ki nem tudok békülni a mai esettel! felkiálta töprenkedve Lajos. A hirdetett
                     dalmű elhalasztása, Athea hirtelen jött rosszulléte aggódtatá őt. Vajjon nem
                     ellenem van-e izgulva? nem azért vonakszik-e fellépni, hogy gyűlölt szemeimmel
                     ne találkozzék? nem tervezi-e végszabadultát ostromaimtól? nem akar-e szokatlan
                     módhoz nyúlni híre érdekében, mi engem, szándékos czélzata nélkül,
                     meggyalázand? Ezernyi kérdés borult-merült nyugtalan szívében, mert a vak
                     szerelem, kivált ha kétkedik, kimerítlen forrása a balmagyarázatnak, mihelyt
                     féltenie, vagy gyanakodnia kell, pedig arra minden legkisebb körülményt indokul
                     ragad.</p>
                  <p>George jelenté a kertész megérkeztét, s az intett jelre be is bocsátá azt.</p>
                  <p>- Van-e sok és szép virága? kérdezé Lajos.</p>
                  <p>- Van grófi méltóság, mondá a haszonleső német; s a mi kertemből nem telnék,
                     beszerzését magamra vállalom.</p>
                  <p>- Képes lenne-e reggel hat órára egy kisded nősalont felkoszorúzni, de úgy,
                     hogy egyszersmind bokrétákkal töltsön meg vázákat, a szőnyeget behintse egészen
                     megszedett virággal, s fonadékok környezzék az ajtót?</p>
                  <p>A kertész gondolkozék, számítani látszott, honnan mennyi virágot kaphat. «Ha
                     cameliáimat, s egyéb drága példányokat szabad lesz használnom, kitelik».</p>
                  <p>- Éppen akarom, hogy mindent használjon, mi a pesti kertészettől telik.</p>
                  <p>- Kié a felékítendő salon? kérdezé a kertész.</p>
                  <p>- Athea kisasszonyé; de vigyáznia kell, hogy készület alatt fel ne ébredjen, s
                     meglepje a tréfa, midőn salonjába kilép.</p>
                  <p>A fiatal urak dicsérték Lajos gyöngéd és költséges ötletét; a kertész pedig más
                     szobába kérte egy magányos szóra a házi urat.</p>
                  <p>- Nem hiszem, hogy Athea kisasszony bebocsátna, grófi méltóság, sugá, midőn
                     magok voltak. A minap sem akart helyt adni a virágbokroknak, miután kérdezte,
                     hogy kinek küldeményi. Férfiaktól nem illik ilyesmit leánynak elfogadni.</p>
                  <p>- Titkon szóljon a komornájával, viszonsúgá Lajos. Kérje meg nevemben, ő
                     mindent megtesz értem, s elintézi a dolgot, hogy minden megtörténjék.</p>
                  <p>A kertész távozott, Lajos visszament barátai közé. E közben játékasztalt
                     készített a vadász, bevilágítván azt a lejebb vont függő lámpával. Az
                     ebédlő-teremben asztalt terítének theára, és hideg franczia étkekhez, egy
                     rézhűtőbe pedig moet pezsgőt raktak jég közé, míg Lajos házgazda-tiszt szerint
                     fáróbanknak vetett nehány darab százast, melyeken az öreg Salamon bélyege
                     messziről megismerszett.</p>
                  <p>Az ifjú urak még folyvást a szép karpereczet nézegeték. A fentebbi jelenetekből
                     kiderül, minő viszony létezik az erényes művésznő s e hiú úrfi között; kiderül,
                     mi módon és okból tudta Lajos rávennni Henyéldy grófnőt, hogy Salamontól vett
                     gyöngyeivel megajándékozza Atheát, mint Beatrice megajándékozandja
                     karpereczével. Meztelen látszanak az adatok, melyek után az ama viszonyra
                     vonatkozó félreértés alakul és fejlik; újabb példáját adva annak, mily
                     igazságtalan lehet a közvélemény, még ha indokolva látszék is lenni. Mily
                     méltatlanul rovatik meg az ihletett művésznő, ki minden időt, tehetséget a
                     szorgalomnak áldoz; a szerény, házias angyalnő, kinek erényéhez egy vonalnyi
                     árny nem férhet. És még mennyi újabb kútfő balmagyarázatra, ha a tündér-éji
                     virágdiszítmények híre fut; ha ama karpereczet Beatrice sürgetéseire színpadon
                     használja, s ha Lajos kocsijában meglátják, midőn anyjához vitetik, pedig hogy
                     meglássák, kisértő ördöge gondoskodni fog. Az ártatlan hölgyjellem, mielőtt
                     észrevenné magát, oly összevisszafont szövegébe lesz bonyolítva gyanú- s
                     rágalomnak, hogy saját mentségére hitelét elveszti; s hiába nevezendi meg a
                     vádló ajándékok igaz eredetét, költött ürügynek fog az tartatni, melylyel
                     lovagja, megszánt áldozatja hirét védni vállalkozik... Lajos végszámítása oda
                     vonatkozék, miszerint ily erkölcsi bukás végfokaiban, a magára hagyott erőtlen
                     nőszív, hogy legalább őre és támasza legyen, kétségei között, karjaiba fogja
                     vetni magát.</p>
                  <p>Alig hinné az ember, hogy ezen úr, ki a közügy gondjait kérte és vette
                     vállaira, hiú szenvedélyek ezerféle üres vagy alacsony üzleteire lopja el
                     lelkét és idejét. A jellem baljegye, mely fokonkénti erősbödés által már
                     természetté vált, sohasem hazudtolja meg magát. A fösvény fukar marad, ha
                     Anglia adósságát neki fizetik is, a részeges bort kér, ha bár tenger istenévé
                     teszszük; és a könnyelmű épen úgy eljátszik egy virágzó nemzetet, mint a tört
                     sarkantyú rézgombját.</p>
                  <p>Azért alig lehet statusra veszélyesb, mint ha fénykapkodó, hiú, szenvedélyes,
                     epicur hajlamú önző egyének horgászszák el a közhivatalokat. Efféle lelkület
                     minden vizet saját malmára visz; bizalom, vélemény, hír, ész és hatalom,
                     mindannyi gyilok kezében, melyet a közjó üterébe döf, hogy falni való vért
                     onthasson magának.</p>
                  <p>Dölyfe, erőszakja, vagy rejtett árulása önmagát neveli, mint az ó római
                     hydrops, mígnem a szörny megnő, térkörét körmébe ragadja, s zsarnok lesz
                     belőle. Mindegy akármi eszméhez, akármely felekezethez tartozik, szerencsétlen
                     az ügy, párt, vagy testület, mely magát kezeire bizta, vele és általa nincs,
                     nem lehet siker és virágzat, mert ha rosszabb lenni alkalmat nem vehet,
                     legalább gőgös marad és hiú, dolgainak mélyen és egészen nem adja át magát, s
                     legjobb esetben pangást, hervadozást idéz fel körében.</p>
                  <p>Lajost bensőleg megismerők, midőn intéző terveik közben atyja előtt
                     vallomásokat tőn. Ime az egyéniség ugyanaz maradt, mint akart maradni; s csak
                     lázasztó akadályok kellenek, hogy szörnyeteggé legyen, vagy lehetlenségek, hogy
                     szörnyű véget érjen.</p>
                  <p>Egyébiránt az éj igen vigan ment el. Lajosnak nem csak igen jó étvágya, hanem
                     excellens szakácsa szokott lenni; barátjait pedig rendesen a legpénzesebb
                     körökből tudja válogatni; s e három tényező közbenjöttével éji két órára
                     felségesen evett, dicsőket ivott, s hatszáz aranyat nyert, a mi különben nála
                     mind nem ujság.</p>
                  
               </div>
            <div type="chapter">
               <head>XXXII.</head>
               <head>(A kancsi.)</head>
                  <p>Ekkor tájban, azokra nézve, kik e történetet részvéttel kisérik, érdekes
                     vendégek érkezének Pestre. Esti hét órakor, következőleg nyaktörő sötéttel,
                     jött meg a Fehérhajóhoz a debreczeni gyorskocsi. A kerékagy s küllők közé
                     fagyott ilvány és agyag meghízlalva újabb sár-rétegtől az oldalhegyig
                     felverődött csatak, megpántolt repedék nyújtón vagy talpakon, s kötelekbe
                     fűzött erőszakos törés a saráglya karján, a leküzdött pálya mindannyi sebhelye,
                     eszünkbe juttatják a hortobágyi útat, hol fuvaros véreink csoportjaival egykor
                     találkozánk.</p>
                  <p>A gyorskocsi bőr barlangjából alacsony, zömök ember mászott ki, száján, mint
                     mordálycsőből füstöt lövöldözve cseresznyeszín tajtékpipájából; utána nyalka
                     termetű fiatal úr tette magát földre, ki épen most göndöríté ki utolsó fürtjét
                     a bőrpióczából, melybe útközben haja tekerve volt. Ámbár pedig rókatorkosában
                     nyűttes állapotban villogott a narancsszín csiku világoskék nyakravaló, menten
                     rá lehete ismerni a feszes nadrágú esküdtre, ha szolgabiráját elhibáztuk volna
                     is. Itt levén a működő legale testimonium, semmi meglepő nincs benne, hogy a
                     bőrbarlangból Vámos az árvahalászból feléledt Szalárdy Ödönnel együtt előbuvék,
                     nagyot nyujtózván a bordanyaggató üléstámlák után.</p>
                  <p>Vámos mielőtt szobákat nyittatna, csengeté a házi bérszolgát, s félreintvén a
                     lépcsőzet megé, suttogó halk hangon bizományt adott ki, melyet úgy látszék, jól
                     meg akart értetni, mert hosszan magyarázta. A bérszolga sietős készséggel
                     rohant ki a kapu alatt; Vámos még egyszer visszakiáltá útjából.</p>
                  <p>- Mint mondám, jól vigyázzon; tudja meg pontosan, otthon van-e dr. Márk, és ha
                     igen, ne is menjen be a szállásába, vagy ha bement s ott találná: kérjen
                     gyógyszert vagy színleljen valamit: ha pedig otthon nincs, beszéljen
                     szolgálójával s híja ide rögtön; csak azt mondja neki, hogy felérkezett a
                     hortobágyi úr.</p>
                  <p>Azonban jövevényeink felhurczolkodtak a Fehérhajó férges szobáiba, holott
                     esküdt úr, tetemes mosdások után rangjához illő hüvelybe öltöztette magát, s
                     nyakrafőre színházba akart illanni, kivált miután megtudta, hogy bohózatot
                     adnak.</p>
                  <p>Vámos karon kapá illanása közben.</p>
                  <p>- Kedves barátom, legyen szives velünk elviselni az est unalmait, holnap aztán,
                     vagy mikor dolgunkat végeztük, a hol akar, inkább páholyt veszek, s kölcsönzök
                     számára vagy két operaguckert; de látja, most fontos eljárások várják, nem
                     tudom, melyik perczben, tán egy-két óra mulva kell végrehajtanunk azon
                     kihallgatást, melyért feltörődtünk, s melytől annyi érdek végkifejlése függ;
                     mondá szeliden, miközben a felkráglizott bohózatkedvelőt kanapéra nyomta.</p>
                  <p>Esküdt úr nyájasan ajánlkozék a halaszthatni vélt tiszti eljárásra, de lelke
                     izzadt a megtagadás miatt, s szemeiből látszék, mily keserves áldozatba kerül
                     neki a hivatal.</p>
                  <p>Azonban a bérszolga visszaérkezék, s magával hozta a megrendelt szolgálót.
                     Sovány, nagyszájú leány, sápadt rostos bőrü, gyenge szemű s félénk tekintetű;
                     ki őt régiebb időkben vizsgálta, emlékezni kezdett vonásaira, hosszasb
                     szemlélet után eszébe kellett jutnia, hogy a Hortobágyon látta, s felismeri
                     benne a Poltrást. Alakja hasonlít a betegállapotihoz, csakhogy ajka most nem
                     rángatag, szeme nem merevény, szemhéja nem akadoz fel, s arczában nincs örökös
                     remegés. Ezen különös ábrázat általában elveszté kisértetiességét, annyival
                     inkább, mert holt képét nem torzítá természetlen festék, mint midőn először
                     láttuk őt, de bágyadt, erőtlen kifejezése, színvesztett ajka és arczai mutaták
                     a kimerültség s kiállott szenvedések nyomait.</p>
                  <p>- Van-e jó dolgod? megszólítá Vámos részvéttel.</p>
                  <p>Midőn Vámosnak kezet csókolt, felélénkült komoly tekintete, s piruló ereit
                     elfutá az élet. A hála öröme lelkesíté az egyszerű kebelt.</p>
                  <p>- Hogy ne volna, felelt igazoló hangon a leány. Betegségem egészen meggyógyult,
                     mióta a kórházból kijöttem, görcsöm soha sem volt, sem vér láttára dühösségbe
                     nem jövök. Gyenge vagyok, az igaz, de azért tudok dolgozni, mennyit
                     kötelességem hoz magával.</p>
                  <p>- De Márkhoz rossz helyre szereztelek úgy-e?</p>
                  <p>- Felette rossz ember, viszonzá a Poltrás, de örömest szolgálok nála
                     jótevőmért. Fukar, dühös, álnok s igaztalan; koplaltat s béremet elhúzza;
                     lehetetlen lett volna megélnem nála, ha a tens úr ajándékából nem tartom
                     magamat.</p>
                  <p>- Nem jött-e nyomába, hogy én játszottalak házához?</p>
                  <p>- A világért sem. Azt hiszi, félbolond vagyok, kit más el nem tart, kinek
                     fapénz is jó, s azért mentem hozzá. És mivel minden üldözést, húzavonát szó
                     nélkül szenvedek, nem is igen czirkál utánam, baromilag elterhel parancscsal,
                     de aztán dolgaimra hagy.</p>
                  <p>- Hát reád bizott ügyemben tapasztaltál-e valamit? volt-e nála kancsi nővére
                     valamikor, vagy nem sejtheted-e, hol lakik? életben van-e?</p>
                  <p>- Nem tudok semmit; mióta nála szolgálok, semmi jele, nyoma sem volt, miből
                     legkisebbet gyanítni vagy következtetni lehetne.</p>
                  <p>- Hát a vörös dajka szolgálója, kinek személyes leirását úgy a szádba
                     rágtam?</p>
                  <p>- Megismerném százezer ember közt utczán, templomban, akárhol, de sohsem jött
                     előmbe, sem Márk úrnál egy szót sem szóltak felőle.</p>
                  <p>- S Márk viseletében sem vettél semmi különöst észre? vagy nem nyomoztad esti
                     kijárásaiban valami szokatlan új helyre? folytatá kérdéseit Vámos, aggódva a
                     cselvetés sikertelenségein.</p>
                  <p>- Ez előtt három héttel egy havazó estvén levelet hozott egy rongyos napszámos;
                     azóta nagyon nyugtalan lett Márk úr; felelé a Poltrás.</p>
                  <p>- Küldött-e választ azon levélre?</p>
                  <p>- Nem, csak egy üveg orvosságot.</p>
                  <p>- Kérdezted-e a napszámostól, honnan jött a levél?</p>
                  <p>- Igen; azt mondta egy betegtől.</p>
                  <p>- Mért nem tudakoztad bővebben?</p>
                  <p>- Tettem száz kérdést is, de egy szót sem felelt.</p>
                  <p>- Mit tőn azóta Márk?</p>
                  <p>- Egy darabig semmit, csak hogy izgatott volt, sokszor éjszaka is behítt, hogy
                     takarítsam ki a szobát, pedig, tisztább a tükörnél; bizonyosan félt magában
                     lenni. Hanem ma két hete, mikor a kórházak napi jelentését elhozták, mert
                     mindig hordatta, rettenetes boszúságba jött. Sohasem láttam oly dühösnek, majd
                     felfalta még betegeit is, a kik hozzá járnak. Azóta sokszor kiment este. Én a
                     tens úr rendelete szerint, mikor lehetett, utána lopóztam; elkisértem a Dunáig,
                     onnan csónakba ültem utána, de a budai parton mindig bérkocsit vett. Azoktól
                     tudtam meg, mert számukat megjegyzém, hogy az ... kórházhoz jár, de nagy baja
                     lehet, mert a kapu alatt suttog mindig egy betegápolóval, s elégületlenül jő
                     vissza. Azt magam is látom, nagyban töri fejét, mert hajhászát magához hivatá,
                     s parancsolta neki, hogy legfeljebb egy hónap alatt mind beszedje, a mi pénze
                     még uzsorán kinn van, akármennyit kelljen engednie, hol az idő nem folyt le
                     egészen, nehány adóst pedig meg is idéztetett, sőt a hajhász eldoboltatta már
                     köztük némelyiket. Azonban Márk úr késő estéken zárt ajtó megett szed, vesz,
                     tesz, rakosgat; irásokat is égetget talán, mert vagy két reggel papirhamvat
                     leltem a kandallós kályhában. Pénzét pedig mind aranyra váltja a hajhásza;
                     talán bizony el akar szökni, mert a hajhász Bécsből hozott egy útilevelet, hogy
                     majd ő utazik más országra véle, mégis Márk úrnál hagyá.</p>
                  <p>- Hasonlít-e arczban Márkhoz a hajhász?</p>
                  <p>- Nagyon; a termetben is.</p>
                  <p>Vámos ingerülve hallgatta a Poltrás tudósításait. Homlokát komoly redők lepték
                     el; zsebéből egy levelet vőn elő, melynek következtében Pestre jött, s látta,
                     hogy kelési napja tökéletesen egyezik a Poltrás azon adatával, melytől fogva
                     Márkot az ... kórház körül ólálkodni állítja. A gondviselés csodáira gondolt, s
                     a remény sugára deríté át arczát, hogy végre diadalt szerzend tán a vétkezőkön,
                     s Ödönt visszaadja jogviszonyainak, mikből a hallatlan bűnterv kitépte.</p>
                  <p>- Hát most hol van Márk? kérdé némi szünet után a Poltrástól.</p>
                  <p>- Alkalmasint ottan, mert ilyenkor szokott odajárni.</p>
                  <p>- Menj haza, s légy szemes, mit teend Márk, ha visszaérkezett; azt hiszem, még
                     éjfél előtt megszünik őrködő szereped.</p>
                  <p>A Poltrás menni akar.</p>
                  <p>- Még egyet! utánszólt Vámos. Mariskáról még sem tudtál semmi hírt venni, kit
                     Debreczenből felküldtem s szolgálatba állítám?</p>
                  <p>- Lehetlen nyomába akadnom; míg ott volt szolgálatban, sokszor voltam vele; de
                     hogy terhe növekedett, halálosan szégyenlte magát. Bizonyosan azért szökött el
                     szolgálatából; ... talán meg is ölte magát, mert nem hiszem, hogy azóta engem
                     fel ne keresett volna.</p>
                  <p>Vámos egy könyűt törle ki szeméből, mely a népsors iránti részvétből fakadt...
                     «No csak Márkot figyelmedbe ajánlom»; mondá a távozónak.</p>
                  <p>Vámos jól tudta Márk régibb s folytatott készületeit, s eleve rendelkezék
                     arról, hogy szökése lehetlenné váljék; ha pesti kémeit megcsalva a
                     határvonalokig elillanna is, ott várja a csalhatlan veszély. Őt csak az ...
                     kórház meséje izgatá, s azon összevágó körülmény, mely a levél s Poltrás
                     közleményeiből egyhangúlag kikerekedék. Maradhatlan levén ennyi izgató
                     érdektől, esküdt urat köpczös főnökére bízá, hogy bohózatba ne ebláboljon, maga
                     pedig télruhát kanyarítva nyakába, átkelt a Dunán, s bevágódva az első
                     batárdba, kihajtat az ... kórházhoz.</p>
                  <p>Innen az egyházon, egy szűk sikátorban, üres bérkocsi várt a havas esőben.</p>
                  <p>- Kit hoztál? kérdé Vámos a batardjába menekült kocsistól.</p>
                  <p>- Nem tudom; felelt az egykedvűn.</p>
                  <p>- Honnan jő?</p>
                  <p>- Pestről.</p>
                  <p>- Hova ment?</p>
                  <p>- A kórházba.</p>
                  <p>Ez ő! gondolá Vámos magában, miközben a közel kórház előtt megállítá kocsisát.
                     Az ajtót félig nyitva találta, mi ilyenkor szokatlan, s a bejárat boltozata
                     alatt, hova a lépcsőlámpa félig bevilágított, két alakot láta rejtélyesen
                     egymással suttogni. Midőn Vámos a lépcsőzeten felkanyarult, az egyik suttogó,
                     alacsony termetű, gyors járású férfi, szemére vont magas kalappal, hátra
                     kanyart bő gallérköpenyben kisuhant mellette az ajtón, mint egy elcsapó fecske,
                     a másik pedig egy hajadon fejű ifjú betegápoló bezárva utána a kórház ajtaját,
                     elérte őt a lépcső fokain. Vámosnak eszébe jutott a Poltrás tudósító híre, s
                     meggyőződék a pontos igazságról, mert a beburkolt, s fedett arczú idegen
                     termetében, Márkéra ismert, s észrevevé a gallér nyilatán éles szemeit, miket a
                     kalapkaram árnyából ő reá szegezett.</p>
                  <p>- Kit tetszik keresni? kérdezé Vámost az őt beérő ifjú, egy tömött hajú, széles
                     fejű szláveredet, apró alattomos szemekkel.</p>
                  <p>- A gyóntató pátert; felelé Vámos egyszerűn, mialatt keményen a kérdező
                     szemeibe nézett.</p>
                  <p>A betegápoló egy ajtóhoz vitte őt, melynek szemöldökén sárgult ó papiron «
                     pater Sebastian» felirat látszék a folyosón függő lámpa árnyas világában.</p>
                  <p>- Itt lakik, tessék bemenni; mondá a vezető, miközben a kórházajtó felé indult,
                     s Vámos bekopogtatott.</p>
                  <p>- Tisztelendő úrnak köszönhetem e nagy érdekű levelet? kérdezé kölcsönös
                     üdvözlet s ismertetés után, kivonva zsebéből azon iratot, mely már a Poltrás
                     tudósításihoz tájékozó magyarázatúl szolgált.</p>
                  <p>- Igenis én írtam, mondá nyájasan az öreg lelki atya, miközben faggyúgyertyáját
                     elhamvazá s Vámosnak a kemény szőrkanapén ülést ajánlott.</p>
                  <p>- Ebben a Pestre sietés feltéte alatt, különös érdekű felfedezés igértetik
                     nekem, mely nem csak a fenyítő igazság kezébe adand diadalt, hanem családom
                     nehány tagjainak jogviszonyát rejti.</p>
                  <p>- És az tökéletes igaz; felelt őszinte örömmel a jó Sebestyén atya, melyből
                     kitünék, hogy szerzetének nemes szelleme, a másoknak használni, szivében testet
                     ölte fel.</p>
                  <p>- Siessen tisztelendő úr, alig tudom perczig nélkülözni az izgató szerencsét,
                     minek kifejlése után tizedektől várok.</p>
                  <p>- Két hét előtt kezdé pater Sebastian, hanyatlott korú nőbeteg kéredzett
                     kórházba. Beköltözteték, mert vala üres ágy, más kérdés pedig sosem fordul elő
                     a felvétel körül. Orvos helyett gyóntató papot kivánt, s természetesen velem
                     érintkezett. Formátlan kancsi asszony, igázott testű, dugult sárgabőrű, semmi
                     jelével a valahai tisztaságnak, nagy titkot akarok a tisztelendő atyára bízni,
                     mondá nekem, midőn négy szem közt valánk. Micsoda hitfelekezeten vagy, kérdezém
                     tőle. Izraelita, felelt ő. Úgy hát nem fogadom el gyónásodat, hacsak meg nem
                     térsz, mert bűneidet meg nem bocsáthatom, viszonzám én.</p>
                  <p>- Az elég gyöngédtelenség volt tisztelendő úrtól; közbevágott Vámos, remegve,
                     hogy e hiterőtető szigor miatt maradt vagy maradand öröktitokban ama nagy
                     érdekű igazság.</p>
                  <p>- Ez nekem felesküdt kötelességem volt; menté magát pater Sebastián. Egyébiránt
                     a kórhölgy nem tőn semmi ellenvetést, úgy látszék, sokkal többet gondol teendő
                     vallomásaival mint ősi hitével. Jól van, úgymond, szivesen leszek keresztény,
                     különben is undorral kell saját feleimtől elfordulnom, kik nemcsak a
                     keresztényt, de saját sorsosikat, családjaikat, Mózes törvényeit, magát az
                     Ábrahám istenét csalni, megtagadni, önzésük árujává tenni vetélkednek.</p>
                  <p>- Nos, nos a vallomásokra!</p>
                  <p>- A keresztség felvétele után, következőket beszélte, kérvén mindazt
                     feljegyezni, nehogy elfeledjem s bűnhödetlen maradjon, kit ő meg akar boszúlni.
                     Lengyel-zsidó családból eredtem, úgymond az asszony, Lemberg közelében. Atyám
                     vak és más üzletre erőtlen levén, rongyszedő volt a vidékben s nyolcz gyermekét
                     semmiben sem gyakorlá annyira mint a koplalásban; de azért dolgozniok nem
                     engede, mert úgymond, isten választott népe nem azért teremteték, hogy magát
                     törje mint barom, hanem esze által tartassa el magát ellenségeivel. Idősbik
                     bátyám, egy Lőbl nevű rabbi pártfogása mellett, annak fiával az egyetemet
                     kitanulván, háziorvos lett Gácsországban egy herczegi háznál; többi testvéreim
                     pedig egyenként szanaszét oszlottak hat-hat huszassal, azon apai parancs
                     kiséretében, hogy koplalni, nyúzni, csalni tanuljanak, de ha árokban kellend is
                     mint az ebnek megdögleniek, apjok nyakára soha egy perczig se jőjjenek. Azt
                     hiszem, mindnyája megvagyonosult, különben felkeresendék nővéreiket; így
                     kikerülik őket, hogy alamizsnát ne kelljen adniok. Orvos bátyámról napról-napra
                     fényesebb híreket hallottunk. Először, hogy szép fehér gyolcsingben s drága
                     ruhákban jár, aztán az udvarnak egy haszonbérlőjével közkereseti társaságba
                     állott, majd ismét, hogy herczegének, idegen nevek alatt saját pénzét uzsorák
                     mellett kölcsönözgeti; végre, hogy nevezetes tőkebirtokos, Lőbl tantársával, ki
                     már grófi házorvos volt, egy kézre dolgozik s nehány pénzváltók szövetségében,
                     magok és több kipusztult nemes nyalóczok befolyása által, az aristocratia
                     kizsebelését nagy sikerrel űzi. E közben én, Jefte nagynénémmel nyomorban
                     tartottuk zsémbes, fukar s kevés pénzét elásó apánkat. Egy ízben szerencsém
                     akadt volna férjhez menni. Kétszáz váltó forintért elveende egy galandhurczoló,
                     kinek málháit társai ellopták s megbukott. Irattam bátyámnak az öreg rabbival
                     igen szép levelet, kértem érzékenyen, adja kölcsön nekem a kivántató
                     menyasszonyi hozományt, idővel ha Jehovah segít, majd visszafizetjük. Durva,
                     goromba választ külde a rabbinak; hogy merészel, irá, azon szemétféreg engem
                     bátyjának nevezni? nem ismerem őket s megtiltom, hogy nevemet valaha szájokba
                     veendjék. Aztán tudók meg, hogy már akkor hitét változtatta s Márk nevet vőn
                     fel; mint vőn most is, magyar nemessé létekor, csakhogy rajta veszett azért
                     rögzött neve. Azonban Lőbl orvost, grófja, bizonyos csalásért elűzvén, Márknak
                     is, a szövetség félelme miatt, míg késő nem leend, pusztulnia kellett s jóhír
                     és meglehetős vagyon birtokában költözék ki Valachiába, a legkérgesebb szívű
                     megrögzött bűntevő, hol nehány év alatt értékét megkettőzé, nevét tovább-tovább
                     vitte és rendjelt kapott. Sőt ottani laktában bizonyos szerződést kötött egy
                     dúsgazdag czimborával annak születendő leányára, kit, ha csakugyan születnék s
                     felnövend, nőül fog venni. Azonban most hallom, Lőblre mérgesen fenekedik, mert
                     azon leányt valami gróf nejévé akarja szerezni, kinek apja neki sokkal adós...
                     Azalatt a szegény család, melyből a fényes gazember származék, alább sülyedt
                     inség s hagyottságban. Olybá tartatánk mint a bélpoklosok; saját feleink
                     kikerülték házunkat. Vak atyám ásott pénzét ellopták s ha koldult kenyerünkből
                     ebédlénk, a fukar kétségének Tóbiás átkait kelle hallanunk. Irtunk, könyörgénk
                     ismételt izekben a ragyogó tolvajnak, mondánk, nem akarunk sugáriban foltokul
                     feltűnni, egybeköttetéseiben megszégyeníteni, alázó eredetét világa előtt
                     elárulni; titkon, álnév alatt, rejtve, hallgatag eltemetettségben esdeklünk
                     alamizsnájáért, mentse meg kinos éhhaláltól az atyát, kinek csontjait viseli, a
                     szívet, melyen az ő vére, fogantatása előtt átfutott; de nem is válaszolt.
                     Elaggott apánkat rongykereső utczalása közben fergeteg érte utól s egy sövény
                     alatt halt meg. Azonban a vérség elleni bűnt még tovább tudta vinni; eddig csak
                     megtagadt s veszni hagyott bősége közepett, de vétkeinek társaivá nem tőn. Hogy
                     semmi ne hibázzék s jellemének teljes rajzát kiegészítse, megtevé azt is.
                     Valachiából Pestre jött, mielőtt a gyanakvó törvény üzőbe vehetné, mint fogna
                     elszökni innen is, ha körmeimet utána nem feszítném, hogy torkon ragadjam.
                     Kigyói sikos tekergőzésiben fel tudott csúszni egy főispáni házba; hírt,
                     közvéleményt, kapós orvosi szerencsét szerezni rövid időn; házakat és
                     hírlapokat nyert meg; tisztelendő atyám bizonyosan fogja ismerni őt; ki előtt
                     volna Budapesten Márk neve hallatlan? Összeszövetkezék a főispánnéval a főispán
                     ellen s midőn házától elvált, az eszköz, alkalom, ismeretség, ezer szálai közt,
                     mint a pók hálójának középpontján, elkezdé bűneinek üzletét, összeszőve fonva
                     magát és viszonyait Lőbl Simon hajdani tantársával, ki már akkor Pesten rég
                     települt s roppant értékű uzsorás vala. Engemet Jefte nagynénével, a családi
                     bűnbánat s boldogító kegy álszíne alatt magához csalt Gácsország inségei, de
                     egyszersmind nyugalma közül: rokonokul fogadott újólag, de azt titokban kelle
                     tartanunk, hogy hitünk és aljas eredetünk emelkedéseit ne akadályozza. Azonban
                     nehány rövid hó azon irtózatos tapasztalatra hozott, miszerint a szörnyeteg
                     kezében nyerekedő koczka, szabadakaratlan rabnőkké sülyedénk, kiknek vak
                     megadással kell bűneiben eszközöknek lennünk. Váltott gyermekcserék, uzsora,
                     orgazdaság, méregkeverések s a huzavona és alattomos merény minden ágai tevék
                     üzletét, melyben nemcsak díj és osztalék nélkül kényszerülénk segédeivé
                     aljasulni, hanem véráruló gőgje bércselédek gyanánt tapoda bennünket. A
                     felébredés első szakában irtózva tevénk szemrehányást, akarók elvonni tömött
                     vétkeitől. Próbáljatok csak, úgymond, pártot ütni, már hálóban vagytok, társai
                     bűnömnek, osztályosim a törvény s itéletben, sorsosi a bakóbárdnak. Remegve
                     tőle, titkos boszuja s méregkeverékeitől, mint a boa igézettjei rohantunk
                     önvesztünkbe, de biztatásai, igérete, a szájából kecsegtető jövők s régi
                     üzletének folytonos sikere el is butíták nőkeblünkben a bűniszonyt, kiszedék a
                     furdalat fulánkját s bizonyos reményvigaszszal altatának el, hogy ha állítása
                     szerint üzletének nem soká véget vet s nemességet kapván, minket
                     kikeresztelkedtet: közös családi jólétet élvezendünk idegen földön, messze e
                     borzasztó élet szinpadától... Csalódtunk! nem ismertük még. Van-e sátán, ki oly
                     alacsonyig tudjon gondolni, mint ő cselekedni képes? Midőn az igérettöltének
                     közelében hivénk magunkat, Jeftét méreggel megölte. Igen igen, megölte, most is
                     látom kinos rángásait, kidiódzott szemét, kötéllé dagadt ereit; az nem lehete
                     természetes halál! A főispán öcscsének egyetlen örökösét akarta őrültté tenni,
                     hogy birtokát amaz örökölje. A tébolyítás nem sikerülhete, a gyermek anyja
                     útban volt hazafelé a tengeri fürdőkről s megérkeztével veszve leendett a
                     húszezer pengő, ez ördögi merény bűnbére, veszve a nagyúri kegy, sőt fenyegeté
                     a kivilágulás és nyomán a hóhér. Tehát halottnak hirdeté s eltemettetve
                     helyében mást, őrizetére bizta Jeftének, honnan a gyermek elveszett. Ezért
                     kelle Jeftének halnia. Árulónak vélte a szörnyeteg, hiába esküvék Jákób
                     hitlenül el nem hagyott istenére, pedig meggyőződheték vala Márk, mert a
                     szolgáló, ki a gyermeket megszabadítá, elszökött... Nagynéném halála után még
                     szörnyűebb lőn az egybeköttetés. Márk mogorvább, szigorúabb volt hozzám mint
                     valaha, Jeftét mint vérárulót átkozta koporsójában s mintha bennem élne Jefte,
                     engemet üldözött a megboszult vádért. Megszűnt minden remény; igéret helyett
                     vad parancs, kilátó vigasz helyt fenyegetés kényszeríte igája alá s nehezedő
                     sorsomban nem volt kivel enyhítő szót cserélnem többé, legfeljebb Jefte
                     hamvaihoz fohászkodám. Végre, látva, miként Márk dühét a bünhödés félelme
                     folyvást lázasztja: rettegve, hogy éltem Jeftevéget ér, titokban elhagyám Márk
                     bűnbarlangját s szülőföldemre menekvém, hol két kezem után kenyeret reméltem, s
                     lehető nyugalmat Márk nyomozási ellen, mert a tartomány, mely annyi vétkeit
                     fedte, könnyen őt árulhatandá el, ha abban nyomaim bizgatja... Nem akarom
                     tisztelendő atyámat több mint tizenkét év keserveivel untatni, a babyloni
                     fogság nem volt eleimre nézve borzasztóbb, mint nekem azon kor. A föld, melyen
                     tartózkodám, polgárok helyett megrakva rongyos koldusokkal, kik egymás kezéből
                     kapkodák a földes kenyér falatjait. A forradalom nyomai folyvást élnek és
                     növelik egymást. Azon vidéknek nincs ábrázatja, mintha isten a zűrzavarban
                     felejtette volna. Romban fekvő városok, bozóttá vadult falvak, melyeknek
                     odvaiban a kigyó együtt lakik az emberrel s szántatlan határin elszaporult
                     vadak kergetik a kiéhezett pórt... Sorsom folyvást rosszabbá lőn, időm is
                     eljárt, egészségem bomladozni kezdett, reszkettem, hogy apám halálával halok
                     meg, mint a kivert eb, sövény alatt, kétségeim között, akaratom ellen, mindig
                     Márkra szegült emlékezetem. Hallottam, igen jól megy dolga, nagy becsületben
                     van, nemességet kapott; bizonyosan húszezer pengőt is, gondolám magamban, mert
                     nemességét épen azon kéz mozgatá, melynek azon összeget kellett fizetnie. E
                     szerint minden titok maradt s meggyőződheték Jefte hűségéről, tőlem sem
                     reszkethet, ha ily hosszú nyomorban el nem árultam őt. Ó-Budára utazom,
                     feltevém magamban. Még Márknál laktomból vannak ott némi ismerősim, kikkel Márk
                     viszonyban állott. Valamelyiknél meghuzom magamat halálig. Márktól nem kérendek
                     egyebet a legfukarabb állati tartásnál, csakhogy az országúton ne rohadjak el.
                     A multak titkait nyelvem alá ásom; pedig irataim vannak; miért bontanék fel
                     ótemetőt, hogy az élők között dögvészt okozzak. De Márkot nem akarom, nem fogom
                     soha látni, veszszen magának és a lelkiismeretnek; majd számol vele az isten,
                     kit elhagyott... Ezen határozattal jöttem ide. Lábaim nem birtak s a legolcsóbb
                     fuvarra felment tizenkét évi keresményem; midőn egy óbudai napszámoshoz
                     beszálltam, fél forintom maradt. Felkerestetém a gyógyszerészt, kihez
                     Gácsországból ajánlatot hoztam, hogy ha Márk itthon nem lesz, ne veszszek el,
                     míg jő. Ezzel irattam levelet, alázattal fejezve ki a fentebbi szerény
                     kérelmet. Megirattam, csekély alamizsnája soká nem kellend, hogy beteges vagyok
                     s igen olcsón válthatja meg testvérét, az apjáéhoz hasonló haláltól... Csak
                     képzelje tisztelendő atyám! a napszámostól, ki levelemet vitte, egy üveg
                     gyógyszert külde válaszul. Igyam meg, ugymond, ha beteg vagyok. Elborzadék
                     ugyan, de a hitnek egy sugára világított bennem. Azt vélém, hogy mint más
                     romlott kebelben, maradt még egyetlen magva a megjobbulásnak; hogy annyi évek
                     furdalati után, megragadja engesztelő alkalmát a bűnbánat s ki egész világot
                     eltaszítá magától, családjának egy töredékét legalább a síron innen visszafűzi
                     száműzött lelkéhez, hogy legyen egyetlen ajak a földön, mely róla átok nélkül
                     szól. Csalódtam! elfeledém, hogy Márk zsidóból tért által s a keresztség nem
                     moshatta le a lélek szennyét, minthogy az merevült szennylélekké lőn... Azt
                     hittem, mondom, hogy pártfogásba vesz s e gyógyszert csak előre küldé. Hitemben
                     a gyógyszerész is megerősített. Az üveg tartalmát megvizsgáltatám vele, nem
                     méregkeverék-e? Mert Jefte története eszemben forgott. Erősítő szer, állítá ő
                     megvizsgálás után. Ezt vettem három vagy négy napig s epedő fohászszal vártam
                     szabadító intézkedéseit. Azalatt elfogyasztám a pénzmaradék utolsó fillérét s a
                     napszámos felmondá hajlékát, ha nem fizethetek, mert, úgymond, csavargók
                     kiveszik tőle fekhelyemet. Azonban egyszer virradóra kezembe vevém
                     gyógyszeremet, s úgy tetszett, valamivel többecske van benne, mint előtti
                     estvén; s alján is némi üledéket véltem sejteni. Ki Márkot mint én, úgy ismeri,
                     ily esetben könnyen gyanúra fakad. Bizonyosan kicserélteté az éjjel, mert hisz
                     annak ezer látatlan keze van, mindent tud, hall és lát, mi őt érdekli, a nélkül
                     hogy őt látni lehessen. Nem vettem be többé s másnap a gyógyszerész újabb
                     vizsgálata azt bizonyítá, hogy az üveg nem az s a kicserélt szerben gyilkoló
                     méreg van. Nálam az üveg, az irt bizonyítványnyal... Kimondhatlan gyűlölet
                     támadt erre bennem. A harag és undor, mely bennem szunnyadozék s minden izgató
                     kisértete a régi emléknek s az új szenvedésnek késztet és ösztönöz megboszulni
                     az erényt, a közigazságot, családomat, magamat. Ha ő így meg tudá tagadni a
                     vért, megtagadom én is. Felfedem vétkeit, elárulom irtózatos multját s
                     megtanítom rá az ámított világot, ki ő, az elhirhedt, becsült, megnemesített
                     gazember? És ha magam börtönbe jutnék is, ha bűnül tudatnék a kényszerített
                     szerep, melyet a műveletlen, nevelés nélküli s alárendelt nővér Márk parancsára
                     a bűnhödési szövevény félelme alatt játszott; mégis ki fogok törni
                     vallomásaimmal, legalább lelkemről lehengerítem az öntudat kövét s miután
                     nemletté tenni lehetetlen, megigazítom vétkemet s e hálátlan szörnyet például
                     adom az igazság kezébe. Azért tisztelendő Atyám, a szent szűz nevében kérem,
                     melynek leányává tett, vagy hallgattasson ki törvényes formában, vagy idézze
                     fel azon urat, kinek azon álsírba temetett élő halott, családjához tartozik s
                     itt a tens táblabíró úr nevét említé. Ide megy ki a kancsi kórnő gyónása, minek
                     következtén kegyedet saját érdekében felsietni kértem; befejezé hivatalos
                     komolysággal elmondott szavát pater Sebastian.</p>
                  <p>Vámost az emelkedő öröm foglalta el. Alig tudta megköszönni az irgalmas
                     férfiunak részvevő és gyors eljárását.</p>
                  <p>Lehetlen volt azonban a történet azon lélektani fejletére nem eszmélnie,
                     miszerint az annyi időkbe s leplekbe beszőtt titok a miatt nyert kellő világot,
                     mivel a fukar és hálátlan bűntevők erőszakosan akarták elfojtani eszközeiket s
                     szükkeblű terrorismussal kezelék azokat, a helyett, hogy bőkezüség és
                     méltánylat utján a titok őreivé iparkodtak volna tenni.</p>
                  <p>- Itt van-e a kórházban a vallomástevő asszony? kérdezé Vámos pater
                     Sebastiánt.</p>
                  <p>- Igen is, folytonos felvigyázat s gyógyrend alatt, de naponként veszélyesen
                     gyengül; épen ma mondám, hogy ha még holnap választ nem veendek, ki fogom
                     hallgattatni érvényes modorban.</p>
                  <p>Vámos rendelést tőn, hogy a Fehérhajóban maradt társai rögtön jőjjenek.</p>
                  <p>- S azóta nem tapasztalák tisztelendő urak Márk ólálkodásait? kérdezé aztán az
                     ájtatos atyától.</p>
                  <p>- A beteg igen félt s könyörgött is nekem, hogy szoros szem alatt tartassék
                     kórágya, mert Márk üldöző keze az oltár szentségtartójába is beférkezik. Ez
                     okból az igazgató egy ápolót rendelt saját őreül. Különben a szerzet mondott
                     titkaimról mitsem tud, mert a gyónó csak kegyednek engedé felfednem.</p>
                  <p>- S azon ápolóba lehet tökélyesen bizni, hogy vesztegethetlen?</p>
                  <p>Pater Sebastian kérdőleg s agálylyal nézett Vámosra.</p>
                  <p>- Nem tarthatni-e tőle, hogy azon folytonos erőtlenülés Márknak becsempészett
                     lassu mérgétől jő?</p>
                  <p>Pater Sebastian, a nélkül, hogy felelne, futott a kórházba s kiszólítván az
                     ápolót a beteg kancsi mellől, parancsot adott ki, hogy mig vissza nem jöend, a
                     küszöbön senki be ne lépjen. Ha a kancsi ágyát zöld vászonfal nem szigeteli el,
                     a gyóntató atya észreveheté vala, miszerint az ápoló, ajtóbenyitáskor,
                     ijedtében kiönté a kanál szert, melyet épen beadandó vala s elkapván a széken
                     álló gyógyüveget, helyette zsebéből másikat hagya ott. Ki tudja? tán ha azon
                     adagot beveszi, kebelében viszi sírba a törvényes vallomást.</p>
                  <p>Azonban megérkezék Ödön s a legale testimonium. Midőn a kórterembe mentek,
                     dévaj robogás tört végig a folyosó szárnyán. A beteg őr kergetett egy szomjas
                     collegát, ki, mig ő egy alélt beteget megfordulni segíte, boros korsóját a
                     szélső ágy alul kicsippentette. Utólérve az italkedvelő dominust, kar ki kar,
                     hónalj szakadtából viaskodtak a kancsón, mignem a töredékenységben hozzájok
                     hasonló cserépedény füle tövestől az egyik kezében maradván, a virrasztó nedü
                     mind a két confrater érzékeny rövidségeül, a padlaton felmeríthetlenül
                     végignyujtózott. Mig a betegőrt e kegyes kitérés a terem küszöbétől távol
                     tartá, az ápoló, kit pater Sebastian Vámos figyelmeztetésére kiintett,
                     beszökvén a betegek közé, egy nyoszolya végén a földön meglapult, ellesendő, mi
                     fog történni e szokatlan csoportozat által.</p>
                  <p>Vámos megállott társaival a kancsi kórágyánál. Ébren feküdt az álmatlan,
                     gyengesége miatt; a vékony takaró átmutatá aszott körrajzait, mintha csontváz
                     vonta volna magát alatta össze. A lenge, hálónemü vászonfal zöld homályt vetett
                     rá, melynek vonala arczát megosztá, annak felét az éjlámpa világában hagyván.
                     Törődött üres kép, ajaka gombás, szája beesett s csaknem fülekig terjedő.
                     Arczbőre rostos, porusaiban látható szőrökkel; szeme kancsal és kiholt. Látszék
                     rajta az ifjukori formátlanság s hogy szokatlan nyomor szűrte meg. Egyike azon
                     teremtményeknek, kik körül önkénytelenül e kérdés meríti fel magát: miért
                     állítá elő a természet? mért nem hagyta nyugodni az undort nem költő
                     semmiben?... Az ápoló látva, hogy kihez jöttek a váratlan vendégek, azonnal
                     kitünt.</p>
                  <p>- Asszonyom, itt vannak az urak, kikkel beszélni kivántál, kiknek titkaidat
                     felfedni akarod; megszólítá őt pater Sebastian.</p>
                  <p>A gyóntató ismerős hangjára feltekinte a kancsi. Eleven mozdulattal vőn más
                     helyzetet rozzant termete, arcza felélénkült, szeme fényesen fordult körül a
                     társaságon, látszék, hogy meg van indulva s lelkének még rejtező ereje
                     összeszedi magát.</p>
                  <p>- Ismeri-e a tanú ezen urat? kérdé hivatalos modorban a zömök szolgabiró,
                     miközben Szalárdy Ödönt a kancsihoz vezette.</p>
                  <p>Ödön formája sokat változott, alig tartott meg valamit a régi kifejezésből.
                     Annyi szenvedés, annyi melancholia, annyi néma foglalkozás az elzárt lélekben,
                     egészen más jegyet, jellemet adtak arczának. Haja is meggyérült s benne ősz
                     szálak mutogaták a kora vénhedést. Csak szemében maradt meg a delejes bűbáj s
                     csak a régi ijedezés nyomai, átalakult vonásaiban. Ritka szem találta volna el,
                     ki őt gyermekkorban látá, hacsak Czeczilia hasonlata útba nem vezeti; de a
                     kancsi, ki oly csodás egybeköttetésben élt vele s ki ébren és álmaiban ezerszer
                     képzetében forgatá vonásit, kinek furdaló lélekismerete kitörölhetlenné edzé az
                     üldöző képet, mindjárt emlékezék.</p>
                  <p>- Hogyne ismerném? felelt villanyozva, miközben a hozzáhajlott Ödön arczait
                     száraz, hidegnyirkú tenyerével megveregeté. Mint egy kövér berbécs: szoktam
                     neki mondani, midőn Márknál az ijesztő szobában le-levetkeztetém, de szegény
                     úgy reszketett, mintha vesztőhelyen bontanák ruháiból.</p>
                  <p>A vallomás oly rögtön s minden előkészületi szertartás nélkül kezdődék, hogy
                     esküdt úr selyemkendőjét sem terítheté alá, hanem lehevenyészvén magát egy
                     kopott szalmaszékre, térdén jegyzé a jegyzendőket kétvégen faragott
                     irónnal.</p>
                  <p>- No, de nézze meg jól a tanú, nehogy Márk elleni bosszujában idegent ismerjen
                     el a helyett, kiről vallást akar tenni; szólítá a kancsit pater Sebastian
                     szeliden.</p>
                  <p>- Az ez! az ez! a kis Ödön úrfi, közbevág a beteg növő élénkséggel, hiszen
                     ébren vagyok, eszmélek, emlékezem. Ez itt tisztelendő atyám, kinek meggyóntam,
                     mikor a szentszűz leányai közé felavatott; az ott Vámos úr, ki az Ödön urfi
                     anyjával gyakran volt nálunk, midőn a halott betegsége, halála, temetése felől
                     tudakozódtak; e pedig itt a szegény Ödön úrfi, ki nálunk annyit szenvedett,
                     kinek nyihogó gyapjas kandallóján meggyujtogatám a kábító barátsüveget, ágyánál
                     borzasztó boszorkányokról meséltem, ablakába kisértő lidérczül csonkatollas
                     bagolyfiat rejték s rettegései közt titkon őrzöttem, hogy senki meg ne
                     közelítse.</p>
                  <p>Ödön emlékében felköltek a néhai iszonyok, s mint kiállott kín és hábor képei
                     szoktak sötét óráinkban, megrázták lelkét, melyet már a kancsi veregető keze
                     fellázasztott.</p>
                  <p>- Tudja-e és ha tudja, adja elő a tanu, miért bánt dr. Márk oly középszázadi
                     istentelenséggel Ödön urfival? - kérdé sietős buzgalommal szolgabiró úr, nehogy
                     más valaki ujolag megelőzhesse.</p>
                  <p>- Hogy húszezer pengő forintért őrültté tegye, - felelt határozottan az éber és
                     öntudatos kancsi.</p>
                  <p>- Be tudná-e bizonyítani a tanu, hogy e pokoli merény csakugyan alku fejében
                     követteték el?</p>
                  <p>- Itt a fejem alatti irományok közt van Márknak első nyugtatványa, melyet Ödön
                     urfi áltemetése után, a huszezer pengőről irt, de mivel rögtön ki nem
                     fizettetett, iróasztalában tartá s én titkon elvevém, hogy ha osztoztatni nem
                     fog, fegyverem legyen.</p>
                  <p>- Hát arról nincs-e valamely kézzelfogható species facti, miszerint Márk úr
                     Ödön úrfi helyett, más halandó hüvelyt temettetett el?</p>
                  <p>- Jefte néném, kit Ödön urfi Vörös dajka név alatt ismert, midőn halálos ágyon
                     kinlódék s azt Márk mérgének tulajdonítá, kihallgattatá magát éjjel titokban,
                     mielőtt gyilkosa oda érkezett, s bizonyságot tőn róla, hogy az
                     irgalomintézetben leesett gyermekért adá ki halottul, Ödön urfit pedig oda
                     cserélte az ő őrizete alá, mig maga Brünnben vagy Prágában járt, hogy az
                     urfinak sikkasztó helyet készítsen, mert megölni nem akará, hogy későbben is
                     pénzt csikarhasson általa a főispántól, de aztán az urfi, mielőtt
                     elszállíthatták volna, elszökött. Jefte vallomása is fejem alatt van,
                     végórájában, mikor Márk úr, kínját nem nézhetvén, az ablaknak fordult, inte
                     nekem, hogy lábainál van valami, oda akarék nyulni, de megtiltá, s midőn
                     nyujtóztató padon volt, találám szalmazsákja alatt azon irományt. Egyébiránt
                     azok igaz voltáról magam is igaz hittel tanuságot teszek, mint szinte arról is,
                     hogy Márk az orvosi consiliumtól helybenhagyott gyógyszereket mindig
                     kicserélte, s Ödön urfi őrültséget hozó italokat kapott.</p>
                  <p>- Nem adhat-e utasítást a tanu, hogy a Vörös dajka néhai szolgálóját, ki a
                     kérdéses időben következőleg tekintetes és vitézlő Szalárdy Ödön úr
                     mártiromsága alatt, nála bérben tartózkodék, melyik szegletében lehetne
                     feltalálni a nemes megyének, országnak, birodalomnak avagy világnak? - kérdezé
                     továbbá a kis szolgabiró neki szelesedve az örvendetes sikertől, melyet
                     egyenesen és egyedül czikornyásan nekikanyargatott kérdéseinek
                     tulajdonitott.</p>
                  <p>- Azon leány a Jefte néném örökben tartott árvája volt, kit Galicziából segédül
                     hozata, nehogy az itt fogadandó ismeretlen cselédtől az udvar titkait féltenie
                     kelljen. Most már az férjhez ment, Prmedzowban lakik, férjének neve fel van
                     jegyezve leveleim között, de Ödön urfinak személyesen el kell hozzá menni, s
                     előadnia az elszöktetés minden körülményit, mit ő senkinek, még nekem sem
                     mondott el. Erről fog ráismerni, kinek kelljen vallania, különben majd tagad,
                     mert azt fogja vélni, hogy tán Márk üldözi, vagy a néma morva törekszik még
                     egyszer kelepczébe kerítni.</p>
                  <p>- S azon méregüveg is megvan, melyet Márk a tanu orvossága helyett becserélt, a
                     gyógyszerész bizonyítványával egyetemben?</p>
                  <p>- Itt van fejem alatt, egyébiránt Márk irószekrényében, balra felül egy
                     földszinti rejtett fiókban egy egész rakás oklevelet lehetne találni, melyek őt
                     saját alakjában fogják ismertetni. Galicziából és Bukarestből maradt adatok,
                     Lőbl Simonnali egybeköttetéseit tárgyazó jegyzetek, bizonyságjelül használható
                     levelezések, hogy a magtalan főispánné gyermekeit ő szerezgette, s több, Isten
                     tudná, mi minden papiros titkos irásmóddal, de melyet Prmedzowban lakó
                     szolgálónak férje ismerni fog.</p>
                  <p>Még egy sereg részletező kérdéseket tőnek a szövevényes multakra vonatkozólag,
                     melyekre a kancsi, világosan, tájékozó határozottsággal felelgetett, s
                     melyeknek tárgyalását esküdt úr ki-kinyujtózó háttal és karokkal hűségesen
                     feljegyzette.</p>
                  <p>Végre kinyilt és felfakadt az igazság és szabadulás forrása, melyet az oly
                     hosszu és kínos időkön keresztül, az ármány, erőszak s árulási szövevény
                     eldugva és betemetve tartott. Ödön és Vámos boldogító könyűket sírtak egymás
                     ölelkező vállain, s szemeikben új élettel vidámodék fel a gyászviselt lélek,
                     mint midőn hosszú vész s utánmaradt borulatok után illat- és színderüvel nyilik
                     a zártkelyhü virág a kibukkanó napra. Érzékenyen ölelék koszorúba a gyóntató
                     atyát, s Ödön e világölelő lélekváltozásban, feledve a multak bosszura lázító
                     rémalakjait, kiengesztelődve kegyetlenség és bűn jelenetei iránt, békekezet
                     nyujtott a kancsinak, s lázas borzalom nélkül tudá megszorítni a hidegnyirku
                     kezet, melynek kisértő nyomait fél életen át irtózva érezte arczain.</p>
                  <p>A kancsi megcsókolá a nyujtott feszületet, rátevé kezeit Ödön fejére, s
                     ünnepélyes formában megesküvék az élő isten minden szentjeire, hogy igaz
                     lélekben s igazságban vallott, átadván feje alul a rég tartogatott tényjeleket,
                     mikre vallomásaiban hivatkozék.</p>
                  <p>- Az egy örök isten, ki a megtérőnek szent lelkét küldé, megbocsátja vétkedet
                     leányom. E halandóság völgyén a bűn árnyékában jártál, de megigazulásod
                     felnyitá az öröklét kapuit, s az atya jobbján világosságod lesz, melyből Márk s
                     az emberiség többi ördögei nem vihetnek kezeidnél fogva sötétbe, - mondá
                     ájtatosan pater Sebastian, miközben fekete sipkáját leemelinté, s a kancsira
                     megszentelő keresztet vetett.</p>
                  <p>- A földi igazság is tekintettel veszi, hogy benevolumodat nem kelle per vim et
                     fortia kihuzni, mondá szolgabiró úr, hogy hátul ne maradjon mint törvényszék
                     papja. Ha csak lehet, kimarad itéletedből a korbács, s vénhedt állapotodat
                     tekintve, iparkodni fogunk, hogy mennyire lehet, saját lábaidon szabadulj ki az
                     egyesből, ne koporsóban.</p>
                  <p>- A hit irgalma veszi őt ölébe, domine spectabilis, nem igen lesz szüksége az
                     emberi törvény kegyelmére, s tán jobb is, ha rá nem szorul, sugá szolgabiró
                     urnak a kórház orvosa. Ez a beteg annyira ki van forgatva minden erejéből, hogy
                     alig élhet két-három hónapig.</p>
                  <p>Örömelégülten távozék a társaság a néma csend otthonos lakából, esküdt úr is
                     szedte sátorfáját, s látva a hangtalan falórán, hogy még csak tizenegy, majd
                     bevág, gondolá magában, Pesten a Páris-kávéházban egy pohár jó puncsot, ha már
                     bohózatba nem mehetett, még sem fekszik le, mig feszes toilettejét, néhány éji
                     vakand előtt legalább, meg nem mutathatja.</p>
                  <p>A kancsi ott maradt a hallgatag éjben, ismét egy erkölcsi játékszer az ösztön
                     és körülmények kezében, ki értelem s nevelés hiánya mellett! hajdan rossz lett
                     jóságból, midőn Márk iránti bizalma, ragaszkodása miatt vétkeinek eszközévé
                     lőn, most pedig jó lett rosszaságból, bosszuszomjból döntve meg a virágzó bűnt,
                     s adva győzelmi koszorut a tapodt igazságnak.</p>
                  
               </div>
            <div type="chapter">
               <head>XXXIII.</head>
               <head>(Dr. Márk.)</head>
                  <p>Ezen esemény órái alatt, a Király-utcza egyik házában nagy változás történt.
                     Egy másodemeleti lak főszobájában izgatva járt fel s alá egy sárga-fekete bőrű,
                     alacsony borotvált képü, ötven-hatvan közti, de erőteljes férfi. Kalapja, s bő
                     gallérköpeny széthányva, az ingerült vetkezés jelével. A szobában válogatott
                     könyvtár, a hány darab, annyiféle kötésben, egy-egy mahóni vagy kirakott
                     butordarab, ó zsellyeszékek, néhány olajkép s ezüst edények, többnyire
                     egyszerű, vagy remekművek, de külön korszak külön izletéből csereberélve,
                     mintha árverésen szedettek volna össze, s az arany és ezüst kelyhek, medenczék
                     s többnemü dísz-edények zálogházból látszottak eredni, s darabonkint szorult
                     vagy tolvaj-tulajdonosok olcsón adott áruinak. A képek közt kiáltó szinekben
                     festett nemesi czímer lóg, melynek paizsában szenvedők felé terjesztett
                     szabadító kar látszik s alatta ragyogó felirat: a nemes Erényesy család
                     czímere. Szekrényének asztala lenyitva, rajta ezernyi jegyzet apró
                     ércznyomványok alatt, nehány üvegcse ónpecsétek alatt, belvilága megrakva apró
                     fiókokkal, melynek mindenike külön kulcscsal nyilik. A szekrény tetején
                     bonczeszközök, egy pár kőmozsár, gyógyszerészi mérő, felnyitott könyvek, orvosi
                     boncz- és kórrajzok, ég- és földteke, s egy-két legöngyölt posta, és térkép s
                     ezernyi apróság, mely az egész készületnek ó alchimistai jellemet kölcsönöz, de
                     mindez ámító kirakás, mert Márk úr, soha, kivételesen sem foglalkozik semmi
                     nemü elméleti vagy gyakorlati tannal, kivéve midőn dúsbetegek számára mások
                     receptjeit fejéből lemásolja.</p>
                  <p>Egy mozaik asztalkán ezüst girandoleban két szál stearin, de csak egyike ég, s
                     mikor ez két ujjnyit fogyott, gyujtatik meg helyette a másik, hogy idegen, ha
                     jő, ne vehesse észre a szemrontásig fajult fukarságot. Jobbról két
                     összefordított székre fekete érczlemezzel bélelt hosszudad útláda van
                     felnyitva, s benne egypár csomag, az irszekrény ajtófiókjai közt pedig
                     kettő-három kihuzva, jelével a félbenhagyott pakolásnak.</p>
                  <p>A férfiu összevont szemölddel, el-elsárgult arcz- s ajakkal, kezét hátratéve
                     ingerűlten jár-kél fel s alá. Most a ládára, majd a fiókokra néz, újra pakolni
                     kezd, de menten félbehagyja, s olykor-olykor ajkába harapva köpenyje után nyul,
                     hogy ismét letegye azt, a legaggasztóbb küzdelem és bizonytalanság nyomait
                     hagyván sejteni.</p>
                  <p>A mellékszobából, a színhagyott zöld selyemfüggönyü ajtóablakocskán néha
                     ólálkodó szem pislant be, ha a függönyt feljebb emelintné, rá lehetne ismerni a
                     Poltrás arczára.</p>
                  <p>De hátha csalódtam, s egész látvány furdaló káprázat? hol is járna itt télviz
                     idején, s mit keresne épen a kórházban? gondolá Márk háborgása közben.
                     Árulástól nincs okom remegni, hisz mióta könyörgő levelét hozá a napszámos,
                     folyvást kémszemek alatt van, levelet nem irt s iratott sehova, a kórházban nem
                     közlekedik senkivel, de meg ott hív körmök között van. Hogyan tudhatná ott
                     létét Vámos? s mi oka lenne oly rögtönözve éjjel keresni fel, pedig holnap már
                     bátran találhatja, mert a túléletig szót nem váltand vele... Mégis mi kergeti
                     ilyen vadan véremet? mi futkos át mint a hidegsodrony velőim között? sejtése ez
                     a közel veszélynek? vagy képzelődő önvád, melynek lidérczeit másokban
                     nevettem?... Megyek rögtön a kórházhoz, meg kell menekülnöm e lélekfogyasztó
                     felizgulástól, megtudnom, ha valóban Vámost láttam-e, vagy valami haldoklónak
                     mentek utolsó kenetért... De mégis, van-e ok, vakon önveszélybe rohanni? ha nem
                     ő, nincs miért aggódnom, ha csakugyan ő, nem tehetek többet, mint ama hű
                     körmök, s mindkét esetben gyanut költök, vagy tán már nevelek vádló öntudatom
                     iránt... És ha azon rohatag kórságost keresnék is, nem megirták volna-e már ama
                     hű körmök? vagy nem siettek volna-e bele fojtani a szót, vagy merne-e, tudna-e
                     a kábultságig erőtlenül dög-áruló vallomáshoz fogni, mely őt is börtönbe
                     vettetné, honnan kevés segélye kell egy pár költött vádaimnak, hogy feje pallos
                     alá billenjen?... Úgy úgy, semmi veszély! mily gyáva nyul vagyok, ki önárnyával
                     kergetteti magát!... félre a szökés készületeivel, minő hazug sürgető ösztön
                     az, vissza, helyre a pakolt csomagokkal!... De mégis, hátha a szabadítás
                     kigyója az, mely bennem fulánkot öltöget, hogy menj, menj, menj? hátha minden
                     kémem, ha a hű körmök, ha maga az Isten meg akarna csalni, s ellenem iszonyu
                     tőr van vetve, mely, ha villámul nem szököm, menthetetlenül rám csattan,
                     fogolylyá tesz s elveszt?... Mennem, rohannom kell, még ma eljárok minden
                     vendégházat, egy óra kell s megtudom itt van-e? és ha igen, s a hű körmök
                     késnének fojtani, az éjféli kakas messzeútban talál.</p>
                  <p>Már útban volt a fogadókat járni, midőn hajhásza benyitott, s gondos pecsét alá
                     zárt levélkét ada. Márk elhalványult mint a viaszgyertya s feltépte a
                     papirt.</p>
                  <p>- Uram! A kancsi beteget hivatalos urak környezik, kiket a bejáratnál velünk
                     találkozó jövevény hozatott. Okvetlenül veszély és árulás, mert e jelenet előtt
                     kiparancsoltatám a betegtől, nem volt időm a rám bizott végadagot beadni. Jó,
                     hogy így van, ha rajta kapatom, még rosszabb követhet. Lélekszakadtan irom e
                     sorokat, bizonytalanul, ha honn találom-e a hajhászt, ki szükség esetében
                     gyorskövetül van kijelelve?... Hű körmök.</p>
                  <p>Márk jó eleve hátat fordított a hajhásznak, hogy színváltozatait ne lássa. Mire
                     a rövid tartalmon átszaladt, ereiben megálla perczre a fagyó vér, s mint ki
                     lövést kap, megtántorodék. Aztán némi szünet következék, hang és mozdulat
                     nélkül, csalhatlan jeleül, hogy a megrendült lélek tétlen zsibbadtságban,
                     tetszhalálban van. Ez eddig, nagy esemény körül, ha véletlenül jött, többnyire
                     minden egyénben hasonlag megy véghez, de az első megdöbbenés után különbözteté
                     meg magát Márk jelleme.</p>
                  <p>A levélt elégeté, s hogy keze reszketését ne árulja el, a gyertyát vitte ahhoz.
                     Aztán hajhászához fordult, ki epés arczbőréhez, alattomos vonásaihoz sokat
                     hasonlíta. Közelebbről nézve emlékezni fogunk, miszerint tagja volt azon
                     Wurm-kávéházi zsidóklubbnak, mely Lajos hirén osztozkodék, s csődjét
                     elhatárzá.</p>
                  <p>- Barátom, gyorsan indulnom kell, - mondá kézdörzsölve a sárgazöld hajhásznak,
                     s arczán a harcz és rettegés vonagló görcseit képes volt barátságos mosolyba
                     szedni. Siessen rögtön Budára, vegyen gyors parasztlovakat a Fejérfarkasnál,
                     fogasson saját kocsijába s parancsolja a budai parthoz, hol rám várni fog, a
                     pesti parton pedig rendeljen csolnakot, s lehető sietve térjen vissza hozzám
                     bérkocsival, mely engem a Dunáig ragadjon. Magas beteg ágyához sietek, ki a
                     végveszélyben támadását csak tőlem reméli, pénzeért nem mennék, de fontos
                     érdekek kötnek életéhez.</p>
                  <p>A hajhász tudta ugyan, hogy Márknak szándoka van valamikor álnév alatt
                     külföldre utazni, mert az ő nevére iratott útlevél régen nála hever, mint már a
                     Poltrás Vámosnak elmondá, de hogy épen ily véletlen rohammal, s ily hózivataros
                     februári éjszakán kerekedjék fel, annál kevésbbé képzelé, minthogy semmiféle
                     szökési okot Márk életében és titkai között nem ismert, s következőleg
                     tökéletesen hitte az őrültség perczében mesteri közönynyel koholt hazugságot, s
                     teljes lelkéből sietett betölteni a vett parancsokat. Márk pedig azért titkolá
                     főleg családi czéljait, nehogy szökése előtt árulója lehessen, ismerve érdekűző
                     jellemét, melyet nagyrészben saját példájával fejte ki nála.</p>
                  <p>Alig távozék a hajhász, lefüggönyzé ablakait, minden ajtót bezárt, s neki
                     vetkezvén titkolózó elfogultsággal, orozva, mintha önmagát lopná, pakolni
                     kezdett, s miközben az útláda fekete üregét tölté, iratcsomagokat hamvaszta el
                     apránként, miket külön rejtekekből, a régi rekedt lég állott szagával szedett
                     ki. Égjetek el, sötét iratok, hamvatokban leljen temetőt az ifjúkori
                     szerzeményeimben lappangó minden idegen jog, gondolá magában. Semmisüljetek
                     meg, nehogy belőletek veszélyes halál vadszavát olvassa ellenem valami tolvaj
                     szem. Vesszetek ti is irgalomintézet s orgazdaság jegyzőkönyvei, általatok
                     semmi vagyonszaporító követelést, semmi számoltató pert, huzavona igényt nem
                     lehet kezdenem, mert kikre vonatkoztok, megrohadtak már, vagy szegényebbek az
                     országút koldusainál... De titeket viszlek becses irományok, gondolá
                     torzmosolylyal, az irszekrény balfelőli rejtett fiókjából, melyet a kancsi
                     említett, két ónlemezbe göngyölt köteget vevén ki. Ide, ide, útládám fenekére,
                     ti vagytok nekem országos levéltár, melyből mint valamely ó Verbőczy-buvár,
                     ürügyet, igényt, jogot, erőszakot kurkászok, kitől mit lehessen, pénzt,
                     pártfogást, birtokot magamnak rabolni. Ha ha ha! mily mulatságos lesz
                     egyik-másik virágzó dús dandynél menyegzője napján, vagy utazási élvei között,
                     a menyasszony megül vagy romrepedékből mint egy Homodei előállni: add vagyonod
                     felét, különben törvénybe idézlek, mint jogbitort, te komornyikvér, vagy
                     váltott fattyu, vagy aczélrugókból kisajtolt üszög?... Jer, jer te is, te
                     Lőbl-csomag, gondolá fogcsikorítva. Soraidból kötelet fonok nyakára, hogy
                     kidiódzott szeme a szellőből fog reám bámulni, ha eljátszsza kezemről a
                     bukaresti jegyest. Ostoba, azt véli, hogy a hurok, melyet rávethetek, engem is
                     megfojt, nem gyanítja, hogy minden reám vonatkozó okiratot saját testvére, Lőbl
                     Soma által lopattam el, kinek váltói aláirásával ő Szalárdy Eleket, a trieszti
                     bukott ház terményvásárjában megcsalta.</p>
                  <p>Aztán egy szép, hosszadad angoltokot pakolt el, melynek bársony üregében
                     kutyabőr tekercs, az új nemeslevél volt rejtve. Hozzá tevé régi és újabb
                     bizonyítványait, kül- s belföldi lapok kimetszett czikkeit, miknek magasztaló
                     halmaza tetemes helyt foglalt s mintegy gúnyoló tényadatokul, azon tekercsek
                     redőibe dugdosá az irszekrényben látott ónpecsétü apró üvegcséket. Ha ha ha!
                     buta, bárgyu világ, gondolá magában, te papirok után osztod az érdemeket, miket
                     osztályos czimbora vagy együgyü vakand betűvel tele irt, te azt nézed, miket
                     irattam szivemről, nem vizsgálva, mi van szivembe beírva, s azért örök rabja
                     maradsz önboldogságodnak, apostolaidat megfeszíted, mig a kebleden függő
                     vérszopót melengető öled becsület és vagyon csalárd örökjébe neveli... te
                     akartad, én is megtevém.</p>
                  <p>Most következék a pakolás lelke. Márk összeszorítá fogain az ajkat, s ördögi
                     derü ömlék el fekete-sárga arczredőiben. Nyakát meghorgasztá, mint a zsákmány
                     után sunnyogó róka, lábujjhegyen járta el az ajtókat, ha jól bezárvák-e? s
                     ólálkodva forogtak szemei, nincs-e a falaknak valahol elnyelő szája, vagy
                     szomjazó szeme?... de mégsem jutott eszébe, hogy az ajtóablak függönykéje
                     megett áruló tanu rejlhetik. Aztán halkan megnyitott egy falszekrényt, melynek
                     borított ajtaja, a szobafestéssel egyenszínt viselt, s kulcslyukait saját
                     hálóágya fedezte el. A szekrény aljában erős érczláda volt vastag csavarokkal
                     falba és padlatba foglalva. Ezt nyitá fel Márk, miután titkos zárlyukait a
                     czirádák rugói közül kikereste. Henger alakú bádog szelenczékkel volt az színig
                     telve, melyeket karimázat alá rejtett kapcsaikon kivül, kővé keményedő
                     enyvragasz forrasztott össze fedeleikkel. Kettőt-hármat felbonta, ha vajjon nem
                     csal-e a súly, a jeltelen ép zár, s valóban bennfekszik-e az imádott tartalom?
                     A girandole másik ágát is meggyujtá, hogy annál érezhetőbben élvezze a rég
                     nélkülözött gyönyört. Vakító ragyogvány reszketett az arany-ezüst felbontott
                     tömegén. Csillagfényü tallérok, s tallérnyi aranyok látszottak éllel vagy
                     lapjára az öblös szelenczékbe zsufolva.</p>
                  <p>Márk lekötve, megigézve, mereven bámult a híjatlan kincsre. Örömkönyűi
                     megeredtek kérges szemhéjain, s letérdelt az érczláda mellé, hogy ölelő
                     karokkal ráborulhasson. Mint ragyogtok óh fényes rabjaim! nem, nem, nem vagytok
                     ti rabok, a szabadság lelke sugárzik rajtatok, csak bolond állíthatja azt, hogy
                     rabbá teszitek a gyüjtögető lelket, gondolá nyiladozó szivvel, melynek mogorva
                     redői kiderültek az egyetlen gyönyör fejtő melegében. Mily tiszták, mily
                     elevenek vagytok! hogyne, hiszen pazarló kezeken soha sem forgátok; a pénzverő
                     házból, a gép perselyéből váltogatálak titeket, hogy nyugalmatok legyen nálam,
                     mint volt a föld gyomrában.</p>
                  <p>Jertek, jertek összegyűjtött sóhajtásaim; mindenitek egy-egy megtestesült
                     fohász, egy-egy életveszély emléke; mindenikben egy-egy száradt örömkönyűm, s
                     egy-egy halál lenne, a melyik közületek hiányzanék. Habzó színetek szebb, mint
                     az egészségé, hangotok többet ér, mint a kijelentés szava, csengéstek nekem az
                     isteni igék, kik ájtatos lelkemhez beszélnek... Mily bolond az anya, ki ölébe
                     szedett gyermekeinek sír, mily nevetséges a költér, ki szívképző műveinek
                     örvend, mennyivel dusabb vagyok én, mennyivel drágább és méltóbb örömöm, úgy-e
                     áldottaim? ti, kik egy egész eget be tudnátok nekem csillagozni, hogy istennek
                     üljek közepén! Óh mért nem olvadhatok közétek, hogy folyvást érezném
                     atyafiságos érintkezésteket; vagy laknátok gondolataim helyett lelkemben, hogy
                     meg tudnálak óvni, s magammal vinni síromba mint azokat. Miért is nincs üresnek
                     teremtve az emberi kebel, hogy volna hova rejtenem titeket, éjnapon velem
                     leendőket? Mennyi elférne közületek azon idétlen darab hús, a szív helyén, mely
                     ha lágyan hagyjuk, bolonddá tesz, ha pedig kővé keményedett, hasztalanul
                     foglalja a helyet. De így is, veletek egyesülve, hozzátok kötve vagyok,
                     mennyire lehet. Ti vagytok vallásom, lelkem édes gondjai, álmaim; s feltámadni
                     is csak azért kivánok, hogy újra együtt legyünk. Hadd nevessen engem a
                     fitogtató őrült, hadd írjon irigy gúnyt a kolduskodó bölcs, én azért hivetek
                     maradok egyetlenegyeim... A józan bolondok! gyűlölik a fukart, mintha abban nem
                     lehetne nagyság? Egyik szereti hitvesét, másik honát, harmadik az erényt; ...
                     én szeretlek titeket, nem, nem, e szó kevés: imádlak, bálványozlak. S nem több
                     eszem van-e, mint azoknak, kik veszendő dolgok rabjai? nálatok a becs, a valódi
                     érték, s maradandó érvény. Ti nem változtok mint a bölcsészet tanai, nem
                     rohadtok, mint a döggé lett hitves, nem lesztek hálátlanok, mint érdemes
                     fiaihoz a hon! országtok örökké való, s nekem nem kell más királyság, mint a
                     tietek!</p>
                  <p>Ily gondolatok közt hordta útládájába a bádog szelenczéket, fogult szerelemmel
                     szorítgatva szivéhez remegő léptei közben, mintha a hideg ércz érezni vagy
                     viszonozni tudná azt. A rejtek fenekén hosszu selyemharisnyaszárban volt egy
                     rakás lengyel arany; de már az útláda úgy tele volt, hogy a szelenczék hengerei
                     közt alig maradt egy két ujjnyi nyilás. Ezekbe próbálta csömöszölni a
                     harisnyát, szétfolytatván benne a sulyos tartalmat... Ide kell férned, te
                     legelső magva felnyilt eszemnek. Te legközelebb állsz a buta és czudar időkhöz,
                     midőn szegény voltam, alázatos mint az eb, s hulladék után kellett kuncsorogva
                     lesnem, a helyett, hogy tőkét rabolhattam volna. Ha ha ha! még most is
                     emlékezem, midőn háziorvos koromban herczegi főnököm e harisnyában járt, s én
                     mint a kiéhezett, nyájbeli nyáleresztő sertés először tudtam meg asztala végén,
                     mit tesz az jóllakni! Most már itten a harisnya: s benne egy-két vásárra ment
                     uradalom dézmája; de jobb tartalom is harisnyaszárnak, mint amaz angol csontu
                     rohatag lábikra. He he he! ha olyan füles nem lett volna a gácsországi
                     aristocratia, hogy kóbor idegennel töltse meg udvarát, most nem hevernének így
                     szerteszét a lengyel aranyok, mig ő gyalog gázol rokonlátogatni.</p>
                  <p>Azonban a harisnya általában nem fért a szelenczék közé; a ládafedelet nem
                     lehetendett miatta lezárni. Márk kirántotta azt, hogy másként pakoljon, de az
                     avult selyem nem állta ki az erőszakot, mit az arany súlya kétszerezett;
                     szétszakadt, s földre ontá a csengő, pattogó aranytömeget. Márk összerettent;
                     minő lélektani helyzet és indokok idézték azt elő, arra csak fukar felelhet;
                     mert hiszen kincse ott maradt a zárt szobában, s nem is lopni akart, hogy a
                     zörej kétségbe ejtse. Tán attól rebbent meg, hogy a hajhász ráront, mielőtt
                     felszedhetné, s nem viheti tervét végre, mely annak irányában eszében forgott.
                     Elég az, szívdobogva, mohó szemekkel meredt a szétömölt aranyra, mintha
                     tekintetével akarná visszafaldosni. Aztán neki esék tehetetlenül, s vonagló
                     tenyérrel markolászta fel, hogy ujjai meghorgosodtak a beleállott görcs miatt.
                     Térden, négykézláb, sőt hason is görnyedt, csúszott asztal és ágy alá, hogy
                     «sóhajtásait» összekaparja, mignem, a nélkül, hogy valaki rátörne, készen lőn
                     izzadt homlok- s szorongó lélekkel. Most beleszámlálta egy üres edénybe,
                     reszketve, mindenik darabnál, hogy számítás végén fog kisülni egynéhánynak
                     híja. Már mind az edényben volt s Márk ijedten kapkodott zsebeihez, a
                     harisnyaszárhoz, vevé a girandole-t, s kémelve szétnézett, nincs-e élő lény, ki
                     ellophatta volna? csak 2999; még egynek kell lenni, gondolá fuladozva a
                     fogyatkozó léhl miatt. Itt kell lenni, Isten, itt kell lenni, s eszeveszetten
                     kereste a padlat nyilati közt, butorok alatt, s minden zúgban. Az arany nem
                     volt sehol; Márkot kiverte a hőség, s feledve szökést, életet, terheit, magát,
                     fanatikus lázban fürkészett s tőn tűvé mindent a szobában. Végre azon
                     gondolatra jött: vajjon talán az ajtó nyilatba akadt; s rögtön kikulcsolva,
                     felrepíté azt, mielőtt a leskődő Poltrás elugorhaték.</p>
                  <p>- Tolvaj, add ide aranyomat; kiáltott rá vadul, mérgesen tombolva, hogy meg ne
                     mocczanjon.</p>
                  <p>A Poltrás kővéváltan nézett rá, hogy tán megőrült.</p>
                  <p>- Add ide aranyomat, egyetlenegy volt, s midőn útra akarok menni, azt is
                     elloptad; ismétlé durva kitörését dr. Márk.</p>
                  <p>- Isten látja lelkemet, én semmi aranyról nem tudok, menté magát remegve a
                     Poltrás, folyvást hóbortnak tulajdonítva a megtámadást.</p>
                  <p>- Add vissza egyetlen aranyomat, vagy megfojtalak, s mozdulatot tőn
                     fenyegetését végrehajtani.</p>
                  <p>- Kimélet tens úr, mert mindjárt gyilkost sikoltok, s összeszalasztom az egész
                     házat, Istennel bizonyítom, hogy keresett aranyát szememmel sem láttam, de
                     inkább mint verjen, húzza le a béremből, ha a tolvajságot csakugyan rám akarja
                     fogni.</p>
                  <p>- Béredet más kártételekért húzom le, az sem telik már ki belőle; viszonzá
                     fogcsikorgatva, s körme közé ragadta a Poltrást, motozni kezdé mint egy
                     dugárust.</p>
                  <p>Ránczigálás közben meglátta a leány Márk szobájában az ágylábhoz éllel
                     támaszkodva fényleni az elveszett aranyat s megmutatá azt.</p>
                  <p>- Hamis lelkű, magad vetéd oda, mormogá a dühlázas fukar, s mohón rohant
                     felkapni a darabka érczet, melyért kész leende szöktét, s avval együtt éltét
                     veszélyező rohamokra kitenni. Aztán kilökvén a leányt, bezárkózott ismét, óva
                     most már minden kémszemektől, s kiszedve az iratcsomagokat, helyet csinált
                     útládájában minden kincseinek, befedezvén felül fejérnemükkel.</p>
                  <p>Aztán aranyezüst-edényei előtt állt meg hátra tett kezekkel, s a halálos
                     sietségben időt vőn fukar- és kárélvvel bennök gyönyörgeni. Titeket hagynálak-e
                     itt nemes termem díszei? többnyire emlékajándékok azon bolondoktól, kiket
                     tönkre tettem; gondolá csendes gúnymosolylyal. Minő tiszták vagytok a hosszú
                     nyugalomban, semmi jele, koptatása a torkos lakomáknak, melyek előbbi uraitok
                     kezén úgy megviseltek. Mily szépen illik rátok a letörött ó lengyel czimerek
                     helyébe a magamé. Nemes formáitok aggszerű alakja régiséget hazudik ujdonsült
                     családomra, mintha fény- és dicsőségben elhalt ükapákról szálltatok volna rám!
                     Hát ti magyarhoni keresmények, melyek csekély zálogértékekben vesztetek nálam,
                     vagy az irgalomintézeti orgazdaság lopott maradványi vagytok! mennyi ízlet,
                     pompaszenv és bőség sugárzik rólatok reám, ha valamely földrészben, mint
                     rásztkóros dynasta, kit honja megsértett vagy ki nem elégit, udvart nyitok
                     olcsó tónom szellemében. Miként fogok díszleni aggságotok által, mert hiszen ki
                     merné gyanítni, hogy rongyszedő apám fatálból tíz körmével ette a
                     marhapaczalt?... Ugyanezért elővette a szomszéd szobából azon koffert, melyben
                     azok az irgalomintézet dugtárában hajdan rejtve voltak, s puha őzbőrök közé
                     berakta a gazdag edénykincset, melynek árát becsületes úton egy századig be nem
                     kereshette volna egész családjával.</p>
                  <p>Most egymáson voltak a bepakolt ládák. Itt van mindenem, ötvennégy év egész
                     eredménye! gondolá telhetetlen szomjjal. Igaz, hogy adósságon kezdtem, s a
                     legnagyobb középkori rablók sem hagytak több örököt, kik várurak voltak s
                     fegyveres sereggel űzték a tolvajlást. De mégis! de mégis! ha a bukaresti
                     milliomos leányt nőmül elhozhatnám, másik két ládát zsufolhatnék színig...
                     Veszszen meg Lőbl agyveleje, mely áruló önzésből Lajos kezére törekszik
                     játszani, hogy apja adósságát vele fizettesse! De hiszen tőröm nem vetém el,
                     csak elrejtettem.</p>
                  <p>Azonban eszébe jutott, mit el sem felede, hogy a két ládán kivül több értéke is
                     van. Dobaz fehérbőr tárczát vőn ki zsebéből, melynek aczélkapcsát alig lehete
                     beakasztani a teljesség miatt. Egy türet ezrest, tovább százasokat s végre
                     ötvenes bankjegyeket számított meg abban; s undok lelke nem állhatá tovább,
                     rettentő hahotával kitört, melynek gúnyos hangulata ilyesmit látszék
                     értelmezni; szegény világ, csakugyan futóbolond vagy te, mindenrendü törvény
                     jog- s becsületviszonyoddal egyben!</p>
                  <p>Mégis tudott lenni ok, mely pokoli örömét, az üldözet s halál feledt félelmei
                     mellett is, keserűen elmérgezni tudá: a fukar bírvágy telhetlen éhe. Néhány
                     váltót vett ki a tárcza másik szárnyából, s összeadá annak értékét. Szörnyűség,
                     majd négyezer váltó forint! aggódék ajkát harapva. Szeretném megenni magamat,
                     vagy fülemet leszakítani azon hanyagságért, miszerint a többivel együtt be nem
                     szedettem. Mit kimélek én kitünő egyéneket, kiket lehetlenség akadályoz
                     fizetni? ember ember; előttem mindegy; sőt becsületesb a négy lábon csuszkáló
                     háztörő, ki erőszakosan lop, hogy adósságát fizesse, mint egy közügyekért
                     ingyen fáradozó egyén, ki miatt húsz krajczárt veszélyeznem kell. S mégis mily
                     bolonddá hagyám magam tenni, mintha szívem lágy szurokból volna. Hatvan
                     perczentért prolongáltam nekik, s ki tudja most, hajhászom nyakába tudom-e
                     varrni e váltókat a nélkül, hogy a hatvanas kamatból veszitsek? Átkozott legyen
                     az a percz, melyben többé saját érdekemtől egy fél perczig vagy félóranegyedig
                     eltérek! Aztán sovár tekintettel szemlélte végig darabról darabra az ó
                     butorzatot, mindeniknél emlékezvén annak feles harmadrész árára, melyen
                     összeszedte. Hogy kell itt hagynom, gondolá fanyar fájdalommal: nekem majd száz
                     pengőmben van az egész, pedig, ha csakugyan kergető nyomozás alá hozna a
                     kancsi, nem rendelkezhetem róla levélben, hogy fogamat veszélyezzem miatta...
                     Talán hajhászomat lefőzhetem vele.</p>
                  <p>E gondolatok közben erős kopogás történt a zárt ajtón s Márk rossz
                     lelkiismerete mint a villám vissza lőn kapva a készület előtti önvád s gyötrő
                     aggály rettegéseibe.</p>
                  <p>- Ki az? kiált erőszakolt mogorva hangon a kopogtatásra, de remegő szava
                     elárulta, miszerint a kérdés nem oly bátor, mint látszani akar.</p>
                  <p>Azonban a hajhász érkezék meg; s új levelet hozott az előbbi kézvonások s
                     pecsét jegyével. Rögtöni távozást javasoltak a hű körmök, mert holmi fogatásról
                     hallotta suttogni a zárdából kibocsátott idegen urakat. Márk elzöldült a levél
                     sürgető tartalmán.</p>
                  <p>- Végrehajtá kérelmeimet? kérdezé a hajhászt, kinek máskor, saját szótára
                     szerint parancsokat adott.</p>
                  <p>- Végre; felelt az. Öt jó ló a budai parton áll, Pest felől csónak várakozik, s
                     itt a kapu előtt bérkocsi, mely odáig elnyargal.</p>
                  <p>- Tehát vigyük a ládákat; mondá a hajhásznak, s fülön fogá vele a kincsrejtő
                     koffert.</p>
                  <p>- Juj, de borzasztó nehéz, segélyül kell felhíni a kocsist; de hova, mi végre e
                     roppant úti málha? mondá a hajhász, miután a podgyászt megemelinté.</p>
                  <p>- Meglehet, egy hónapig maradok... fehérneműk, ... nehéz bonczeszközök,
                     gyógykészületek, még tán Bécsbe is felmegyek; felele dr. Márk kapkodva a
                     rettegő zavarban, hogy embere észreveendi kincseit.</p>
                  <p>- Pénz mindent pótol, vétek vinni ezt az akadályos podgyászt.</p>
                  <p>- De semmi pénzem; ... igaz, jó, hogy eszembe juttatá! - közbevág a fukar,
                     megragadva a pénz eszméjétől, melyet a sürgető levél félelme egy perczig kiütni
                     látszék fejéből. Lám, lám, velem barátságot tehet. Itt vannak négy ezer
                     forintig apró váltók, melyek néhány nap alatt lejárnak. Fizesse ki őket
                     barátom, úgyis maga mondá prolongatiókor, hogy igen biztosak, pedig tudom, nem
                     volt vesztegetett szó, melyet adósai fizettek meg.</p>
                  <p>- Én nem mondtam azért azt, hogy hitelezni akarok azon uraknak.</p>
                  <p>- Mit? hát meg akart csalni? gaz nadályokkal szövetkezett ellenem, kinek annyi
                     rebachot köszönhet? kérdé ingerülten Márk, egészen beleesve az uzsorási fukar
                     maniába, s feledve, hogy életkérdése forog fenn.</p>
                  <p>- Én...? csalni? kérem alázatosan inkább zápfogamat hagynám kihuzatni, mint
                     princzipálisom zsebéből egy paraszt forintot kihúzni segéljek: ... de én nem
                     szeretek olyan becsületes embereknek hitelezni, mint azon acceptek: ha
                     utravalója nincs, adok inkább dr. úrnak kölcsön váltóra.</p>
                  <p>- Nem kell, nem akarom; Márk sokkal büszkébb, semhogy adóssági aláiratát
                     hajhásza zsebében hagyja henteregni mint valami megsárgult ó nemes; - óvakodék
                     Márk azon sajátos nemével az álhiúságnak, mely épen az uzsorás osztálynak
                     szokott tulajdona. Hanem giróm nélkül vegye zálogul ezen váltókat, azt
                     barátságul fogom tekinteni.</p>
                  <p>- Jól van, tehát kétezret adok rájok; felelé a hajhász szivességét akként
                     intézendő, hogy teljes hite mellett is kétannyilag biztosítsa magát.</p>
                  <p>Márk folyvást kezében szorongatá a vészjósló levélkét, folyvást eszében
                     tarthatá vala, miszerint minden percz fogolylyá teheti, minden szó, mely miatt
                     késik, hurkot vethet nyakába, de az uralkodó érdek, a szokássá, természetté
                     rögzött fukar elfogultság minden más eszmét háttérbe tolt, feledtetett vele, s
                     harmincz krajczárnyi kérdésbe oly vak falánksággal tudá belesülyeszteni, hogy
                     hasonlóvá tenné nem tudom melyik madárhoz, mely magát puszta kézzel hagyja
                     csalétken megfogni.</p>
                  <p>- Csak két ezret!? esék szavába szorongva, hisz alig fele; csak nem akarja
                     velem elhitetni, hogy azon váltók veszélyesek, s engem földönfutóvá tesz?
                     Szépen kimutatá foga fehérét! no hiszen keresek én magamhoz illő hűséget, s
                     tőkéimet felém hajlóbb kezek által fogom forgatni. A hajhász figyelemmel vette
                     e szókat. Tehát tovább is akar uzsoráskodni? kérdezé magában. Tehát nem azért
                     szedte be pénzeit, hogy, mint nekem hazudá, külföldi biztos bankba helyezze ki?
                     s talán már titokban más hajhász által dolgozik, s adja ki tőkéit, miket én oly
                     kába szigorral behajtottam? hát más arat a földön, mit én műveltem termővé?
                     pedig okvetlenül folyvást uzsoráskodik, mert hiszen utravalója sincs, úgy
                     szerteszét osztá bejött összegeit. Ezt nem engedhetem, tőke-kezelését vissza
                     kell kerítnem bármily áldozatba kerül, majd gondom lesz reá, miszerint az üzlet
                     visszafizesse, mit annak fejében vesztegetek. Ily gondolatokkal nyájas arczot
                     ölte s engesztelő hangon szólítá meg Márkot.</p>
                  <p>- Ha épen oly mód nélkül szükséges, egy feltét alatt átveszem azon váltókat
                     hatvanas kamat híjával, úgysem rovatik le semmi a tőkéből, mert azon kamatot
                     fel tetszett már venni.</p>
                  <p>- Mi azon feltétel? kérdezé dr. Márk, fokonként jobban áthatva, elfoglalva az
                     alku érdekétől.</p>
                  <p>- Doktor úr kötelező irást ad nekem, miszerint kölcsönforgalmi tőkéjét
                     Budapesten rajtam kivül semmi más hajhászszal nem kezelteti; felelé a
                     zsidó.</p>
                  <p>Márk lelke ördögien mosolygott. Az én tőkém nem lát többé Budapesten napfényt
                     gondolá magában.</p>
                  <p>- Ezen szerződésre kész vagyok, viszonzá aztán a hajhásznak; de én is feltét
                     alatt.</p>
                  <p>- S mi lenne az?</p>
                  <p>- Hogy az előre felvett hatvanas kamat nálam maradjon, s hiány nélkül fizesse
                     ki a váltók értékét.</p>
                  <p>- ... Legyen úgy! kezet csapott a hajhász gondolkodás után, s mig Márk a
                     szerződési oklevélt megirá, leszámlálta asztalára a váltók összegét.</p>
                  <p>E közben éjfélt ütött a falóra. Márk úr folyvást kezében izzasztá a betegőr
                     levelét, s most alkuja sikerültével, mintegy kiábrándulva az önfeledtető
                     fukarlázból, lelkendezve kapkodott az őrült sietségben, s hajhászát a kocsiért
                     szalasztá, hogy a ládák viteléhez segélyül felhíja.</p>
                  <p>- Jőjjön csak; visszakiáltá útjából a rohanó követet, miközben az ezüst
                     girandole-ra tekintvén, valami ötlék eszébe.</p>
                  <p>A hajhász megfordult a küszöbön s szótól várt.</p>
                  <p>- Nem venné meg ezen gyertyatartót? félek, elvész távollétem alatt. Mióta
                     nővérem házamtól elpusztult, igen rossz cselédeim vannak; mondá Márk a
                     girandole-ra mutatva, melynek egyik gyertyáját eloltá.</p>
                  <p>- Hát mi az ára? kérdezé a hajhász, gyanusan nézve Márk szemébe, fukar
                     féltékenységből indít-e ily különös vásárt, vagy más lappangó ok rejlik
                     alatta?</p>
                  <p>- Százhúz pengőt koldusnak is megér, de százért oda adom; felelé Márk ismét
                     elragadva a telhetlen bírszomj örvényétől.</p>
                  <p>- Hatvant adok érte, igérte a hajhász, folyvást kémelve az uzsorás sárgafekete
                     vonásait, de azokon nem árulá el magát más kifejezés a mohó nyervágyon
                     kívül.</p>
                  <p>- Hogy adhatnám úgy? holott magamnak is annyiban van, pedig mióta hever benne a
                     hatvanas kamat.</p>
                  <p>- Öt forintot igérek még reá.</p>
                  <p>- Kilenczvennél alább nem engedem.</p>
                  <p>- Vessünk véget, máskor kipótolja doktor úr, ha jobb szeszélyben lesz; ...
                     megadok érte nyolczvanötöt; viszonzá a hajhász, miközben a tartó súlyát
                     emelgeté.</p>
                  <p>- Még harmincz krajczárt rá! felelt az uzsorás elégedetlenkedve, mintha
                     megbánta volna, hogy alkuját ennyire csökkenté. Utolsó szót mondtam; viszonzá a
                     zsidó, s letéve a girandole-t, oldalzsebeibe sülyeszté két kezét.</p>
                  <p>- Nem vesztegethetem el számból az utolsó falatot; mormogá türelmetlenkedve az
                     életveszélylyel késlekedő szörnyeteg, miközben a gyertyát egy kőmozsárba
                     támasztván, szétcsavará az el nem kelt girandole-t, s darabjait zsebeibe
                     rakta.</p>
                  <p>A hajhász gyanúja folyvást támadozott; minő különös ok idézheti elő e
                     megfoghatlan jelenetet?</p>
                  <p>Márk ablakot nyitott s felkiáltotta a bérkocsist. Embercsoportot vélt látni a
                     kapu előtt, s reszkető ijedtség kapta meg. Görcsösen vágta be az ablakot, hogy
                     táblái szerteszét ugrottak. Aztán ládáinak esett, nógatva a hajhászt, fogja meg
                     füleit, de az a kocsisra várt, perczenkint jobban csudálkozva Márk zavart
                     viseletén, szinéből kikelt ábrázatán. Ez izgatottan, maradhatlanul tiblábolt a
                     szobában, s kiáltozá a Poltrást, de az nem volt jelen. E közben körültekinté a
                     szökevény kopott bútorzatát, s a garasos veszteségek hydrája ismét foga közé
                     kapta fukar lelkét.</p>
                  <p>- Nem vennéd-e meg butoraimat? igen olcsón adom; megszólítá a gyanujában
                     erősbödő hajhászt, alig tudva mit beszél.</p>
                  <p>- Ugyan az istenért mit gondol doktor úr? mintha a világból készülne kimenni?
                     kérdezé megütközve a zsidó, most már tökéletesen meggyőződve, hogy nem tiszta a
                     dolog, s kocsija jutott eszébe, mely ha uzsorása szökik, veszélyben
                     foroghat.</p>
                  <p>A lépcsőkön zaj és közeledő léptek hallatszottak.</p>
                  <p>- Vedd meg, vedd meg, igen olcsón adom; minden bútort háromszáz pengőért;
                     unszolá a zsidót, alig értve önszavait s szárnyaszegetten futkosott fel s alá,
                     mint kalitkájában zaklatott madár.</p>
                  <p>- Uram, én a kocsimat nem adom, az ön gyógyító útja igen gyanús, kitört a
                     hajhász ez áruló viseleten végre.</p>
                  <p>A külső zörej folyvást közeledék.</p>
                  <p>Márk mereven nézett a hajhászra, szemeiben düh s halálos zavar küzdelmei
                     égtek.</p>
                  <p>- Megveszem kocsidat, mondá dadogva.</p>
                  <p>- Nem bánom, ezer pengőért átadom, felelé a zsidó, észrevevén, hogy itt nagy a
                     veszély s Márknak késnie nem lehet.</p>
                  <p>- Koldustarisznyát akarsz nyakamba akasztani, hálátlan rühes eb? hogy
                     zsibvásári rongyodat tízszeres áron kivánod rám varrni, ordítá a léptekkel növő
                     kétség hangján, önhibájába markolva dühös ökleivel.</p>
                  <p>- Csak kármentesítnem kell magamat az átvett váltókon lett veszteségemért, mert
                     úgy tapasztalom, nem fogom én többé doctor úr tőkéit Budapesten kezelni, felelé
                     ingerkedő hidegséggel a hajhász.</p>
                  <p>Ezalatt az előszobáig ért a lépcsői zörej. Márk beleragaszkodott kincses
                     ládájába s fél fülénél fogva őrülten vonagló karokkal húzta-vonszolta az ajtó
                     felé. A bérkocsis benyitott, de mögötte egy csoport poroszló sötétlett az
                     előszobában. Márk nem látszék észrevenni azokat, mert a kocsissal megfogatta a
                     kincses ládát. Egyik végét saját kezével emelte. Fekete bőrén átpirult a vér,
                     szeme dülledt, homlokinai kidagadtak s veriték gyöngyözött vakszemén. Feszített
                     erővel, de tántorogva tört az ajtó felé, mintha egy czápa torkából erőlködnék
                     kimenekülni.</p>
                  <p>A hajhász galléron ragadta.</p>
                  <p>- Kocsim árát! különben itt fogsz veszni.</p>
                  <p>Márk észnélküli zavarban húzta a ládát s vele a bérkocsist. A hajhász
                     visszarángatá azt; Márk kinyitá az ajtót, hogy rajta kivigyék a terhet. E
                     pillanatban oda ugrik leshelyéből a Poltrás, torkon ragadja a remegő uzsorást,
                     s a diadal vad örömével telehangon sikolt.</p>
                  <p>- Megállj szökevény! a poroszlók és hóhér kötele vár reád. A városhajduk
                     betódultak s elönték a szobát. Hátok mögűl előtüntek Vámos, Szalárdy Ödön, a
                     zömök szolgabiró s fodrozott hajgyűrűivel esküdt úr.</p>
                  <p>Ödön az előszobán jöve keresztül, melynek padlatán, egykori kihurczoltatásakor
                     a halott kék lábait látta, ki helyette eltemetteték. Ráismert a szobára,
                     melyben az őrültség eszméivel harczolt; ott volt a zöldbe vont ajtóablak,
                     melyen nagybátyja arczát először meglátta. Ott voltak a falak, melyekről a
                     tűzképű lovag s holdas leányfő kisértő képei, a villis órával függöttek. Látta
                     a nyoszolyát, melyben a kancsi babonás meséit rettegve hallgatá; az ablakot,
                     melynek függönyét a guggoló kisértettel őrülten repeszté szerteszét; a
                     rakpadot, melyen sötét rémes könyvei feküdtek s a magnetizáló húsfejű orvos
                     meredt szemű, kékült tenyerű gipszképét találta volt. Látta a zugot, melyben
                     rohadt inyű, nyihogó, gyapjas kandallója hajdan a szélben üvöltött, látta Márk
                     dr. zöldfekete képét, fagylaló mosolyát, mit a vénhedés még jobban eltorzított
                     s annyi emlékköltő, lélekizgató tanújel között egészen feltámadt a régi
                     borzasztó hangulat. Érzé a rettegést, gyötrelmet, téboly ostromait, érzé a
                     kétséget, melylyel soványodásakor a holdfogytát kisérte, érzé anyaváró
                     epedését, test és lélek fuladt nyomottságát s térdei összeverődtek, alig tudá
                     leroskadás nélkül elviselni a megrohanó hatást.</p>
                  <p>Márk mint a kőbálvány, mereven bámult. Köröskörül csupa ellenség, egyetlen
                     barátságos vagy legalább csak közönyös sem, mert beütéskor a hajhász is
                     elillant. Fukar mániája volt az első indulat, mely a villanyütött
                     zsibbadtságból kibontakozék. Ráfeküdt a kincses ládára, átölelé lüktető
                     erekkel, mint midőn a kuvik szárnyaival védi fészkét s fiait a rabló sas előtt.
                     «Mit akartok éji haramiák, megtiltom küszöbömet minden erőszaktól,» ordítá
                     inkább, mint emberi hangon kiálta... Egyik poroszló lerántá őt a láda
                     hosszáról, mert szolgabiró úr útközben neki biztatta őket, miként bánjanak e
                     hallatlan gazemberrel.</p>
                  <p>- Hogy mertek nemes embert lakában megrohanni? kiáltá Márk tajtékozva dühében s
                     kirángatva magát a poroszló kezéből, védőleg rogyott vissza kincseire.</p>
                  <p>- Nem nemes ember, hanem tolvaj szökevény, ki csalárd zsákmányival a hóhér
                     kezéből akar elillantani, kiáltá a Poltrás azon vérbe forgó szemmel s gyilkoló
                     vágygyal, melylyel Hortobágyon hajdan az állatokat tépte. Ellent ne állj,
                     különben megfojtlak mint egy patkányt s tíz körmeit neki horgasztva, nyakonkapó
                     szemeket szegett rá, mint a prédára szökni húzalkodott hiuz.</p>
                  <p>Vámos kiviteté a lányt a szomszédszobába, mert e mély rázkódás veszélyessé
                     vállhatott volna néhai kórjára.</p>
                  <p>- Ne merészeljetek actus majorist elkövetni! tiltakozék fogcsikorítva Márk,
                     nemes czimerére mutatva a falon.</p>
                  <p>- Torzkép az, önnek élte s jelleméhez, mondá Ödön keserűn.</p>
                  <p>Márk megrázkódék egy pillanatra. Ödönnel ily közel szembenállni, szemrehányó
                     hangjait hallani, s rajta elkövetett kinzásaira gondolni nem tudott némi
                     borzalom nélkül.</p>
                  <p>- Idézzetek meg, fogjatok perbe mint nemesi jogom parancsolja, majd szabadon
                     védem magam minden hamis vádkereset ellen, kiáltá követelő hangon, folyvást
                     ládáit ölelve.</p>
                  <p>- Hamis vádkereset?! közbe vág Vámos gúnyoló kérdéssel. Ön mint a mérges gomba
                     felnőtt a szemeten s vesztő gőzével megölte a tájat. Felkigyózta, befúrta magát
                     a legmagasabb körökbe; ezer szövevényit, hálóját szőfonta a vetemült önzésnek,
                     vermet ásott, tőrt hányt, or-lesben ólálkodék jótevői s más akárki ellen. Nem
                     volt ember, kit kimélne, szentség, mit lábbal ne tapodna, s vétek és őrültség,
                     mit el nem követett, ha csak képzelt érdeke hozá magával. Apját dögként, sövény
                     alatt hagyá veszni, nagynénjét gyermekkinzó ördöggé tette s aztán méreggel
                     eloltá, mielőtt istenét megengesztelhetné. Testvérét megtagadva, szolgálóul
                     tartá s bűntársul alacsonyítá önmagához. Saját családját elárulta, idegen
                     családokat kirabolt, e szerencsétlent őrültté akarta kinzani, kit orvosi hitére
                     bizott a remegő anya. Gyermekcsere, méregkeverés, orgazdaság, uzsora, legszebb
                     oldalai. Undort, átkot szaporíta az emberi nemnél, irtá, fogyasztá a hit,
                     bizodalom s kölcsönös szeretet érzelmeit a társaságban, mindennek ártani,
                     mindent bántani, megrontani vágyott s kivel többet nem tehetett, gyűlölte
                     halálosan. Mindezért fény, érdem, kincsek és szerencse követék életét. Lapok
                     magasztalák, a közvélemény tisztelte s nemességet kapott... Mégis most, midőn
                     az elkésett igazság számot kér, midőn angyal-hüvelyéből kiszaggatá a vigyorgó
                     ördögöt, hogy a törvény éles fogainak vesse: szabadságot követel a szemtelen.
                     Pedig mily szegény elégtét! az erkölcs s emberi jog néhány törődött napot kap a
                     virágzó bűn hosszú éveiért; alig tizedét a vétkező pályának és ő vonakszik
                     életének rozzant végnapjait bűnhödésül adni!?... A nemesi jog, melyre
                     hivatkozik, a becsület ó lovagjainak védelmére iratott, nem ily bitang, bitor
                     szökevény menajtajául, ki azért csempészi magát a hon régi nemesei közé, hogy
                     új foltokat ejtsen azon.</p>
                  <p>- Fogjátok meg az országos gazembert! parancsolá a szolgabiró felizgulva a
                     közelebbi életrajz által.</p>
                  <p>A poroszlók megragadják dr. Márk karjait, de az dühösen rántá ki jobbját s
                     kikapva zsebtőrét, megvérezé a hajduk egyikét. Kettő kicsavará azt ökléből s
                     karját hátul facsarintva hurkot vetett rá. Márk dühösen agyarkodék sikertelen
                     rángatózásai közt s kétoldalra sziszegve köpködött a poroszlók szeme közé. Azok
                     arczul csapkodák rezes tenyereikkel. Márk segítségül ordítá a ház lakóit, kik
                     már oda gyűlöngtek a lármára, de azok kinevették.</p>
                  <p>- Bocsássatok szabadon, gróf Szalárdy kezeskedik értem, kell kezeskednie,
                     különben elveszítem a föld szinéről, kiáltozá a megdühült fogoly.</p>
                  <p>- Össze kell szorosan kötözni, mert ez a veszett állat kárt tesz az emberben,
                     parancsolá hidegen a szolgabiró.</p>
                  <p>Márk bőgött és vonaglék dühében, husig rángatá karjait a vékony kötélben, szája
                     habot vert, fogai csattogtak s szeme vérben forgott. Ruhája szétszakadozott a
                     küzdésben, karjai kidagadoztak, öklei elkékültek s végre leverve, törötten
                     megszünt hánykódni, mint a pányvakötélben elalélt vad ló.</p>
                  <p>- Ha ha ha! felkaczag egyszerre gúnyos kitöréssel, midőn látta, hogy minden
                     törekvés hasztalan.</p>
                  <p>A körüllevők azt vélték, megőrült.</p>
                  <p>- Ha ha ha! ismétlé a kérges érzéketlen kaczajt. Azt hiszitek vaklelkű hóhérok,
                     meg fogtok boszulni? Legfeljebb megöltök!... Nem meghal-e a legbecsületesebb
                     ember, ki sovár életét öntagadó erény szigorában tölté? s történhetik-e több
                     velem, ki ötvenhat évig fajotokat nyúztam, bölcsességtekben megbolondítálak,
                     boldogságtokat összetörtem, véreiteket kicseréltem s mint barmokkal vonatám
                     diadalszekeren? Ki veszi el tőlem az átélt éveket, a jóllét és gyönyör emlékét,
                     az általam öltek és bukottak nyomorának élvét?... Az erény Don Quixotja elvész
                     éhen, imádkozva, hiában várt vigaszt tört reménye között, én meghalok, mint egy
                     jóllakott Don Juán, kifáradva megunott kéjekben, hahotázva, fajotok bárgyú
                     tömegén, mely vállain hordott, mig én koponyáját rugdosám?... Ezt nevezitek ti
                     bosszúnak? ez-é a hizlaló falat, mit éhes fogatok oly faldokolva rág? Ha ha ha
                     nyomorúk? egy óra életemből több emlékgyönyört ad, mint százada
                     nemzeteiteknek.</p>
                  <p>- De minden élved nemleges vala szörnyeteg, mondá neki Vámos megvetőleg. Egész
                     élted természetlen tagadás. Vagyonod öröme rablási kárszenv volt, a becsületes
                     kereset emelő önérzete helyett; híred méreg-virág a közélet faján, érdemed
                     epekelevény, mely önmagadra fakadt, fényködöd fojtógőz, életbölcsészeted
                     villámvezető, mely minden veszélyt saját fejedre vont s magad rohadt
                     üszögnövény ép nedvei nélkül az elégültségnek... E mellett félelem, rettegés
                     üldözé számüzött lelkedet.</p>
                  <p>- Csak te tárgyalj, bonczolj saját tanod szerint, perczemet nem adnám egész
                     életedért, felelt Márk daczolva. Minden egyéniség, ösztönei szerint méri és
                     fokozza üdvét, boldogságát s én a magamét netovábbig vittem... És a mi a
                     rettegést illeti: nem retteg-e a féreg a hangyásztól, hangyász a hiuztól, hiuz
                     a párducztól, párducz a tigris körmeitől? Nem dicső diadal-e a rettegés nagy
                     lánczolatában tigrisi szerepet viselni s rettegtetni ezreket, mig neki csak
                     egytől lehet rettegnie?... s nem tigris voltam-e köztetek?</p>
                  <p>- No majd a sirontúli biró hosszabb időt veend megbüntetésedre, mint a földi
                     igazság rozzant életedből magának szakaszthat; mondá Vámos a rögzött
                     bűnszörnynek, mintegy lélekfurdalatát akarva azzal felidézni.</p>
                  <p>- Igen, ha oly buta volnék, hogy a paczalt feltámadásra higyem teremtve; pedig
                     a férgek a szentek testeihez sem ülnek diszruhában, hanem felebédlik szertartás
                     nélkül, mint az én hullámat. Aztán ha vallástok ördögei közé poklokra
                     vettetném, főkéjem lenne az. Lehet-e nagyobb üdv mint azokkal élni, kikkel az
                     ember együtt érez, gondol, velök rokon ösztöne, hajlamai vannak?!</p>
                  <p>Vámos elirtózott ezen érczjellemtől, melyre sem bölcselet, sem vallás eszméje
                     hatni nem képes. Úgy tekinté őt, mint a rosszaság ős elemét, melynek nincs
                     felolvasztó, megoszlató koha, mint a vegytani elemeknek.</p>
                  <p>- Majd tudom én, honnan cserdül erre az istentagadóra a büntető ostor, mondá
                     szenvedélyesen a Poltrás s kitörve a mellékszobából, neki ment Márknak, mielőtt
                     az törekvése szerint arczába beleharaphatott volna, kimarkolá balzsebéből
                     kulcsait s felrepíté a ládák fedelét, hogy majd szétszakadtak. Aztán lehányva a
                     fehérnemüt, feltépte néhány szelencze fedelét, kiszórta az ezüst-arany edények
                     lágy bőrtakaróit.</p>
                  <p>- Osztozzanak uraim a kincsen itt szeme láttára s jobban megbüntetik mint az
                     örök élet, mondá aztán a körülállókhoz villogó szemekkel.</p>
                  <p>A feltárt arany-ezüst reszketőleg habzott a fényben. Esküdt úr közelebb vitte a
                     gyertyát s majd beleejté szemét a ládákba, oly étvágygyal bámulá az addig csak
                     mesékből ismert kincseket. Márk mint egy őrző sárkány vonaglott felette
                     köteleiben. Arczában felolvadt a daczoló fagy és közöny. Epedő, síró,
                     szerencsétlen vonásokat ölte, vad szeme lágy pillantásokra szelidült s
                     önfeledőleg legelt a csábító érczen. Az esküdt leguggolt, hogy közelebb élvezze
                     e boldog látleletet. Márk ki akará lábát rántani a hurokból, hogy elrugja
                     onnan, de a feszes kötél mint valami sodrony, ikrájába vágott.</p>
                  <p>- Távozz szentségtörő, hogy égjen ki szemed s vakulj meg az ingyen látott
                     fénytől, kiáltá magán kivül irigy reszketéssel a fukar.</p>
                  <p>A szolgabiró oda ment s kezében csürögette a szelenczék tartalmát, ingerelve a
                     bőszülő uzsorást. Márk minden darabot fuldokolva lesett és kisért ujjai között
                     mint az éhenhaló egy idegennek kövér falatjait.</p>
                  <p>- Veszszetek el lelkemnek hóhérai, kik szálankint huzgáljátok ki szivemnek
                     inait. Öljetek meg, végezzetek ki, hogy ne érezzem e gyújtó kinokat...
                     Merevüljenek meg ujjaid, válj kőbálványnyá te undok ragadozó, ki lelkem
                     darabjait illetni merészeled... Vájjátok ki szemeimet, hogy ne lássam a
                     rablást, mely őrültté tesz, ordítozá Márk dagadtan feszengve a kötél
                     fonadékaiban.</p>
                  <p>- Osztozzanak uraim a kincsen! kiáltott boszút élvezve a ránevető Poltrás.</p>
                  <p>Márk erőfogyottan törekvék átkozni őt, de már a hang fennakadt harapdált
                     ajkain.</p>
                  <p>- E kincsek nem tieid többé szörnyeteg, mondá Vámos hideg nyugalommal. Te a
                     börtön férgeinek leendesz kincsőrző sárkánya, s lánczod szemeit pengeted
                     aranyaid helyett... E ládákat le kell pecsételni uraim, fordúlt a törvényes
                     igazsághoz. A főispán okvetlen csőd alá jöend, ha Ödön uradalmai tőle
                     elvétetnek. A huszezer pengő s több rajta végbevitt huzavonák visszafizettetnek
                     e kincsből, hogy becsületes hitelezői kármentesüljenek. A többi vagyon azon
                     haza intézeteire jó lesz alapítványoknak, melynek szegény osztályai között
                     összerabolta azt.</p>
                  <p>A ládák bezárattak, a jelenlevők után sóhajjal nyomta rájok pecsétjét esküdt
                     úr: Márk pedig kifáradva a gyötrelem miatt, hideglelést kapott s összehanyatlék
                     a poroszlók között, kik őt elhurczolták.</p>
                  <p>Vámos megtudta a Poltrástól, hogy a kancsi által említett bal fiókbeli
                     irományok az aranyezüst edények közé pakoltattak s a szobákat holnapi
                     vizsgálatig lepecsételteté.</p>
                  <p>- Mily biztos rendszere az az örök igazságnak, - gondolá magában, midőn a
                     lépcsőkön lement, - hogy minden bűn természetében viseli a bűnhődés elemét,
                     melytől a legkeményebb szív sem óvja meg magát; s legyen, maradjon bár
                     önkérgeibe zárva a bölcselet, vallás s törvényszigor előtt, benn rejti a
                     kulcsot, mely felnyitandja azt, hogy rá bocsássa az elégtét korbácsát, mint
                     Márk lelkére a fukarság kínjait.</p>
                  
               </div>
            <div type="chapter">
               <head>XXXIV.</head>
               <head>(Rigó Ferke.)</head>
                  <p>Az idő apródonként szépen kitavaszodék. Kivül mezők, hegyek felöltöztek, virító
                     köntösben állongtak a virágos fák; a csermely szökevény ezüstje fecsegve
                     futkosott ibolyás medrében; szárnyas dal, szín, illat terjedt mindenfelé,
                     állandó ékei az örök ifjúságnak s az ébresztő nap megaranyozta az új
                     világot.</p>
                  <p>Benn a fővárosban feltámadt szokás szerint a por és rekedt gőz. A sápadt arczok
                     kibúvtak szűk lakásaikból s lomhán járkáltak téli sírjaik közt a párolgó
                     utczákon. Bűzt és szemetet lengetett körülök a megszorult szellő s a
                     szegleteken egy-egy tányér fonnyadt ibolya tudatá egyedül, hogy odakinn a
                     boldog szabadságban tavasz van.</p>
                  <p>Az orvosi épület újvilág-utczai szárnyában, egy földszinti tágas teremben vesz
                     folyamatot végére haladó történetünk. Háttérben egy nagy csontváz nyújtja fel
                     szálas termetét, szabadon a fal mellett s ha gyors járkelés szelet hajt körüle,
                     összecsördülnek mozdult tetemei, mintha haragudnék feláldozott nyugalmáért a
                     halottrablókra. Körül a fal mellett, nehány szék között, nyolcz-kilencz hosszú
                     asztal: rajtok itt-ott egy felnyitott emberfej, keresztül-kasul szabdalt csonka
                     test, lábfej vagy félregördült szem s hulladék-ujjak hevertek. Köztök nagy
                     kések, fűrész, csonttörő kalapácsok s nehány apróbb törlést váró bonczszerek; a
                     földön pedig végig nyujtóztatva velő- és vérpecsétes nyitott koporsó s
                     közelében egy kád tele tiszta vízzel.</p>
                  <p>A budapestiek mindjárt ráismernek, hogy az egyetem boncztermében vagyunk...
                     Esti hat óra, még nem volna sötét, de mogorva felhők borítják a várost, az ég
                     minduntalan el akar cseppenni s komor árnya sötétté sűríti az alkonyi homályt,
                     melyben kedvtelenül dudol a száraz tavaszi szél.</p>
                  <p>A terem már sötét, hamvas faggyúgyertya pislákol a holt tetemek között s
                     vonagló árnyával olykor megeleveníteni látszik azokat. Hosszú árnyak nyulongnak
                     a falon s ha a rezgős ablakokról becsap a szélvonal, felkavarja a nehéz
                     halottszagot s meg-megzörren az üres szemű csontváz. Első tekintettel úgy
                     látszik, nincsen semmi élő e földfeletti sírban s nem foghatja meg a kisértő
                     sóhaj eredetét, mely a tompa csendben időközönként támadt és elhal. De ha az
                     ember szeme a sötéthez szokik s gondosabban szétnéz, száraz, halvány alakot lát
                     mozogni egyik sötét zúgban. Komoly, sötét szemű férfi ült zsámolyon, szakadt
                     katona-egyenruhában, rostos kalappal, mely mélyen szemeire konyult. Két
                     könyökét térdeire támasztá s száraz öklei közt borotválatlan állát nyugtatá,
                     melynek tüskés szakállában erőltetve őszült szálak csillogtak. Vékony szárait
                     ócska nadrág félig-meddig fedte s egyik lábfeje közepén el volt csonkítva.
                     Mereven bámult a félsötétbe, érzéketlenül a környező tárgyakra, mintha egy
                     virágkert dombjáról nézne le. Az elhaló sóhajok tőle támadtak.</p>
                  <p>Darabideig csend után izmos legény lépett be a belső ajtón. Pofók, kulacs képű,
                     csomolygós haja balról feltenyerelve áll, szája kisded, mintha fütyölni akarna
                     s orra módtalanul pisze, hátratűrt czimpával. Vállán egy halottat hozott
                     lepedőbe burkolva s letette egyik üres asztalra; aztán felegyenesedék s
                     kinyujtózott a teher súlya után. Most meg lehetett ismerni egész termetében
                     Pisze Pistát, ki, mióta nem láttuk, bámulatosan kifejlett s megcsontosodék.</p>
                  <p>- Ne búsulj Ferke, bíz a gyertya is elszomorodik tőled, no mindjárt itt leszek,
                     s neki biztatlak én, hogy kedvedben reám ágaskodol. Még egy pecsenyét kell
                     hoznom, de csak innen a másod emeletből. Tudom, holnap jó borravaló üt, mert
                     lesz mit kaszabolni az orvos uraknak; mondá vidám szeszélyes kedélylyel,
                     lehamvazva gyertyáját, sietve távozék.</p>
                  <p>A mogorva obsitos elébbi helyzetében maradt. A gyertya tisztább világot vetett
                     rá s arczéle oly ismerősnek tetszék, hogy az ember gondolkozni kényszerült, hol
                     és minő körülmények közt találkozék ezen alakkal, de lehetlen volt eltalálnia,
                     mert alúl a szakáll, felül a kalapja vastag árnyban tartotta képét, úgy hogy
                     csak élrajzát, de vonásait nem lehete látni.</p>
                  <p>Pisze Pista megérkezék a második hullával, s ruhátlan hozományát beleveté a
                     kádvízbe áztatni, maga pedig szemben az ifjú hadastyánnal, egy odébb vetett
                     czomb helyére felkuporodék az asztalra, s mogyorót kezdett törögetni egyik
                     csonttörő kalapácscsal.</p>
                  <p>- Mondom, ne búsulj, lám én harangot húzok a bú elibe mint a fergetegnek, s van
                     is mindig olyan kedvem, hogy harangot önthetnék belőle. Lajos úrfi ölte meg
                     szerencsédet, ő tett bolonddá engem is. Állj bosszút rajta, szívesen segítlek,
                     de magam nem érek rá.</p>
                  <p>Az obsitos öklével fenyegetőzék Lajos nevére, aztán felállt, engedni akarva
                     Pisze Pista vidító szavának. Most látni lehetett egész arczát, s bár a bú és
                     kora vénhedés nagyon kivette régi formájából, meg lehete ismerni Fekete
                     Ferenczet, kit a henczidai jegyző Rigó Ferke név alatt vőlegény korában a
                     templom küszebéről fogatott el, hogy Mariska védlenül maradjon Lajos
                     étvágyának.</p>
                  <p>- Hogy tett bolonddá Lajos úrfi? kérdezé Piszétől, mintha adatait vágynék
                     szaporítni, hogy több oka legyen Szalárdy Lajost megölni.</p>
                  <p>- Hogy tett?!... hát úgy tett, hogy elhozott a pusztáról, hol én igen boldog
                     voltam; jó szívemet elrontotta, hozzá szoktatott a kasza-kapa kerüléshez, az
                     úri cseléd henye életéhez, aztán meg elcsapott hűségemért bűn nélkül, mert én
                     jó szándékból mondtam szobaleány szeretőmnek, hogy Athea kisasszony képét az
                     asztalán tartja, azt hittem, még jobban fogják uramat szeretni; mondá Pisze
                     Pista, miközben a szétkonczolt hulladarabokat kezdé koporsóba hányni, hogy
                     reggelre temetve legyenek, s műtéte közben törletlen ujjakkal ki-kivájta egy
                     tört mogyoró belét saját fogai számára.</p>
                  <p>- Mégis csudálom, hogy ezt a csunya hivatalt magadra vállaltad, s halotthordóvá
                     tudtál lenni, holott Hortobágyon szabad életed lehetne a szabad lovak
                     hátán.</p>
                  <p>- Mit csináltam volna? Ládd Fekete pajtás, ha az ember egyszer megszokta a jó
                     kosztot, rátart a gyomra. Úgy képzeltem, nem tudnék többé posztóruha s bor,
                     pecsenye nélkül elélni, aztán szerettem is azt a hiteszegett csontot, haza
                     pedig azért sem gondoltam, mert tudod, hogy a magyarféle ember ki szokta
                     csúfolni, ha egy meguriasodott atyafi haza szorul. Itt meg nem akadt
                     szolgálatom. Pisze orromtól minden háziasszony félre fintorította az orrát,
                     uraknak sem kell, a ki németül nem tud. Hat hétig voltam csavargóban s elköltém
                     mindenem; már ruháimra került volna a sor; de biz azt el nem pocsékolod Pista,
                     gondolám magamban, inkább ördögvakarónak is beállok. Meghallottam, hogy az
                     egyetemnél nincsen halotthordó, s beállottam ide házszolgának, azóta dűtöm,
                     burogatom meghült atyámfiait; hidd el Fekete, jobb ezekkel bánni, mint élővel,
                     mert ez se meg nem lop, se meg nem szól.</p>
                  <p>- Nem irtózol tőlök?</p>
                  <p>- Nem én, felele Pisze Pista, miközben egy elszakadt fület, mint valami
                     taplódarabot huzogatott ujjai között. Orvos urak gyakorta mondják, hogy
                     asszonyos gyáva ingerültség attól irtózni, a mi természetes. Irtózatosb ezeknél
                     egy sima gazember, ki ezektől irtózik. Már én csak úgy szedem-veszem őket, mint
                     a párnazsákot, beáztatom, kitisztítom, megborotváltatom, asztalra fektetem, hol
                     aztán a segéd, ki itt a halottak szagában és szomszédjában lakik, felvagdalja s
                     a tanuló urak közt darabonként kiosztja. Jó fizetésem van s néha mellé
                     csordul-csendül, mert ha hulla nincs, mint uraim nevezik, a kórházban,
                     három-négy forinton megvesznek egyet. Minap is ide hoztam egy pesti
                     czimborámat, legalább kezeim közül csusszant a paradicsomba.</p>
                  <p>- Bizony szeretném Lajos úrfit így látni a kezedben; mondá Rigó Ferke, s az
                     elfojtott harag redőket vont komor homlokán.</p>
                  <p>- Már annak magam is minden izét szétszedetném, viszonzá Pisze. Istenem! mennyi
                     tengerrosszat hallottam arról az emberről, pedig istenáldásának tartottam
                     éretlen észszel.</p>
                  <p>- Hát csakugyan olyan boldog avval az énekes kisasszonynyal, mint mondád? kérdé
                     Rigó Ferke boszús kárörömmel.</p>
                  <p>- Biz az egész város tele van vele. Ámbár a szobaleány, míg szeretőm volt,
                     mindig az ellenkezőt vitatta. Akkor tájban sokat hallottam Lajos úrfiról, de
                     most már nincs kitől, mert a szeretőm eliszonyodott tőlem, hogy ilyenféle sorom
                     van. Biz azt esküdte ő, hogy Lajos urfit csak úgy szereti Athea kisasszony,
                     mint a kecske a kést, s olykor egész nap is elül másutt, csakhogy nyakára ne
                     mehessen. Én a szóbeszédet amolyan szobaleányfogásnak hittem, ki asszonyát
                     menti, mert a világ ellenkezőt beszélt, s Lajos úrfi el-eljárogatott oda.
                     Azonban egy darabtól hinni kezdtem, hogy van valami igaz a dologban, mert mióta
                     egyszer tele rakatta éjjel az úrfi a kisasszony szobáját virággal, ritkábban
                     lehet látni, hogy hozzá felmenne; a mellett elsápadt, szomorodott, egész teste
                     nagyon megadta magát, s feje úgy meghajolt, mint nyirfáé. Nagy búnak kell járni
                     a csontjában, ha végét nem veti, könnyen megeshetik, hogy üresen hagyja a
                     csizmáját.</p>
                  <p>- Isten őrizze meg, míg én el nem készítem a halálra; felelt sokat jelentőleg
                     Rigó... Jobb is nekem sietni magammal Pista pajtás, hol lakik az a tyúkorzó
                     róka?</p>
                  <p>Azalatt Pisze letakarítá az asztalokat, megtörle mindent, maga pedig Ferkével
                     szemben ismét felült az asztalra.</p>
                  <p>- No halkan, okosan, rendén a dolognak. Addig már elmondtad tegnap, hogy az
                     esküvőről elfogtak katonának. Ez még nem nagy ujság, hanem azt beszéld el, mit
                     csináltál aztán?</p>
                  <p>- Búsultam, mint szokás a szeretőm után, válaszolá Ferke. De bánatomat nem
                     tudtam feledni, pedig ez nem szokás; és a mi még kevésbbé szokás, elvágtam
                     egyik lábam fejét, hogy haza jöhessek Mariskát elvenni, Lajost megölni.
                     Világos, haza eresztettek, mit is érne a compánia ilyen csonka bodzafával;
                     mesterségemet pedig tudnám még folytatni, mert két kezemet épségében hagytam,
                     hogy legyen mivel boszút venni ellenségemen. De minden késő Ferke, nem kell
                     nekem már egyéb mesterség a hóhérén kívül, az is csak addig, míg Mariskám
                     kétségbeejtőjét kivégzem... Avval álmodoztam, sírva és dologban találom
                     mátkámat... Dehogy... Sehol sem volt.</p>
                  <p>- Azt mind tudom pajtás, csak egyet magyarázz meg, mi úton jutottál egyenesen
                     hozzám?</p>
                  <p>- A mint megtudtam Debreczenben, hogy Maris elveszett pesti szolgálatából, hová
                     Vámos úr szerzé, rögtön felindultam őt a föld alúl is kikerekíteni. Úgy
                     okoskodtam, te mint ügyes ficzkó leginkább útba igazíthatsz, s megkérdezni hol
                     keresselek, útba ejtém Hortobágyon apádat, az öreg Peregi Marczit. Azt izeni,
                     eredj haza, olyan csikó van a ménesen, szájával kapja a nyulat, s tudja, hogyha
                     gatyádat ráteszed, nem kivánsz több pesti bugyogót viselni.</p>
                  <p>Pisze Pista szemei szikráztak a csikó hallatára.</p>
                  <p>- Hát láttad az öreget, pajtás?</p>
                  <p>- Egészséges, mint a makk. Jókedvű, piros még most is, tenyere nélkül néz nap
                     ellen, s ha valami után vigyáz, úgy kidugja zömök nyakát lapoczkái közül, mint
                     a jó bika.</p>
                  <p>- S jól szólott felőlem?</p>
                  <p>- Nagyon szeretné veled fogdosni a vad lovat.</p>
                  <p>- Hát az ős kunyhó?... a karám?... a pusztai csárda?</p>
                  <p>- Mind békében vannak, s adnak annyi enyhet, a mennyi elég.</p>
                  <p>- Bizony Ferke, jó is vón még egyszer a szabadság. Be sokat sóhajtottam utána!
                     Szép az a posztó ruha, jó a bor, pecsenye, de mindig mondtam én, csak képzeled
                     te azt bolond Pista, hogy jobb volna az a szabad életnél. Itt felczifrálkodik
                     az ember, s ha dobaz, mint a malombálvány, de aztán parancs és istráng után
                     forog, mint a malombálvány, otthon ha a keselyre felkapok, nincsen uram a
                     meddig látok, azontúl is csak egy. Verje meg az Isten, nem is azért maradtam én
                     itt, mikor Lajos úrfi elkergetett. Megcsaltam magamat, a szerelem húzott
                     hajamnál fogva, azért ragadtam meg... Most már úgy sincsen szeretőm!... annyi
                     mint az!... itt a kezem ha boszudat végeztük, nem török több csontot, haza
                     megyek a gyepre; ha virágom nem nyit, ültet más, mégis lesz bokrétám, ha egyéb
                     nem, lengő árvalányhaj, legalább nem hervad el sóhajtásomtól hűtlen
                     szobaleányok miatt.</p>
                  <p>- Így kerestelek fel, midőn tegnap találkozánk, folytatá Rigó Ferke a kivánt
                     magyarázatot. Te ma estére igérted, hogy lesz időd bővebben beszélni.</p>
                  <p>- Nem tudtam, hogy két pecsenye akad. Azt a lepedőst a Rókusból hoztam, betegen
                     ment oda, s nem volt a világon semmi ismerőse; mikor kinyújtóztatták, nevét oda
                     dugták lábujjai közé, ha valakije akadna, ki eltemettetné; de minthogy senki
                     sem találkozott, szokás szerint ideadták bonczolni. A másik pedig saját
                     konyhánkról került, innen a magunk korházából. Hanem azért se baj, jártam a
                     dolog után. Felkerestem Poltrást, ha nem tud-e már valamit Marisról? Igen sok
                     dolga volt, mert péknél lakik most, csak annyit mondhatott, hogy eljő ma este,
                     s bizonyosan örvendetes hírt hoz, mert igérte valaki, hogy Marisról tudósítást
                     fog neki adhatni, s ahhoz készült ma délután.</p>
                  <p>- Nem hozhat oly tudósítást, hogy Lajost meg ne öljem! - mondá Ferke
                     komoran.</p>
                  <p>- Minő gondolat az; úgy nem leszek segéded.</p>
                  <p>- Akkor megölöm magam.</p>
                  <p>- Dehogy ölöd ecsém; arra való az ész, hogy ha máson akarsz boszut állni, ne
                     magadat tedd örökre tönkre.</p>
                  <p>Alig mondá ki szavait, kinyitott a Poltrás, «jó est» kivánattal, s a nélkül,
                     hogy a szag vagy környezet legkisebbé indítaná, fáradtan leült a koporsó
                     szélére. Úgy látszik, a természetnél maradtak mindenben közel állnak a
                     természethez, természetesen veszik a természetest, mi a természetlent beteggé
                     teszi.</p>
                  <p>- Istenem, mily dühösen örültem volna azelőtt ennek a gulyáshúsnak, mondá
                     hidegen, a hulla-ragoûtra tekintve a koporsóban. De most fel sem izgat.
                     Csakugyan boldoggá tett Vámos úr a kigyógyíttatással. Azóta olyan nyugodt, jó
                     dolgos vagyok, s nem rettegek soha. Egyszer volt görcsöm, midőn Márkot
                     elfogták. Akkor szerettem volna macska lenni, hogy torkát elrágjam, de az is
                     elmult, nem lett semmi bajom.</p>
                  <p>- Gyere haza Poltrás Hortobágyra, én is itt hagyom Pestet, mint szent Pál az
                     oláhokat; mondá neki Pisze, kit a honvágy fokonként merőben elfoglalt.</p>
                  <p>- Nem megyek biz én, viszonzá a Poltrás. Rutul bánt a pusztán velem minden
                     ember, nem jól esik rájok emlékezni. Aztán nekem sok dolog kell, csak úgy
                     vagyok boldog. Az orvos parancsolta, hogy örökösen foglaljam el magam, de magam
                     is érzem, roszat tenne nekem a henye szabadság.</p>
                  <p>- Legjobb is, ha ki-ki ösztönét követi, megjegyzé Ferke. A kutya sose kérdi a
                     macskától, mit csináljon? hanem kikeresi a fűvet, a mi neki használ.</p>
                  <p>- Tán te vagy Rigó Ferke? kérdezé Poltrás az obsitostól elfogultság nélkül.</p>
                  <p>- Én vagyok; felelé mohón a legény, előre nyelni kivánva az örvendetes
                     hírt.</p>
                  <p>- No hiszen neked jobb lett volna vakon születni; viszonzá a leány közönyös
                     hangulattal.</p>
                  <p>- Hogy hogy? kérdé Pisze Pista részvéttel, miközben a koporsót lezárva, kiadá a
                     hordóknak temetés végett.</p>
                  <p>- Tegnap reggel Budán árultam kenyeret, kezdé a Poltrás, mert pék gazdámnál
                     letisztítjuk a penészt az el nem kelt maradékról, megsütjük másodszor, s aztán
                     eladjuk olcsóbban szegény rendűeknek, leginkább szőlőkapásoknak. A mint
                     kenyereim közt ülök, arra jön egy zöldséghordó puttonos asszony, kinek fején
                     megismerém Mariska régi kendőjét, mert ezen tájon senki sem viseli a debreczeni
                     kék lencsés keszkenőt. Hol vette? kérdezém tőle magamhoz kiáltván, s
                     szóról-szóra kisül, hogy a leányt régen ismeri, vele lakott, vele dolgozott, s
                     estvére is együtt leszen vele.</p>
                  <p>Rigó Ferke egészen felderült, maga sem hitte, hogy az a desperált arcz annyi
                     kifejezést tudjon visszaadni.</p>
                  <p>- No ládd pajtás, mindjárt könnyebben szerződünk most, a boszútervre nézve;
                     mondá Pisze, vállát veregetve az örömbeli osztály kimutatásaul.</p>
                  <p>- De minthogy sietett, ma délutánra rendelt magához, hogy vele együtt menjek el
                     Marishoz. Az asszonytól jövök most.</p>
                  <p>- Menjünk, menjünk; kiálta Rigó visszatarthatlan örömmel, fejébe csapván rostos
                     kalapját.</p>
                  <p>- Ohó! sohse siess, tartóztatá nyugodtan a Poltrás. Ne félj, nem szökik el,
                     bizonyosan helyében találod. Jobb előbb megtudnod egész történetét, maga úgy
                     sem beszéli el.</p>
                  <p>- Halljuk, halljuk, sürgeté mohón a két férfi s Rigó Ferke mondhatlan
                     izgatottsággal veté magát előbbi zsámolyára.</p>
                  <p>- Marist, mikor a gyujtogatási vád alól felmenték, jó szolgálatba adta Vámos úr
                     itt a városban, hogy szégyenét, eseteit senki nem tudta. Azonkívül
                     megvigasztalta őt, hogy két-három év mulva, ha módja lesz benne s fontos dolgai
                     fogynak, utána jár, s kiváltja Ferkét a katonaságból; aztán majd
                     visszafizethetik együtt mesterségüzésből a költségeket. Marist boldoggá tevé az
                     igéret, dolgozott mint a tűz, jó színben volt mint a piros alma, s ha
                     összejöttünk, mindig Ferkéjéről beszélgetett. De néhány hónap multán borzadva
                     győződék meg, hogy anya lesz; a pokolra való Lajos erőszakja szerencsétlenné
                     tette őt.</p>
                  <p>Rigó felugrott, s vérszomjazó dühvel verte össze ökleit, hogy szinte csattogott
                     mint a csont.</p>
                  <p>- Hagyd el Ferke, nyugtatá a Poltrás; úgy sem változtatod már azt meg. Minek
                     ölöd magadat? elég, ha megölt a szegények ostora, kit mindnyájan a nép
                     istápjának hittünk... Mondom, Maris önmagától eliszonyodék. Hiában vigasztalám,
                     hogy ő nem bűnös, lelke nem vádolja, gyalázatát senki sem tudja meg, az Isten
                     jó, Vámos úr él s még minden jó lesz. Nem ért semmit; mindig halni készült...
                     Az idő telék, már félnie kellett minden lépten-nyomon, hogy a háznál
                     észreveszik baját, mert dolgozni sem tudott olyan könnyen. Én előre
                     gondoskodtam helyről, hol majd ágya legyen, biztattam, bátorítám, s
                     felmondattam vele két héttel előre hónapos szolgálatát. De nem sokat bíztam a
                     leányhoz, mindig egyre sírt, sárga lett mint a jeneszterfa mikor virágzik, s a
                     hónap kitelése előtt, rendben hagyva mindent, szolgálatából elszökött. Akkor
                     végképen nyomát vesztettem, pedig Vámos úr jutalmat is tett rá, a ki
                     feltalálja. Hanem most beszélte a puttonos asszony, hogy akkortájban ment
                     dolgozni közéjök, hová azon időben ő is napszámra járt. Rongyot válogattak egy
                     dugult padláson papiros-malomhoz, nyolcz krajczár napi bérért. A szemétgőz s
                     penészpor úgy ellepte mellöket, hogy mindig köhögtek. Azonban az udvaron
                     smirkászkészítő lakott, minek nyáron iszonyú szaga van, a szomszédban pedig
                     csontgyár volt, melynek bűzös, fojtó füstjét sokszor bekavarta közéjek a szél.
                     Azonkivül Maris közel oda, nedves föld-putriban lakott, a vágószékek megett,
                     melyeknek árkában a pállott vérszag az ember csontját is átjárja. A lány
                     felette elegészségtelenült, mert hogy rosszul is élt, lebetegülésre iparkodván
                     takarékoskodni. Mások öt-hat napig dolgoznak legfeljebb egyhuzamban a
                     rongyválogatásnál éhenhalás ellen, Maris mindvégig ott maradt, mert társai
                     többnyire olyanok valának, kiktől nem lehetett magát szégyenleni. Végre, ennyi
                     nyomor miatt még szülése előtt megbetegült. Míg egy-két krajczárja volt, helyet
                     adott neki a putri birtokosnéja, de aztán ki akarta tenni az ég alá a kerti gaz
                     közé. Hanem van egy gyalog nevelő, ki azon külvárosban egy váltó forint, vagy
                     sokszor harmincz krajczárért is hónaponkint eljár leczkét adni. Ez vetődött
                     oda, s minthogy hajdan orvosnövendék volt, tudta útját módját. Beszerzé őt az
                     egyetem szülészházába minden fizetés nélkül, hosszú szenvedések után egy fiúnak
                     anyjává lett, maga örökösen elgyengült és romlott. Gyermekét nem fogadta el,
                     utálta, irtózott attól, mert Lajos vérét látta benne megelevenülve, és ha anyai
                     ölére akarták tenni, fojtogatólag horgasztá feléje körmeit. Az orvosok őrültnek
                     hitték, s gyermekét beadták a jótékony nőegylet kisdedóvójába. Én tudom, hol a
                     gyerek, ma láttam, épen olyan mint az apja.</p>
                  <p>- Hol a fattyú? kérdé rögtön Rigó, de arczában nem volt már azon rohamos düh,
                     mely az elébb kitört; sokkal félelmesebb, rettentőbb elem fekvék nyugalmában;
                     hasonló ahhoz, mikor a magyar paraszt csendesen iszik, kalapja alól sehova sem
                     tekint, s egy pár itcze után felkelve, szó és készület, szitok és fenyegetés
                     nélkül ketté hasítja haragosa fejét, mintha csak fába vágná fejszéjét.</p>
                  <p>A Poltrás körülményesen elmagyarázta, hol és miként tartózkodik Mariska
                     fia.</p>
                  <p>- Hagyd el, megértettem, szakasztá félbe Rigó Ferke. Ha szemem kisütnék is,
                     botlás nélkül rá tudnék menni; s kalapját mélyen szemére vágva, többet is
                     mormogott, de csikorgó fogai miatt nem lehetett érteni.</p>
                  <p>- Hát továbbá mi lett Mariskából? - kérdé Pisze Pista.</p>
                  <p>- Nagy sokára kikerült az ágyból, de betegesen vonszolta életét. Néha napszámra
                     járt, hogyha jobbacskán volt, máskor pedig koplalt, s háznál dolgoztatott, a mi
                     erejétől kitelt. Mignem mostanában megkapta rossz telelés miatt a járványt, s
                     typhusba esvén a Rókusba vitték feküdni.</p>
                  <p>- No hát vezess a Rókusba, ha Mariska ott van; mondá Rigó Ferke, sötét, de
                     zajtalan kedélylyel, mintha már minden mindegy volna neki.</p>
                  <p>- De’szen mehetsz oda, felelé a Poltrás. Tegnap épen oda készült a puttonos
                     asszony, mikor velem beszélt, de ma már azt mondta, hogy Mariskát nyujtóztatón
                     lelte, s ha ma estig nem akad, a ki eltemesse, koporsó nélkül öntik a sírba,
                     vagy feldarabolják az orvostanulók.</p>
                  <p>Rigó Ferke elsápadt, mint a meszelt fal. Pisze Pista felugrott, s lerántá a
                     Rókusból hozott hulla arczáról a lepedőt.</p>
                  <p>- Úgy bizonyosan ő az, mondá képéből kikelve, mert ma délután nem volt több
                     halott a Rókusban... De nini, itt a neve a láb-ujja közt papirosra írva, én
                     ugyan nem tudok olvasni, de bizonyosan az lesz.</p>
                  <p>Rigó Ferke elolvasá a papirszeletet, s tenyerébe szorítá homlokát, mintha eszét
                     akarná megtartani, különben nem volt viseletében semmi változás, semmi
                     átkozódás, roham, vagy pityergő könyűk; csupán szemefehérében véresedtek meg az
                     erek.</p>
                  <p>A hulla nem a szép menyasszony már, kit a templomküszöbhöz kisértünk, nem is a
                     tépett virág, kivel a vallató teremben találkozánk... mi a lepel redőiben
                     rejlik: aszott fonyadék a néhai diszből. Haja kékedt arczaira hullott, mintha
                     önmaga fedné el szemérmes szemeit, mikben oly sokáig hordozta az élet méltatlan
                     szégyenét. Vonásiban vád és utálat kövesült meg az emberek ellen; lehetne
                     időpont és körülmény, hogy ezen halott forradalmat költene sorsosai között.</p>
                  <p>Rigó Ferke mereven, pillantás nélkül nézett egykori jegyesére. Megcsókolá a
                     szőke hajat, melyről ő fogta leveendni a pártát; odahajoltában, a beesett
                     arczra egy forró könyűt ejte, mely a megtört gyertyafényben csillogni kezdett,
                     mintha a hajdani menyasszony sírná bucsúját.</p>
                  <p>- Hol lakik gróf Szalárdy Lajos? kérdé Ferke tompa, rezgő hangon, s egész arcza
                     mélyen elsötétült, mint a pusztai ég, midőn rettentő vihar van készülőben.</p>
                  <p>- Nem mondom meg Rigó, mert szemedből látom, hogy most azon momában megölnéd, a
                     mint vele találkoznál: s csak magadnak csinálsz bajt - felelte Pisze Pista
                     engesztelőleg.</p>
                  <p>- Hol lakik gróf Szalárdy Lajos? ismétlé kérdését Rigó Ferke ugyanazon hangon,
                     de már szemeiből látszék, hogy ha feleletet nem kap, Pistát is irgalmatlanul
                     fel fogja konczolni.</p>
                  <p>- Ha épen oly makacs vagy, én megmondhatom, de azt most csakugyan nem találod
                     otthon, hanem ha látni akarod, eredj színházba, mert ma Athea kisasszony
                     énekel, s Szalárdy ilyenkor ki nem maradhat.</p>
                  <p>Rigó Ferke indulni akart.</p>
                  <p>- Megállj ecsém; tartóztatá Pisze, abban a váznak való ringyrongyban be sem
                     bocsájtanak a színházba, ha csak karzatra nem; ott is gyanús ember lennél, a ki
                     lopni megyen, de meg sem látnád, vagy rá sem ismernél Szalárdyra azon
                     angyaloknak való magasságból; hanem mindjárt huzok én rád frakkot és pantalont
                     s kürtőt a fejedbe, úgy is megvan még a szép fekete ruhám, melyben
                     komornyikoskodtam Lajos úrfinál. Borotválkozz fel vak szemedig, aztán nesze
                     pénz, eredj földszintre.</p>
                  <p>Rigó nem borotválkozott, de a pénzt s ruhát elfogadá.</p>
                  <p>- Hanem meg ne öld pajtás azt az embert, ha hozzá férsz; lásd ott abban a
                     tömegben nagy hűhó lesz belőle, s téged nagyon sajnálnálak, ha oly gazficzkóért
                     rövidebbre szabnának egy fejjel - kérlelé Pista szeszélyesen, hogy komor lelkét
                     engeszteltebb hangulatba hozza az elkeseredett Ferkének.</p>
                  <p>Rigó felelet nélkül hallgatta szavait, s gyorsan öltözék.</p>
                  <p>- No de, adj kezet rá pajtás, hogy nem ölöd meg; hiszen kontár bosszúállás
                     volna egy percz alatt kivégezni, ki téged egész életedre búsít; majd gondoljunk
                     valami okosat, csak türtőztesd magad - folytatá Pisze kezet kérve nyújtott
                     tenyerével.</p>
                  <p>Rigó Ferke oda adá kezét, de szeméből úgy látszék, hogy csak az ostromot akarja
                     kerülni, s akaratára nem igen hajlandó alkudni.</p>
                  <p>- Meglásd, derekabb lesz őt kedvteléseiben üldözni, hogy boldog ne lehessen
                     minden gazdagsága mellett - füzé indokait Pisze, feltevén magában, hogy titkon
                     utána vigyáz Ferkének, s nem hagyja szabadon busúlt haragjára.</p>
                  <p>- Dészen nem lesz a már gazdag; Vámos úr azt mondta Márk elfogásakor, hogy
                     uradalmait elveszik az árvahalász számára - közbevágott hirtelen a Poltrás.</p>
                  <p>- Lehetetlen! - csodálkozék Pista.</p>
                  <p>- Aztán meg nem is az öreg gróf fia őkeme, hanem váltott gyermek egy pálinka
                     árúsnő alul; folytatá amaz.</p>
                  <p>- Lehetetlen! ismétlé Pisze.</p>
                  <p>- De úgy van; mindjárt elbeszélem.</p>
                  
               </div>
            <div type="chapter">
               <head>XXXV.</head>
               <head>(Bukott epikur.)</head>
                  <p>Míg a Poltrás magyarázatait közlötte, felségesen mulatta magát színházban a
                     nagy közönség, a kinek tudniillik helye volt hozzá, mert nagyobb része úgy
                     össze volt tömve, lapítva, mint a felfűzött füge, ugy hogy mulatsága törvényes
                     büntetésnek is tökéletesen beillett volna. A karzaton nyolcz-kilencz rőfnyi
                     futamodásban, főttrákszínű pofák virítottak egymás tetejében; a páholykör tarka
                     falai közt tisztesen megfésült példányok hím- és nőnemből, többnyire egy vagy
                     kettenkint, kivévén azon violentialis compossessorátusokat, hol lármás
                     úriszékek tartattak legmélyebb csend alatt, vagy egész nemzedék gőzölt s várt
                     hely után a gádorban, míg a dalgyűlölő seniorok kikapaszkodtak a lámpavilágra.
                     Alul is példásan begyülekeztek mindenféle rendű, rangú, szinű s első magyar
                     illatszerű capacitások, kiknek tömegét, ha festésre kerül, csak egy-egy görbe
                     vakarítással szokta fejről-fejre kikanyarítani a fametsző. Egy szóval egész ház
                     ama zsufoltságban volt, mely mulatságos szemlékre nyujt anyagot, s okvetlenül
                     az emberi nem majomias eredetére ragadja az eszmét.</p>
                  <p>Athea lépett a deszkákra s az ember menten meggyőződék, legyünk bár majmok,
                     mégis igen nemes példányok akadnak közöttünk.</p>
                  <p>Athea sokat fejlett, mióta nem láttuk. Gyermeki félénksége eltünt, mely igéz
                     ugyan, de bimbója burkolja a tehetség erejét, kellemeit. A művésznő lelke már
                     kinyilt, s érezni hagyja tömött képzettségét; a felfogott érzelmek ezerrétű
                     bája kibontakozék, keblébe, a virágkehelybe hagyva pillantani, hol az elragadó
                     varázslat titka rejtezik. Sugár termetén halvány atlasz habzik, nyaka s dombor
                     válla fehérebb a fürdött hattyúnál s ha könnyű állásában érzékeny dalával a
                     közönséghez hajol, hasonlik a magas liliomhoz, melyet a szellő meglebbent.
                     Nyakán tiz sor borsónyi gyöngy, smaragd kapocscsal, karján fekete zománczú
                     perecz, miket a város ismerni vél, mi pedig valóban ismerünk. Szerephez
                     alkalmazott haja, ízlete oly egyszerű, halvány arczán, ábrándos szemében oly
                     angyalias derű, hogy akármelyik aranyfelhőre kikönyökölhetne az égen. Az
                     igazságos közönség minduntalan tombolt, üvöltött a velőkig ható mézhangok
                     folyamán, csak bizonyos független ifjak fintorítottak orrt, kik a zsoldért
                     hivatalkodó Lajosnak irigylék a kedves vadgalambot; s bizonyos hölgyek
                     magaskodtak jobbra-balra fecsegő közönynyel, kiknek félisteneit gyakran
                     elszöktetik a deszkák istennői.</p>
                  <p>Lajos, Athea felléptekor, felélénkült a mogorva melancholiából. De ezen
                     élénkség nem volt örömszerű, nem volt kéj, nem volt lelki derű, hanem tépő
                     izgatottság, melynek körmei közt a szív vonaglani látszék. Kikönyökölt bársony
                     vánkosára, álmodó ábránddal akart elmerülni a szédítő dal csengő hullámiba, de
                     a gyötrelmet nem lehet megcsalni; az ingerültség nem hagyá elaltatni magát, s
                     vágy, hiúsult remény fanyar vonása vetett redőt fogyott ábrázatán. Athea
                     kiválólag látszék tőle óvakodni; mennyiben szerepe engedheté, folyvást
                     távolodék azon oldaltól, melyen Lajos ült, s ha kénytelen volt ottan jelenni
                     meg, reszketve, s háttal a páholysornak működék, vagy ha illemből ezerében
                     egyszer átvivé szemeit azon vidéken, zavar és sietség látszék tekintetén, mi
                     épen nem volt különben sajátja. Lajos epedő pillanattal kisérte bájos
                     plastikáját; csak egy békítő félmosoly, egy elszárnyaló sugár a keresett
                     szemekről, vagy alábbhagyása a megvető óvakodásnak boldoggá teendé, de Athea hű
                     és következetes volt tiltó szigorában a debreczeni estélytől a jelen perczig.
                     Csüggedten veté olykor hátát páholyának a szenvedélytől lankasztott Szalárdy.
                     Ilyenkor redőkbe szedte homlokát a titkos gondolat, s háborgó szemei félelmes
                     eszméket hagytak gyanítani. Majd ismét türelmetlenül vágta előre magát; s
                     látcsövét sovány fehér kezébe ragadva, hosszan és merészen szemszegzé Atheát,
                     ki ilyenkor zavarban remegett, s mihelyt szerét tevé, a kar közé s mögé
                     vonult.</p>
                  <p>Míg Lajos viselete fokonkint jobban-jobban magára vonta az illetők figyelmét,
                     barna sovány arczú, csonka szakállú, sötét, elszánt szemű idegen tolult be az
                     ajtóig megtömött földszintre, finom fekete frakk s ragyogó gyolcs ingben. Nem
                     gondolva semmi hurító pszt!-ekkel, kezdé a tömeget kétfelé vájni rezes ökleivel
                     s az ájtatos csendben tolongást támasztva, oldalvást furódék a csinált
                     nyilatokban. Most egy elefánt termetű húsos néző akadt elibe, kinek mázsa
                     számra illenék belépti díjt fizetni; az idegen törekvék vállán túllátni, de
                     csak embertakaró s kalapkaram esék nézkörébe, s a növő feszengésben úgy fülig
                     lett emberrel, hogy kalapostól együtt elnyelte a tömeg. Azonban ő rendítlenül
                     tovább fúrt, s a kitörő szutyongatások közt beljebb-beljebb menetteték.
                     Némelyek bámultak e szokatlan nyers merényen, s a spanyolnak ismert napsütött
                     arcz előtt önkényt megnyiltak a lehetőségig. Az idegen körülfordult, valakit
                     keresve a páholykörben. Ezen műtételnél oldalvást szorult, lehetetlen lőn a
                     tömöttségben visszafordulnia, s a helyett, hogy czélját kereshetné, egy sereg
                     tuli piros képet kellett arczélben néznie, kik éhes birkaszemmel bámultak a
                     színre, a forró állatgőzben. Azalatt taps zaj ütött ki, s mindenki erőlködék
                     tűrhető állásba jőni. Az idegen is talpra esék függő helyzetéből, de egy
                     tagbaszakadt baromorvos letapodá lábát vasas czipőjével; s midőn bocsánatkérni
                     hátrafordulna, úgy oldalba döfött könyökkel egy tisztet, hogy párbajra hivaték.
                     E kisded lázadást hasznára akará fordítani az idegen, s a baromorvos helyén
                     előnyomult, de új forradalom ütött ki, mely őt visszasodrá. Valami illatos
                     uracs törekvék kiszabadulni, ki nem talált elég tért fényes szemcsövének, hogy
                     rajta fitogtatná gyűrüs ujjait; s szemtelenül feszíté kétoldalt könyökét a
                     meleg testek közé, ezer szitkot vonva jáczint szagú fejére. Ennek háta mögött
                     hagyott ösvényén akart tovább furakozni, de a merény balul sikerült, mert a
                     kétfelé repesztett tömeg oly mohón tolulta be a nyilás hézagát, hogy az idegen
                     légbe kapódott, s egyenesen háttal a szinpadnak a földszint tribune-jét kelle
                     bámulnia, ha csak nyakát nem akarta végkép kitekerni... Végre az irgalmas
                     véletlen színpadhoz juttatá árva szemeit. A falatozó karzatról egy darab
                     szalámi lezuhant, s a kandi mozgalmak közt, miután kalapja széle kezébe
                     szakadt, lehetővé lőn, helybe egyengetni magát, s kalaptalanítva és féllábon
                     Lajossal szemben az ellenpáholy alá jól bejutott.</p>
                  <p>Most szétlövé sötét fecskeszemét, mint üldöző villámot, s a tüskés szakáll,
                     napsütött sápadt arcz megismerteté Rigó Ferkét, kit a földszinti ajtónál
                     ágaskodó ábrázat tart szemmel, a Pisze Pistáé.</p>
                  <p>Más igen sok embert kiütött volna hangulatból, perczekre legalább, ennyi
                     kisértet, szitok, mocsok, döfölés, huritás, de Ferke épen azon tompaságban
                     maradt, mely a bonczteremben elfoglalá őt, s mely csak alkalomra vár, hogy
                     irtózatosan kitörjön.</p>
                  <p>Alig állott meg, a feje feletti földszinti páholyban Szalárdy nevét hallá a
                     nagy csendben említni. Oda tekinte; szép selyem urak nevetkőztek ottan,
                     gúnynyal integetve az ellenpáholyra.</p>
                  <p>- Nézzétek csak Szalárdyt, mily desperát, hogy a tenorista öleli Atheát - mond
                     az egyik sziszegve nevetvén.</p>
                  <p>- Talán faché vannak, mert ily malicieuse még sosem volt a prima amorosa, egész
                     darab alatt hátát forgatja rá, megjegyzé a másik.</p>
                  <p>- Nem is hiszem én, hogy szeretné az a leány; szólt rá a harmadik. Lehetetlen
                     oly tettetés, mely soha el nem árulja magát. Pedig Athea szerepközben nemcsak
                     sosem néz reá, de galvani rángásba jő, ha azon oldalra lép; hátha még irtózik
                     tőle.</p>
                  <p>- A szinészek legalább azt állítják, hogy öltözőszobájába sohasem ereszti, sőt
                     színpadon sem szól száz szavára egyet, ha olykor lesből megrohanja, mielőtt
                     elszöknék - mondá egy negyedik.</p>
                  <p>- Miért viseli hát mindig emlékeit?</p>
                  <p>- Ki tudja, miként áll az emlékek dolga? Henyéldyné azt vitatta nekem, hogy a
                     gyöngyöt vele s neve alatt adatta Szalárdy; hátha a pereczet s több
                     souvenirjeit meg másoktól küldte, s Athea mit sem tud, hogy tőle kerültek?</p>
                  <p>- Ez már aztán az aventure! annyi pénzt kivetni, hogy blamirozhassa magát -
                     utánveté egyik s kineveték Lajost oly hangosan, hogy a földszint jónak látta
                     pisszegni.</p>
                  <p>- Az igaz, hogy képéből nyomorún kikelt, sápadtabb az úritöknél - kezdé ismét
                     valamelyik, midőn a földszinti lázadás annyira csökkent, hogy veszély nélkül
                     lehetett csevegni.</p>
                  <p>- Mostanában sokat vesztett kártyán s az felettébb sújtja őt, mert a pénzt
                     nevetségesen imádja.</p>
                  <p>- Még utoljára halottrablóvá lesz, mint Béhlen György barátja a harmincz éves
                     kártyás életében.</p>
                  <p>- Hamarább megőrül, izgatott lelkülete arra látszik hajlammal lenni.</p>
                  <p>- Már mindent ráfogtok, végre még somnambulelévé teszitek, mint Márk akará
                     unokaöcscsét.</p>
                  <p>- De én nem ujjamból szoptam, állítá az első. Vadásza kinálkozék hozzám
                     szolgálatba; s azt állítja, nem lehet tűrnie, mert Szalárdy néhány héttől
                     mindig komordühös, néha mint az őrült kaczag és harapdál, s álmaiból gyakran
                     kapkodva felriad.</p>
                  <p>- Szegény szerencsétlen, hihetőleg bukott nagyravágyás miatt; persze koldussá
                     lesz, mihelyt a somnambule uradalmait apja kibocsátja; szánakozék egyik.</p>
                  <p>- Különben úgy színli, ha igaz a közhír, mintha nem gondolna azzal. Ha birtoka
                     vész is, úgymond, családja megmarad, mely a honfoglalásnál ered; majd
                     megmutatja ő, mire mehet az ész és származat... Alkalmasint az anyjába bízik,
                     de ez hihetőleg magára hagyja őt, mihelyt öröklési igényét elveszti. Azt
                     hiszem, jobban fáj az eset Lajosnak, mint álarcza hazudja.</p>
                  <p>- S e színlett dacz, a hiúság titkon őrlő mérge még könnyebben őrültséget
                     izgat, mint a nyilt fájdalom.</p>
                  <p>- Adóssága is nagy. Fényes házat kezdett, hogy daczoljon a felsőbb társasággal,
                     mely őt fel nem vevé. Pazarlott, míg anyja s a kártya segité; most minden
                     egyszerre látszik elpártolni; vadászának igaza lehet.</p>
                  <p>- Kivált ha Atheát remény nélkül űzi. Mennyit vesztegetett, hogy szerelmi
                     vágytársit legyőzze, s most közkudarczot vall siker helyett, melylyel magát
                     bolondítá.</p>
                  <p>- Elégséges okok, hogy hiú és izgatott ember megőrüljön tőlük.</p>
                  <p>- Ha ha ha! nevete egy-kettő, s földszinen ismét pisszegtek.</p>
                  <p>Aztán elkezdtek a selyem urak Atheára lorgnettirozni; tapsoltak, ujjongtak
                     minden sikerült hangfutamnak, s ha a mosolygó művésznő csillagszeme oda tévedt,
                     kézzel és virággal integettek tetszést és hódolatot.</p>
                  <p>Lajos észrevette azt; már előbb is rajtakapott egy pár gúnypillanatot.
                     Szembetünőleg felindult, rángatag ajka kékedésig elhalványula, s ha beesett
                     arczán a töröttség élesb kifejezést vehetne, okvetlenül megtörténnék az.
                     Iszonyú féltés kapta meg, mely szerencsétlen kórhajlamát épen Athea körül a
                     debreczeni estélyen tapasztaltuk már. Ezek gúnyt űznek belőlem, a nyomorúk,
                     gondolá forrongó kebellázban, áttekintve a selyem urakra. Máskor pénzben,
                     ajándokban kerestem visszatorló vetélyt, győzelmet, mert tudom, a fukar, az
                     olcsó tetszelgést ez torkolhatja le. De most koldus vagyok! koldus, szívben és
                     erszényben! Egy gazdagságom van, a gyötrelem, mely bomladó eszemet ide s tova
                     örvénybe rántja... Rettentő események! s mind egymásután, ... még anyám is
                     késik; ... de mi minden, Athea könyörtelen hidegsége mellett? minden nap,
                     minden óra távolabb vet tőle; olyan nekem mint az esti nap, halad, halad s
                     árnyamat növeszti, a bánatot. Közel vagyok, hogy éjben maradok. Éjben, mit
                     borzasztó villám fog felgyujtni, az őrültség... Ni ni, mit enyelegnek amazok,
                     mennyi taps, mennyi hányt virág! még divatba kapják, s versenyben viendik
                     győzelmi szekerét a megrótt művésznőnek, kit miattam eddig mellőztek... És
                     nekem tűrnöm kell! nincs gyilkom, nincs kincsem, nincs eszmém!... koldus,
                     koldus vagyok... Hah! nem csalódom-e? Athea mosolylyal köszönte kaczér
                     tapsaikat; ... meghajolt, ... mélyen hajolt meg; ... hah! hálátlan kígyó, ki
                     feledni tudja, hogy atyám tevé a főváros félistenévé... Nyomorú vágy, merülj le
                     mélyen szívembe éles tőreiddel; merülj le te koldus, ki csak hála fejében tudsz
                     igényt alakítni, kegyet kéregetve a zárt ajtófélen... Hah! Atheát ismét
                     mosolygani vélem; ... kétségbe kell esnem.</p>
                  <p>E gondolatnál bevágta magát a páholy mélyére, arcza kisértőn fehérlett ki
                     fekete ruháiból mint félhold a fellegen, s szeme bezáródék, hogy ne lásson a
                     lázhozó szerelemféltés.</p>
                  <p>Rigó Ferke minden mozdulatát látta. Mióta a selyem urakra figyelni kezdett,
                     folyvást nézte Lajost. Ő azon erős tökélettel jött ki a bonczteremből, hogy
                     Lajost irtózatosan megöli, s ha alkalma van azt rögtön végezni, ha ezen
                     előzmények nélkül megrohanhatja őt, kétségkívül megteendé azt, de ezen szemle
                     és figyelem közben az indokok nyomán szándéka átalakult. Látá a titkos féreg
                     dúlását Lajoson, kisérte arczában az emésztő harczot, melyet az egymást váltó
                     indulatok űztek, látta az idegizgatást, fogyasztó ingerültséget, melynek lázas
                     folyama a cserfát is sorvadásba hozná. Hallotta helyzetét, eseményeit a selyem
                     uraktól, kiknek szócseréi meghitelesíték a Pisze és Poltrás állításait; pedig
                     vette észre, hogy a mondottak szerint valódi származatát még nem ismeri
                     Lajos... Nagyon boldogtalannak kell lennie, gondolá magában. Mint elvirágzott!
                     sokkal jobban mint én... Képe kinőtte a kék foltot, melyet mátkás koromban oda
                     sujtottam; no hiszen, ha most jegyet hagyok rajta, tudom, sírba viszi... De
                     minek ölném meg? hiszen szenved, gyötrődik és őrjöng. Ha elvenném jövendője
                     elől, jót tennék vele, s boszú helyett áldást adnék reá. Azt hittem,
                     szerencsés, azt hittem, fájni fog neki, ha éltével ketté vágom boldogságát. De
                     csak hadd éljen!... ölje meg a kín; boszúm abból álljon, hogy kínját nevelem.
                     Üldözni fogom nyilván és titokban, elverem nyugalmát, megkeserítem örömét,
                     felháborgatom álmait, megélezem az öntudat fogát, őrültté teszem egészen, hogy
                     magamagát üldözze, s veszszen el saját körmei közt.</p>
                  <p>A közönség elmélkedni hagyá Rigó Ferkét, s maga rendkívüli élvhez tüsszögte ki
                     magát, mert Athea leghíresebb magándala következék. Oly csendesség lett, mint
                     két ölre a temető alatt; minden kéz fegyverhez kapott, azaz külön kiadásaihoz a
                     látrontó üvegnemeknek; kinek pedig egyebe nem volt, szemeit düleszté. Lajos
                     kiragadva kétségeiből, mintha egy végreményben keresne új életet, kapta elefánt
                     csöveit, s kikönyökölve egész a nép fölé, kihívólag nézett Atheára, egész
                     lelkét küldve a cső sugárain.</p>
                  <p>Hagyják hullámzani ékes olvasók a bájos magándalt,: úgyis elégszer hallották;
                     vessenek addig egy igen rövid vázlatos pillanatot Lajos neveltetésére, melyhez
                     több-kevesebb vegyben, a középnemesség nevelési módja a legnagyobb résznél
                     hasonlik hazánkban; ... különben is úgy kikoptunk ezúttal idő- és térből, hogy
                     nem lehet közéjök élesebben benéznünk.</p>
                  <p>Még nem is sipog a kis nemes, még csirában alszik a szív alatt, már az egész
                     ház ürög, forog, forradalomban van: vajjon fiú lesz-e, vagy leány? Czikornyás
                     főkötők, kantusok, pólyakötők készülnek, hogy oly ruhába ne huzassék mint más;
                     naptárak- s más történetkönyvekből kacskaringós nevek iratnak össze, hogy oly
                     hétköznapi nevet ne viseljen, mint más; keresztapák kerestetnek hetedhétország
                     ellen, vagy legalább a környék főfő táblabírái közt, hogy oly szomszédból
                     rántott keresztapát ne kapjon mint más. Ha egyszer szárazon van, bármily
                     éretlen ugorka lenne is, az sokkal szebb mint más; habár tökkel ütött fejű,
                     sokkal eszesebb mint más, ő kihánytabb pirosabb sipkában jár, drágább falóval
                     játszik mint más, nem úgy eszik, iszik, mint más, nem úgy szuszog és káromkodik
                     mint más, végre aztán csakugyan nem is olyan lesz mint más, hanem gőgös,
                     tudatlan, rest, szerencsétlen.</p>
                  <p>A mások felettiség eszméje, vágya meggyökerezik keblében a nélkül, hogy erőt,
                     tulajdont, egyéniséget törekednék szerezni, mely azt kivíja. E vágy követeléssé
                     fajul, s azt akarná, hogy valamint törvényes kiváltságai a jogtéren mások
                     tetejébe helyezték, úgy a magánélet, minden anyagi és társas érdekek
                     tekintetében ültesse nyakára, a nélkül, hogy tőle viszontkötelességeket
                     kivánna. Szeretne mindenütt, mindenben, mindörökre első vagy legalább kijelelt
                     maradni, mint vala gyermekkorában, de épen úgy érdem és fáradság nélkül mint
                     akkor; és ezt, a hol lehet, erőszakolja, a hol kell, csel, ármány,
                     köpenyforgatás által kergeti, hol pedig egyik uton sem sikerül elérni, tönkre
                     megy kedélyben, akaratban, cselekvő erőben. Eleve korán fejébe verik az ennyi s
                     ennyi százados családfát, melynek ő legalább fagyöngyeül született. Erre aztán
                     rámász, annak ágain akar felhágni a magasba, hol az egész erdőtetején elláthat,
                     s a mások feje felett elkapkodhatja az égből hulló mannát. De mivel más tért,
                     irányt és hágcsót a származat és egybeköttetés előnyein kívül nem keres, azon
                     veszi észre, hogy oda fenn, elrepített szarkafészek közé jutott, s hernyóette
                     gallyakra, a holott is makk nem igen vagyon, mannáról pedig szó sincsen, hogy
                     is hullathatna egy-két rongyos felhődarab, ha magának sincs, s ekkor aztán
                     nagyon haragszik.</p>
                  <p>Ne dolgozz fiam! hogy dolgoznál te édes Janim, Marczi, Botond, Bendeguz,
                     Csühömér? a ti apáitok nyilat, fokost, buzogányt, vagy legalább fringiát
                     viseltek, hogy fognátok ti marokra rőföt, gyalut, dikicset, vagy
                     kaszanyelet?... Rébék, töröld meg a kis czimpájokat!</p>
                  <p>Ne tanulj fiam Nyihomér, Pista, Miska, Thádé, Talabor, őseitek mindég törvényt
                     és infrascriptust irtak, irhatnátok-e ti tant, regényt, térképet, pert,
                     predikácziót, vagy szakmákat molyos irodákban?... Palkó, hozd be nekik a
                     juhászparipát, hadd czoczózzanak!</p>
                  <p>Ne törődj fiam Kálmán, Gyula, Béla, Géza, Zoltán, kinek van kilátása, ha nektek
                     nincs? Apáitok mind az ország pénzét huzták: belőletek is lesz megyetiszt dolog
                     nélkül, táblabiró ész nélkül, követ képzettség, hivatalnok szorgalom nélkül s
                     végre híres halott. Mert hiszen ki is lehetne más? Nem nemesi illeték-e mindez?
                     s nem a nemesség jobbjai vagytok-e, akár háztetőnket, akár a szép szakállas
                     pofákat tekintve?... Hadnagy uram, töltsük meg azt a kulacsot, hadd igyanak az
                     olmosi nemesek!</p>
                  <p>Ne hajts rájok fiam, Csábor, Eurs, Joguz, Tugur, Bagamér, mind gyülevész
                     hitvány csorda ez. Kiveszett már az igazi faj, csak ti vagytok belőle. Ne
                     higyetek csalétkeiknek, vessetek meg eszmét, szellemet, indítványaikat, mind
                     kullancsfulánk az, mit véretekbe öltnek; uradalmaitokat akarják maradékaiknak
                     horgászni... Mi szükségtek nektek hazára, országgyűlésre, csodára?! az idén
                     kitünő saison lesz a milanói scálában, híres verseny Rochesterben, bikaviadal
                     Sevillában, érdekes vendégek Helgolandban, menjetek mulatni!</p>
                  <p>Persze, efféle nevelési elvek nyomán a hány eszme és akarat, annyi felé
                     nyargal; épen olyan, mintha díjt akarva nyerni, szilaj legelőkről fogott
                     ménekhez ragasztanánk a pályaszekeret, melyek összerúgnak s egymást és magokat
                     bénítva szekeret törnek.</p>
                  <p>A nevelésben kifejlett hiúság, önimádó vakság, s kiváltságos elsőbbségi
                     követelés kizár minden munkaösztönt, szorgalmat, egyéni fejlődést, sőt tájékozó
                     itéleterőt, helyzeti, körülményi önismeretet. Összezavarják, s kicserélik a
                     függetlenséget korhelységgel, önállást féklenséggel, önérzetet dölyffel; vagy
                     pálfordúlat esetében alkalmazkodást hizelgéssel, alárendeltséget
                     szolgalelkűséggel, buzgalmat fanatismussal.</p>
                  <p>Az ilyen, nem olyan mint más, nem úgy mint másféle elvekből ered és fajul el a
                     ragyogási szenv, könnyelműség, túlköltés, erőködés, erőtetés, hagymáz,
                     szenvedély, erőszak; mignem a végkép elferdült egyén, kivált ha véralkata,
                     jelleme vérmes vagy makacs: kártékonynyá, kiállhatatlanná lesz,
                     szerencsétlensége körének, honának; terhe családjának, átka önmagának.</p>
                  <p>Természetes, miként ez nem általánrajz, borzasztó is lenne, ha úgy volna; de
                     Lajos növekedése annál telibb volt az osztály-töredék ide vonatkozó hibáival,
                     melybe váltottvérűl becsempésztetett, minthogy a hiú Beatrice, fiának
                     elkényeztetésiben önmagát látta felülemelve a magyarországi anyákon, kiket
                     mindenben törekvék túlhaladni. Azonban Lajos lelkében eredetileg féktelen
                     epicur-hajlamok, kalandvágy, szenvedélyek s merész, makacs önfejűség születtek,
                     miket az alkalom, eszköz és helyzet nevelt, terjesztett, elvadított, annyival
                     is inkább, mert Lajos egész ifjuságát magánál kisebbek köreiben töltvén,
                     megszokta első lenni, kivánatit betelve, akaratát végrehajtva látni, s mi
                     előtte fő volt, hiú s egymással versenyző hölgyek közt szerencsét aratni.</p>
                  <p>Az epicur-élvek, fény, asztal, szerelmek, kényelem, csapongás lettek lelkének
                     eleme; minden egyéb, származat, hivatal, rang, pénz, képmutatás, ezeknek
                     szolgált eszközül; már igen ifju korában meglepett nyilatkozatával, melyet
                     Debreczenben atyja előtt tőn. Azóta is ezen elv és indulat uralkodék s
                     szilajodott rajta. Kizárt ez aprónként szivéből minden más ösztönt, érdeket,
                     munkásságot, erre vonatkozék minden iparja, terve, tettereje, titkos álmai. Úgy
                     élt és tartózkodék lelke ez ingatag alapon, mint valamely virágos égövi
                     szigetkén, mely körül rév- és kormánytalan sivár mélységgé tette az életet.</p>
                  <p>Ilyen embernek veszni kell, ha szigetkéje merül, hacsak byroni erővel nem birja
                     megúszni a tengert; Lajos pedig nem vala Byron. Míg Athea iránt nem érdekült,
                     többnyire sikerrel űzte csapongásait, s a hol belesült is, nem gondolt vele,
                     mert szerelmes nem volt, s cserén cserét cserélt. Azonban e leány áthatotta őt,
                     felköltve az indulat foglaló hatalmát. Mint ily lelkületnél szokott, azon
                     percztől egyedül Athea lőn egész világa; egy csillámló örvény közel szigetéhez,
                     mely minden gondolatát, eszét, álmait magába sodrotta. Semmi más, senki más,
                     csak ő, csak ő. Viszonzott szerelem is emészt és elmerít hasonesetekben; hát
                     még a tört remény, a megvetett gerjedelmek benfuladó tüze? Az ellenszenv és
                     akadály először fellovalta vágyát, élesíté ingerét, szorgalmazá tetterejét,
                     vállalkozásait; de midőn kitartás, csáb, csel, ármány, tolakodás sikertelenül
                     maradt, midőn a remény és eszközök végkimerítése után arról kellett
                     meggyőződnie, hogy minden veszve van, ifjúsága hanyatlik, uradalmait Ödön
                     ragadja el, adósságaihoz semmi segédkútfő, hivatala veszélyben forog, tér
                     nincs, hova hajótörött lelke meneküljön, mert semmi más földön soha meg nem
                     honosítá: ekkor - mondom - ellankadt, megtörék, s haboknak vetve kormányt és
                     lobogót, vakon bocsátá magát az örvény udvarába, mint már hallók, hábor és
                     hóbort űzte megtört erejével veszni tért elméjét, hogy irigyeinek élvet, a
                     közpletykának zsákmányt, a hasonnevelésű nemes ifjaknak példát adjon a bukott
                     epicur.</p>
                  <p>Mennyire nem ismeré a szenvedélyek végkifejléseit, midőn büszkén hánykódék a
                     tapasztalt főispán előtt, miszerint ő, az elveszett Don Juanok s Borgiák után,
                     másnemű egyéniségek példasorát nyitandja meg a történetekben!</p>
                  <p>Azonban a magándalnak, ismételtetés után is, vége lett.</p>
                  <p>Rendkivüli tetszés üdvözlötte Atheát. A színterem ürege tele lett a taps ropogó
                     hangjával, mint az égvidék szokott dörgéskor. A méla figyelmében lankadtnak
                     látszott közönség villanyozva lőn, s élénk lelkesedett zaj- s mozgalomban
                     osztá, cserélte elragadtatását. A zártszék hölgyei kézzel, kendőkkel
                     integettek, a földszinti urak keztyűiket szaggatták a szakadatlan tapsban, a
                     felső vidékek üvöltöttek mint a vadállat; a páholynép egymáshoz forgott, arczán
                     öröm, elégültség jele, még azok is kitörtek, kik a másutt említett okokért
                     fanyarolva szoktak művésznőt méltánylani. Koszoruk, s virágeső hullott Athea
                     lábához. A szerényke angyal pihegve állott jutalmai között. Szemérmes arczait
                     elpirítá az érdemlett dicsőség, ártatlan szemében galambi öröm ragyogott, s
                     hattyú jobbját hálabókjai közt szűz keblén tartotta, óva mintegy a hullámzó
                     indulat ostromai ellen. Lajos általellenesei a selyemurak szinte virágokat
                     hánytak, de nem úgy mint ő. Lajos gúnyolólag azoknak egyes virágait, hat-hét
                     lombos koszorút vetett egymásután, melyeknek értéke távolról is feltűnt. Athea
                     gyermekileg, szellőkönnyűséggel lebegett ki és be a többszöri hivatások közben;
                     végre növő lelkesültségiben enyelgve látszék repülni fel s alá,
                     szellemléptekkel tapodva virágszőnyegzetét. A taps nem akart szűnni, a leányka
                     imádó kezekkel, mint alabast oltárkép megállott, méla szemeiben ég felé emelte
                     ama feledhetetlen költői ábrándot, tekintetével mutatva, hogy boldog, felette
                     boldog; meghajoltan felkapott egy szálat virágai közül, csókkal illeté azt,
                     újolag meghajolt s gyenge félmosolyban intett fel az égbe, mintha
                     angyaltestvéreivel osztoznék a földi diadalban. A megcsókolt virág esetleg a
                     selyemurak ajándéka volt. Ezek észrevevék azt s elkezdtek «Atheát», «éljen»-t
                     kiabálva kinyujtott karokkal a botrányig tapsolni. Athea elpirult, oda tekinte,
                     s akarata ellen elmosolygá magát. Lajos mindezt áspis-tekintettel kisérte;
                     merev éles pillanatban szegezte villámló szemeit a vetélytársakra, s fehér
                     fogait látni lehete, midőn alsó ajkába harapott. A selyemurak vigyáztak arra, s
                     összenevetvén egymás közt, Atheát még erőszakosban kezdték tapsolni. A közönség
                     észrevette e kötődést s jól mulatta magát; Lajos kékült, halványodott szilajodó
                     mérgében, látszék, hogy nem tud magán uralkodni, s eszeveszetten vonagolva
                     kapkodá és vágta koszorúit a színpadra, miket játék végére hagyott fenn,
                     mintegy kényszerítni akarva Atheát, hogy azokból is csókoljon meg egyet... A
                     művésznő nem jött ki többé; Lajos koszorúit színpadi szolgák szedték ölre,
                     természetesen, hogy színfalak között szétczibálják Lucindáiknak. Lajos
                     hebehurgya, féltékeny rohama botrányig szembeötlék, sokan szemtől-szembe
                     felnevettek rá, a selyemurak pedig szerteszét reá vonatkozva integetének a
                     páholyokba. Lajos dühbe jött egész azon állapotig, melyet, mint Rigó Ferke
                     hallá, vadásza már emlegetett, midőn szolgálatbóli eljöttét indokolta... Vagy
                     kétszer fogait csattogtatá, s szemét őrült zavar üvegesíté el; azonban sokan
                     kezdvén ránézni, bevágta magát a páholyfenékbe, hogy ne lássák. Itt is
                     felkeresék az átelleni páholykör gúnyoló csövei, s nehány percz mulva egész
                     müveltebb társaság rajta nevetett, de ő azt mogorva lélekmerültségben ignorálni
                     látszék, mignem rabiat ugrással felszökkent ültéből, mintha véletlen ötletét
                     akarná követni, vadon hahotázott, hogy egész ház hallá, s hidalgó-köpenyét maga
                     körül kanyarítván, szemrevágott kalappal maga után csapá az elhagyott
                     ajtót.</p>
                  <p>Épen egy dalastyán nyujtogatá gégéjét a színpadon, kapkodva a néhai torokhangok
                     után. Nyakinai kidőltek, mintha csövestől enné a tengerit; almaszín ajkait
                     fülig feltátotta, mégis úgy hörgött, vagy műszóval úgy fátyolozva volt, mintha
                     rozzant kútból szivattyúzná hangjait. A karzat et comp. üvöltött és tombolt,
                     mert már benne volt, mint kántor az itczében; Rigó Ferke pedig minden kimélet
                     és szertartás nélkül, mint jöve, gorombán kirontott, hogy Lajost el ne
                     szalaszsza.</p>
                  <p>Kivül a csarnokban készen várta Lajost fényes vadásza, ki már a fogattal
                     megjelent, de ő valamit súgva vadászának, haza parancsolá lovait s szemére
                     vágta kalapját, köpenyébe burkoltan egy uratlan bérkocsiba veté be magát s
                     elhajtatott. Rigó Ferke, s Pisze Pista, ki Ferkét válhatlan őrangyalúl kisérte,
                     felkaptak a hátulsó bakra.</p>
                  <p>Az alatt földig borult hamvas felhőkkel az égkör, s tömött eső szitált a sötét
                     város felett. Az utczalámpák homályos udvart vetének a vizes kövezetre s
                     egy-két ereszcsatornából élesen csattogott a hideg esőcsepp. Mogorván néztek ki
                     a zajtalan utczák... Lajos lelkén zavarban tolongott a színházi jelenet képe,
                     mint beteg eszméi a váltóláz forrósága alatt. Izgatott gondolati befuták egész
                     állapotát, s csüggesztő színt vetének a komor rajzra. Anyagi eltönkülés,
                     hiúsult vágyak, bukott közvélemény, reményvesztett szerelem, gond és lenéző
                     gúny állották őt körül. Sorsa jelenben tört hajó, árbocz és horgonyok nélkül,
                     de a habok sötét szakadéki között egy világító villám kanyarog: a szenvedély s
                     egy mentő deszkadarab: a családi nexus.</p>
                  <p>Hátul a bakon, Rigó Ferke közlé tervét Pisze Pistával. Ha Lajos boldog, meg
                     fogja ölni őt, hogy megfoszsza a boldogságtól. Most meggyőződék, hogy
                     szerencsétlen, s nem akarta kiragadni az örvény sodró gyürűiből. A gyalázat és
                     mardosó veszteség kínjait akarta Mariska gyilkosában élvezni, s boszuja oda
                     szegült, Lajost ezeknek átadni.</p>
                  <p>A bérkocsi Athea lakása előtt megállott; s alig volt idejök leugrani, ismét
                     tovább rohant. Míg Lajos csengetett, egy kiálló szeglet árnyába rejtezkedének
                     az összeesküdtek.</p>
                  <p>Gróf Szalárdy három huszast nyomott a házmesterné markába s pesti rendes szokás
                     szerint, a nélkül, hogy kérdezve lenne kicsoda? vagy mi járatban van: szabadon
                     bocsáttaték. Tapogatva haladt fel a sötét lépcsőzeten, melyen a takarékos házi
                     úr nem tartózkodék annyi becses és becstelen nyaktörést öt-hat váltóforintért
                     veszélyezni. Athea szobahölgyét, kinek hűségét bérben birta, kicsengeté
                     Lajos.</p>
                  <p>- Bettikém, engedékenységedre számítok; mondá telhető nyájasan, miközben egy
                     ropogó új ötvenest kezébe csusztatott.</p>
                  <p>Betti kérdőleg ismétlé a kétértelmű engedékenységet.</p>
                  <p>- Kisasszonyodat meg akarom lepni; rejtezve lesem meg esti óráiban s ha alunni
                     készül, véletlen örömet szerzek neki deus ex machina megjenésemmel. Bocsáss be
                     kérlek szobáiba, s hallgasd el titkunkat, ha játék után megérkezik.</p>
                  <p>Betti félelemmel szemlélte Lajos villogó szemében az izgatottságot s fejét
                     tagadólag rázta, miközben az ötvenest kebelébe rejté.</p>
                  <p>- Mily gyermekes bátortalanság egy dalnő titkosnéjától... hisz a tréfa nem
                     üthet rosszúl ki; biztatá ostromlólag Lajos, miközben elébbi indokát egy másod
                     ajándokban ismétlé.</p>
                  <p>Betti elvette a papiros lepedőt, de fejét folyvást rázta, s úgy látszék,
                     hajlandóbb lenne azt másnemű engedékenységgel megérdemelni.</p>
                  <p>- Mégis együgyűség oly tapasztalt hölgytől, mint te vagy Bettikém, ily gyáva
                     tartózkodás; folytatá Lajos rábeszéléseit. Hiszen te fontos salontitkokat
                     rendezni születtél. Aztán mit árthat ily megszokott garçon-vitz? Atheának öröme
                     leend, s te mitsem veszítesz. S ha asszonyod oly szigorún venné, hogy tán
                     elbocsátna: herczegi anyámhoz szerezlek kevés dolog s gazdag évdíj mellett.
                     Birodalmi fővárosban fogsz lakni, élvezesz és ragyoghatsz körödben, mint
                     egyéniségedhez illik. Ugyis talentumod magas házak szolgálatát igényli.</p>
                  <p>A hiú Betti örömest hallá e hizelgést; fejében különben is gyakran kalandozott
                     a bécsi élet, s eddigi multját szerette száműzetésül tekinteni, melyből sorsa
                     nagyobbakra virrad. Azért gondolkodó vonásokat ölte, s ujját homlokára szegzé
                     mint ó regényekben a szorult ministerek.</p>
                  <p>- Abból csak úgy lehetne valami, mondá aztán fontoskodó arcznyomattal; ha én
                     betegnek tettetném magamat s méltóságod elvállalná, hogy hírem nélkül, saját
                     kulcsaival lopódzék be a szobákba.</p>
                  <p>- Jól van jól, mindent magamra vállalok te kis circumspecta; viszonzá elégülten
                     Lajos, s egy pillanatra lebontakozék arczáról a hábor és feszültség, melyet
                     lélekhelyzete arra idézett.</p>
                  <p>- De a herczegi szolgálatra számot tartok; mondá szorgalmazva Betti, mialatt az
                     alkoven hátsó ajtaját benyitá.</p>
                  <p>- Egész nyakig számot tarthatsz; biztatá enyelegve Lajos.</p>
                  <p>- Hanem a bécsi útköltséget is fizetni fogja méltóságod, toldá meg követelését
                     Betti.</p>
                  <p>- Minden bizonynyal, ha csupa kakastejet, marczifánkot s madárlátta pampuskát
                     ennél is.</p>
                  <p>Az alkú meg lőn kötve. Betti lázt kapott, czitromot és czukros vizet tőn
                     ágyfejéhez, homlokát keresztül köté jeges borítékkal, s egy leégett gyertyánál
                     nyögve feküvék távol szobájában, mintha halállal küzdene: Lajos pedig dobogó
                     szívvel rohant be Athea lakosztályába.</p>
                  <p>Lent a kapuban Pisze beszélgetett Rigóval, kinek vatermördere leázott a szitáló
                     esőben s csonka lábát somfa botjával pótolá.</p>
                  <p>- Ha mégis csalódnánk, ha a leány szeretni fogná őt, s mátkám gyilkosa boldog
                     volna! kételkedék Rigó, mert hiszen, mint mondod, senki más e házban, kihez
                     Szalárdy mehetne; és ha oly gyűlölt lábon áll, mint a színházban gyanítám,
                     miként jöhet éjjel oly bizton lakába? Miként várhatja őt saját szobáiban,
                     henyén, vetkezetten, s tán hevítő borok közt?</p>
                  <p>Pisze vállat vonított, úgy látszék, őt is megzavará tájékozásiban e váratlan
                     jelenet.</p>
                  <p>- Be kell mennem, szemmel kell tartanom a nyomorult kéjférget, hogy boszumat ki
                     ne játszhassa; folytatá Rigó. Ha élvez, ha szeretve van, megfojtom őt részeg
                     ölelkezése közt a leány karjaival, vagy lerántom csábító álarczát, hogy rohadt
                     ínyeiből hadd lássék ki az alattomos agyar, s ijedjen vissza tőle a szelid
                     áldozat... Bocsáss, bocsáss! ha itt várjuk meg őt, már birta a legfőbb
                     boldogságot, s akkor késő megfojtanom; ittas lelke, kéjfáradt idege nyugalmúl
                     fogadná a halált, melyben az öröm bágyasztó emlékével elaludnia jól esnék.
                     Megyek, megyek, orozva kell reá ólálkodnom, hogy mielőtt erei gyúlnának,
                     lehellete fogyna a boldogság miatt, kiránthassam őt a gyalázat fagyos
                     vérpadára; s bőszülten rohant a kapufélhez, hogy becsengessen.</p>
                  <p>Pisze Pista visszatartá őt. «Megállj Ferke, veszélybe hozod magadat, mondá
                     szorgoskodva. Ha felmégysz, meg nem állod, hogy be ne törj reá. És ha
                     fojtogatod, megfognak, s a helyt, hogy a gazember veszne, téged magasztalnak
                     fel, s akkor aztán nem a bosszuállás örömében vernéd össze bokádat. Jobb, ha én
                     megyek, nálam több a hidegvér; ne félj, kurtán fogom én, ha kell, és ha nem,
                     lekisérem ide körmeink közé, hogy tervedet végrehajtsuk vele.»</p>
                  <p>- Nem, azt nem engedem; közbevágott Rigó, megkapva Pisze Pista kezét, melylyel
                     a csengetyűvonó után nyúlt. Nekem van jogom a boszuhoz, te csak segédem vagy.
                     Nem is jól jőne ki tőled, ólálkodni, ki cselédje valál; s ha megfognának, vagy
                     gyalázatba hoznád, mindenesetre ő nyerne, mert a rossz nyelvek minden hitelt
                     elvitatnának a hiteszegett szolgától. Aztán miért is hoznál veszélyt önmagadra?
                     te még boldog leszesz; az öreg Peregi szeretettel vár, visszanyered hazádat,
                     születésed helyét a gyepen, szabad leszesz a vadlovak hátán, s nem juthat
                     eszedbe semmi bú, veszteség, melynél ujongató dalod torkodon akadna. A boszut
                     majd elvégzem én; te csak várj itt reám, hogy ha elcsendesül az éj, megtehessük
                     vele, a mit határoztunk.</p>
                  <p>Pisze Pista még nehány czáfolattal törekvék a kalandra magát indokolni, de
                     végre engednie kellett, s Rigó Ferke a komornyiki frakkban és nadrágban, mint
                     valamely gyalog maradt esernyőtlen lovag, becsengetett.</p>
                  <p>- De mit teszesz, hogy a vártán holtra ne únd magad? kérdé Pistától kapunyitás
                     közben.</p>
                  <p>- Csontot kötök csengetyű-huzókra, hadd rángassák a kutyák, majd mulattatni fog
                     a házmesterek «petyár» káromlása, ha egy-egy elrugaszkodott kuvasznak,
                     gatyaszárban kitárják az ajtót.</p>
                  <p>Rigó Ferke jóváhagyólag nevetett Piszére, s mivel toilette-je elég pompás volt
                     arra, hogy vallatás nélkül mehessen, behordta magát a sötét kapu alján, s a
                     lépcsők tölcsérében elmerült.</p>
                  <p>Lajos addig otthon tevé magát a kedves termekben. Keztyűit, kalapját, s bársony
                     bélésű köpenykéjét begyűrte egy virágpolcz megé, hogy mint sokszor történik,
                     árulóivá ne legyenek. Fénymázos topánját megtörlé batiszt kendőjével, ragyogó
                     fürteit félre füsülé fejér ujjaival, s egy arganti lámpa világánál nesztelenül
                     járt-kelt a padlatok arabeszk szőnyegén.</p>
                  <p>Athea salonja halvány kékkel volt butorozva. Könnyű cseresznyefa-művek finomul
                     és ruganyosan töltve, kellemes formájú fauteuillek, mély és nyulánk pamlagkák,
                     egy karcsú balzac, s halvány rojtú causeuse, mind olcsó fényes gyolcscsal
                     borítva, de oly csinos ajánlkozó körrajzzal s elrendezéssel, hogy a
                     legfinnyásabb életúntság rögtön otthonosnak tudná találni, s meggyőződék az
                     ember, mennyi előnnyel bir tisztaság és izlés a gazdag túltömöttség felett. A
                     falakon színezett metszvény, sugár aranyozott rámákban s egy-két honi költő
                     arczképe, kinek lelkét hölgyeink szeretik. A terem megtelve friss
                     virágillattal, az asztal szőnyegén képek, költemények s egy virág-porczellán; a
                     fátyol-kárpitok néma halk lengésben, s mindez lámpafénytől sárgán világítva,
                     oly engesztelő bájban tűnteté elő a nyájas hölgyterem szépségét, nyugalmát,
                     hogy Lajos kedélye pillanatokra önkénytelenűl kibontakozék mogorva boruiból s
                     egy olvasó pamlag könyöklőjére dőlve átadá magát gondolatainak.</p>
                  <p>Itt él tehát ő, a kedves szellem; gondolá magában. Itt törekszik az égi
                     művészet szent tökélye felé. Itt követi lelkének isteni ösztönét; itt használja
                     el napjait czélszerűn, szabadon s boldogsággal telve... Óh mily dicső hivatás!
                     Itt veszi magát körül a művészet és izlés csodáival, nemesíti erkölcsét,
                     finomítja lelkét az élvek avatott megválasztási által. Itt uralkodik szelleme,
                     kelleme, a tisztaság és tökély szelid hatalmával; innen veti meg a bolond és
                     gyűlölt kéjelgők fitató csoportját, kik őt könnyű zsákmányul tekintve szennyes
                     ösztön s önző vágyak buta hálóival rohanják körül. Itt emelkedik felül a
                     rágalom és rosszakarat aljas és ízetlen törekvésein s él lelkének önlelke
                     által, dicsőségeül fajunknak... Mennyire más én! A megbomlott gép, kit a vak
                     indulat útfélre hajtott s tört szerkezettel most magamat tépem... Itt
                     gondolatja végig sikamlott saját eseményei között s mint egy tüzes kigyó
                     visszatért mai napjáig. Az est története, féltés, bosszú, kapkodó kétség,
                     sorsának képe árnynyal és romokkal borítva tűnt elé, felkölt az üldöző képzet,
                     felkölt a láz, önvád, elégületlenség, a páholyi érzelmek egész hagymáza s
                     mintha futni vágyna saját eszméitől, merev hajakkal szökék fel ültéből.</p>
                  <p>Hátha elvenném őt? folytatá megszakadt gondolatit gyorsuló jártában. Hátha
                     magamhoz kötném egész paradicsomát? az őszinte szenv üdvét, országát, melynek
                     határiba most oly irigyen s sovárogva nézek? Igen, igen, el kell vennem őt. Úgy
                     is mi életem? tátongó vágy, öröm-meddőség, sikertelen önhajszolás, melynek
                     fáradalmi elnyeldesik sivár napjaimat; s mégis, ha egyszer-egyszer
                     veseszakadásig meghány paripám, vagy a tomboló éj gourmand czikkei közt rossz
                     gyomorral, szédelgő fejjel megvirradtam, elbolondítom magamat, hogy boldog
                     vagyok. Mi más a nős élet, kivált oly hölgygyel, mint Athea, ki imádtatik
                     hiúság nélkül, fénylik lemondva s százszorszép kecséhez szellemfenséggel bir!
                     Mi kéj lesz megpihenni vele, általa. A csendes üdv, a kedély nyugalma,
                     család-bék, osztozó szerelem... ah mi gazdag szótár!!... Mért is ne venném el?
                     Rangom különbsége s a polgári állás magassága miatt? Feszes érczpánczél az,
                     mely magunkhoz szigetel, másokra világol, magunkat szorít és elfulaszt... S nem
                     feléri-e az ő érdeme világi polczomat? Nem elég magasan áll-e a dicsőség fokán,
                     hogy lehajlás nélkül karomba vehessem?... Lám, lám, mily igazán írják a költők,
                     miszerint a tiszta szerelem megnemesíti szívünket!...</p>
                  <p>De vajjon hozzám jön-e?... Hogyne? Hiszen a gazdagság mindenható pótlék
                     sajátságaim mellett; pedig én gazdag... hah! dehogy vagyok gazdag, én a
                     mindenből kiforgatott hotelier, kit a praedestinált átok utolért, kinek fején
                     apám vesztegető keze, anyám faldokló önzése megnehezedék; kit földönfutóvá tőn
                     az átkozott Márk, kinek az árva halászt el kelle vala vesztenie... Most apám,
                     lemondva czímeiről, odaadva javait, szobáiba zárkózik s vagy éheznie kell, vagy
                     kegyelem-kenyeret ennie, kinek számára uradalmait a törvény elszedé; én pedig
                     példabeszédül válva, adósságba sülyedten, örömünnepét ülöm az igazság
                     győzelmének s hivatalom filléreire szorulva, jó étvágyat kivánok a lakomákhoz,
                     miktől örökre elestem... És mégis esztelenül, vagyon által tervezek hatni a
                     nőre, kiben üdvözülni törekszem!... De leragadom, le kell ragadnom sorsom
                     nyakából a koldus-tarisznyát. Koczkát vetek a szerencsével, kártya- vagy
                     sorsjáték legyen lökerőm, mely a fény tetőire felvet... És ha a szerencse
                     ellenem esküdnék? Üldözni, kényszerítni fogom anyámat, hogy osztakozzék velem
                     értékén, mit apám könnyelműsége után bir s ekkor uzsora-forgatás segélend, vagy
                     jőjjön jobb véletlen, mialatt az osztályrészt pazarlom... S ha másként nem
                     lenne, társul szegődöm bármi szövetséghez. Úgy, úgy... minden eszköz szent,
                     fiascót csinálni nem akarok, nem akarok!!</p>
                  <p>És itt újra felmerült, mint halálos refrain, helyzetének üldöző képe. Gondolati
                     szálanként összeszedődtek; eszébe fonódék a páholy gyalázata, a féltés, bosszú,
                     a bukott élet és szerelem, s a zavar dühében lelke égett, vére forrt.</p>
                  <p>Aggodalmi között megálla összefont karokkal s szemei akaratlanul megakadtak egy
                     pár igénytelen metszvényen, mely ellendarabul egymás mellett függött. Egyikén
                     idylli naivság angyalvonásival állott egy népleányka a pásztori háztáj békés
                     udvarában. Körüle kalászok, gyümölcscsel hajló gally, kezén galambkája, - egy
                     egész boldogság - s gömbölyű arczában élet és egészség. A kép alatt ez irat:
                     «Oh, ha gazdag lennék!» Az ellendarabon ugyanazon alak volt festve, aranybojtú
                     bársony kárpit megett, márvány kandallónál, egy díszasztal ezüst edényi közt.
                     Csipke köntöséről drágakő és gyöngyök füzérei lógtak, de álmodozó szemén
                     izgatottság dulong, fonnyadó arczai vágyaktól sóvárognak s elégületlen keblét
                     nyomni látszik a fulasztó boldogtalanság. A kép alatt ez irat: «Bárcsak szegény
                     volnék!»</p>
                  <p>Lajos megdöbbent az eszmék ellentétén. E kép megmutatja, gondolá magában,
                     mennyire nem kútfeje a kincs a szív boldogságának; s lehet-e hinnem, miként a
                     nő, ki e képet tartja, ki ezen eszme értelmét százszor átérezé, imádni tudna
                     egy vesztegetőt gazdagsága miatt, melyért én, egy pillanat előtt, ég és föld
                     ellen összeesküdni vállalkozám.</p>
                  <p>Mennyivel magasabban áll ő, hogysem bűn, vagy földi érdek hozzáig felérne s
                     mennyivel mélyebben én, hogysem tiszta szerelmével reám találni akarjon...
                     Mennyivel bölcsebb ő, ki a lélek házias csendében keres nyugodt kéjt, élvet és
                     szerencsét s az önbecsülést előbb teszi minden vásárnemű zajos ragyogásnál; míg
                     én mindenütt otthontalan, mindenünnen számüzött kedélylyel pénzen akarok venni
                     boldogságot, kitünést, érdemet. Pedig mily nyomorúk a pénzen vehető örömek,
                     mily hitvány osztályok előtt lehet pénzért nagyoskodni! Nyomorúlt hiú én, ki
                     külsőségekben törekvém birni a világot s benső világom nem volt más, mint
                     csapongó szenvedély, mi nem egyéb sodró zuhatagnál, ragad és elsülyeszt s a
                     szerte rombolt szívet szakadékos mederré furkálja... Mint megjóslá apám, mi
                     leend belőlem, ha szenvedélyeimet könnyelműen el fogom kapatni; de én megvetém
                     a tapasztalat szavát, bölcs akartam lenni nyargaló vérrel, érczlelkü, húsz
                     éretlen évvel s kevélykedém, miszerint az Alcibiadok és Borgiák ellenében új
                     példasort fogok kezdeni. És most megtörve, megalázva lázongok a vagyonvesztés s
                     megtagadt szerelemke miatt; vérzem, csüggedek, kétség tép s öngyilkossági
                     eszmékkel kell vínom. Óh ne kérkedjék senki lélekerejével; veszítse el csak,
                     miben boldogságát lelé, meglátjuk, mily kevés leend a bölcs, ki hideg nyugalmát
                     meg tudja tartani!</p>
                  <p>E mardosó gondolatok között önkénytelen könyűk törtek fel szeméből. Szánta,
                     siratta önmagát s az egymásra ható indulatrohamok alatt fel-felkaczagott
                     fagylaló hahával, melynek csukló töredéki közben szeme elvadult, arcza
                     vonaglék, fogai csattogtak; s ha ilyenkor tükörbe nézendett, elismerte volna
                     magán az őrültség jeleit, miket már több cselédje megjegyzett.</p>
                  <p>Iránytalan jártában a nyilt zongorához tévedt. A dalnő pályakoszorúi ott
                     függöttek egy üvegszekrényben. Gróf Szalárdyt meghatá a gyöngéd kegyelet, mely
                     e száraz maradványokat gondviselé. Mennyi ábránd, mennyi emelő önérzet van ezen
                     egyszerű érdemjelekhez kötve! mennyi vigasz, mennyi nyugtató becs!! Irigylé
                     Atheától a multakat, az elégültség és dicsőség gazdag emlékeit; irígylé azok
                     szerencséjét, kik ezen koszorúkat adák, a köszönő mosolyt, a hálapillantást,
                     miket a lelkesült művésznő azokért cserélt; ... irígylé mindazt, mit ő nem bir,
                     nem érezhet, egy tiszta s gyöngéd lélek emlékezéseit.</p>
                  <p>A zongora-támlán hangjegyek feküdtek. Lajos beletekinte. Azon darab volt,
                     melyet Athea, apjánáli bemutatásakor, Zalánka védelme alatt, oly feledhetlen
                     bájjal énekelt. Ez felkölté eszméiben az akkori viszonyok állását. Megemlékezék
                     ébredő szerelméről, melynek annyi szerencsét jóslott; megemlékezék a szépség és
                     művészet erős hatalmáról, mely az ifjú leánykában őt oly lekötőleg meglepé.
                     Eszébe jutának az attól lefolyt történetek. Mennyit haladt azóta Athea érdem-
                     és erkölcsben! mennyit sűlyedt ő lélek- és reményben. A különbözés ezer
                     árnyéklati újra felmerültek s az üldöző önvád annyira élesíté keserű
                     ingerültségeit, hogy el kelle hagynia ezen izgató tárgyakat, ha őrült kitörésbe
                     nem akar esni.</p>
                  <p>Átment a hálószobába. Fehéren volt az egészen behúzva. Az öltöző asztal
                     egyszerű, de nemes ízletű ezüst és elefántcsont eszközökkel. Egy kis
                     szegletdiván fehér damaszt hüvelyben s nádfonatú olvasóasztalka honi
                     regényekkel. A széles cseresnye-ágy meg vala vetve; egészséges tollnélküli
                     készülete mutatá a helyes izlést s kékvirágú könnyű kötött paplan kivánatosan
                     volt lehajtva a ragyogó mosásu vánkosról. Gróf Szalárdy vágyódó szemekkel
                     élvezé az ártatlan álmok nyughelyét s kebeléhez szorítá az aranynyal hímzett
                     török czipőt, mely a vetkező angyal lábacskáira várt. Aztán felvette a
                     háló-főkötőcskét, mely az ágyon előkészítve volt s mintha benne volna a
                     legszebb fejecske, össze meg összecsókolá azt... Ily gyermekes gyengeségei
                     vannak titokban a szenvedély lágyult emberének, ki a társaságban kevély és
                     gúnyoló.</p>
                  <p>Az alvóhely szemlélete közben csintalan öröm derült fel a beesett arczokon,
                     mely számításiban ez éj történetére látszék vonatkozni. Majd széttekinte irígy
                     szemeivel a titkos falak közt, melyek az óvatlan szépség bájainak már annyiszor
                     boldog tanúi valának; s az íróasztal ékei közt megpillantott egy aquarelleben
                     festett férfi-arczképet. Mohón rohant azt megtekinteni. Ritka szabály és erő
                     ömlék el annak lelkes vonásain. Magas, tiszta homlok, elmerült, de mégis átható
                     szemek, vonzó vérszín száj s az egésznek nemes, emelkedett kifejezése az
                     egyszerű öltözet keresetlen, ízletes díszével elárulák, miszerint annak
                     eredetije nem mindennapi kenyérfogyasztó.</p>
                  <p>Csoda-e, ha e kép láttára mely Athea hálótermét osztatlanul laká, Lajost, a
                     gőgös és reménytelen imádót, a legleverőbb féltés ragadta meg? Ki lehet a
                     szerencsés hölgyrabló, ki annyi vágy, annyi égő szív asszonyát el birta orozni?
                     kérdé nála egy aggódó gondolat; s e pillanatban Petrarca alabástszobrára esének
                     szemei az asztalon, melynek mintája, vésüje, szelleme tökélyesen egyezék az
                     anyja birtokában levő szoborral s elárulá a működő kezek ugyanazonságát. Eszébe
                     jutott Athea viselete, midőn Beatrice salonjában e szobor párját meglátta;
                     eszébe jutott a fogultság, a remegő titkos tűz, mely lelkét átlobogá s
                     feléledt, meggyőződéssé vált gyanúja, miszerint Athea egy olasz szobrászba
                     szerelmes, kinek arczképe oly megragadó. A gyulékony féltés rögtön elfoglalá
                     fáradt lelkét s hideglelős ingerültségbe hozta idegeit. Gyanakodó irígy
                     kutatással keresé több-több bűnjeleit a művésznő ártatlan s szabados
                     szerelmének. Egy bontatlan levél feküvék az iró porte-feuilleen, mely Athea
                     kimenete óta érkezett. Lajos felkapta azt, de a pecsét s postabélyegről
                     ráismert, hogy Gyapjasytól van. Az asztal jobb felén, egy bronz pirata lábai
                     alatt csakugyan talált egy kis olasz levélkét, mely választ látszék várni, vagy
                     válaszolás után kinn feledtetett. Szikrázó szemekkel olvasá tartalmát:</p>
                  <p>Hű Atheám! Csillagom boldogsággal biztat. Művem bevégezém, melynek eszméje,
                     tárgya, vésüje oly régtől sápasztott; s a kivitel annyira megnyeré a műbírák
                     itéletét, miszerint nemcsak jelentékeny összeg ajánltaték érte a herczegi
                     muzeum részéről, hanem híremet közelebb emeli a tiedhez, melynek hézagát
                     végetlen szerelmem fogja betölteni. Húsz-harmincz nap alatt Pesten fog lenni
                     boldog jegyesed Adrián s. k.</p>
                  <p>Vége, vége! kiáltá őrült kaczajjal, miközben a fejébe szökött vértől, mint egy
                     villámsujtott megszédült.</p>
                  <p>Többé nem lehetett reménye a viszonzott szerelem bájos álmaihoz. A gyanú adattá
                     lőn s a féltés fulánkja kétszeresen szúrt. Látta vetélytársa szépségét az
                     arczképen, tökélyét a szoborműben, igaz érzelmét az egyszerű levélben. Érzé,
                     miként ennyi előnynyel versenyezni úgysem lenne képes, ha vetélytársa birtokban
                     nem volna. Ez végetlenűl megalázta Lajost s a gőg és fájdalom váltakozó harcza
                     jelentőleg hatott a sokszor mutatkozó téboly fejletére.</p>
                  <p>Az öltöző asztalhoz indult, hogy égő homlokát meghűtse vízzel, de útközben, egy
                     álló tükör visszaadá képét s megrettent. Soha e tükörben ily rém nem láttatá
                     magát. Szemei égtek, de a törődött fény kisértően szegült meg azokban. Sápadt
                     arcza csontjaihoz tapadt s benne itt-ott megvonaglék az ér. Kékedt ajka
                     egymáshoz szorult s a lázas állapot egészen kiszárasztá azt. A tömött ragyogó
                     haj gúnyosan látszék lefoszlani e rémábrázaton. Isten! mivé lettem egynehány
                     hét alatt, gúnyolá magát elégületlenül s e gondolatba átok, dacz és menekvő
                     ösztön vegyíté harczait.</p>
                  <p>Majd felkölt benne biztató negélylyel az aristokratiai gőg. Én ne birnék, ne
                     akarnék-e versenyezni egy fajvértelen napszámos olaszszal, kinek minden érdeme
                     egy berovátkolt kődarab? kérdé magától kevélyen. Nincs-e Athea családom iránt
                     hálához kötve? Nem atyámnak köszönhet-e mindent, mit e színház könnyelmű
                     tapsaiban bir? Oly magasság-e az üvöltő karzat hiú kegye, melyből lerántani egy
                     trilleres torkot nem lehetne?... Most meglátá egy rakás ékszer közt azok
                     némelyikét, mik gyanúsító színben kerültek ármánya által Athea birtokába... Ha
                     ha ha! s nem hatalmamban van-e híre, jövendője, melytől a kőgyötrő olaszt
                     elriasztanom oly kevésbe kerül?</p>
                  <p>Mind hiában! hol annyi vész, veszély, izgató gyalázat, féltés, vak szerelem
                     rohan a szív ellen, mint Lajosnál: gőg és ész erőtlen fegyverek s a boszú és
                     dacz muló hullámai után újolag felkölt lelkén a kerengő örvény, mindig
                     siettetve a végőrültséget.</p>
                  <p>Azonban kocsirobogások kezdék végig töltni az utczákat. Színházból tértek haza
                     a fogatok. A ház előtt, melyben Lajos kínlódék, megálla egy, az Athea
                     bérkocsija, mely esős éjeken, játék után haza szokta szállítani. Gróf Szalárdy,
                     Bettike utasítása szerint félviláguvá csavará le a lámpát s szokott helyre
                     téve, dobogó, szívszorongó lélekzettel rejtezék a hálószoba ablakfüggönyei
                     közé.</p>
                  <p>Alig volt ideje Lajosnak oly helyzetbe rendeznie magát, melyben a bizonytalan s
                     tán hosszú idejű lappangást áruló nesz nélkül ki tudja állani; már kulcsnyitás
                     hallatszék a salon lépcső felőli ajtajáról s mint könnyű lépteiről gyanítni
                     lehete, Athea suhant által a szőnyegen, hogy a lámpa világát megnöveszsze.
                     Nehány perczczel utána a kisérő szobalány nyitá be az ajtót, kinek a házmester
                     cselédje segített behozni egy hosszú, fehér füles kosarat, Athea szerepruháinak
                     hordtárát.</p>
                  <p>- Kisasszony! Betti beteg; mondá könnyeden a gömbölyű szobalány, miközben a
                     küszöbtől visszabocsátva segédjét, a kosarat az ajtón behuzá.</p>
                  <p>- Mi baja szegénynek? kérdé részvéttel Athea, shawlját és kalapját átadva, hogy
                     tegye el; s a hálóterem hátsó ajtaján eltávozék megnézni betegét.</p>
                  <p>- Hideg vagy mi leli, nem is tud beszélni, csak úgy makog, mint a nyúl az agár
                     torkában; motyogá magában a szeles leányka s nagy sebbel-lobbal bezárta a salon
                     külajtaját. Ha a kis leány nem szeleskedik, úgy észrevette volna, hogy az ajtó
                     nincs kilincsbe téve s a zár nyelve nem ment a reteszfőbe, sőt észrevette volna
                     azt is, hogy az ajtószárnyat alsó szegleténél egy somfa bot tartá vissza
                     kilincsétől, de ő hebehurgyán sietett túl lenni kötelességein, hogy minél előbb
                     ágyba mehessen; ... de meg, hogy is gyaníthatott volna valakit lappangni a
                     sötétséges folyosó öbölben, ő, ki mit sem tudhat arról: van-e a világon Rigó
                     Ferke? és ha igen, vajjon hol járhat most? Tehát úgy hagyá az ajtót, a mint
                     bezárta s a mint azt, egy magas spanyolfal, mely léghuzam ellen álla ott,
                     eltakarta. Aztán pedig felvevé a lámpát s magával húzva a nagy ruhás kosárt,
                     behátrált a hálószobába, hol is, betevén az ajtót, kezdte helyrerakni a
                     színpadi ékszert s öltönyöket.</p>
                  <p>E közben visszatért Athea; a kebléhez tűzött egy pár virágszálat szép kontyába
                     szúrta s bontani kezdé ruháit, esti otthonkáját kérve. Az átöltözés hamar
                     történt. Talán sohasem volt e bájteremtés kecsesb, mint e pillanatban. Arcza
                     sugárzék még a művészi fellelkesedéstől; szemei ragyogtak a diadal nemes
                     örömében s vidáman remegtek a mosolygó ajak nedűs koráljai. Pongyolája, mint
                     minden, mit visel, legválasztottabb ízlés. Halványsárga moirée-öltöny az,
                     melynek rövid, bő ujjai s szétnyilt szárnyszegélye fehér atlaszszal van
                     diszítve. Sugár derekát paszománynemű munka könnyűden ékíté s tömött zsinóröve
                     hosszú fehér bojtokban ért alá térdein alúl. Ragyogó kontyának vastag fonadékát
                     fehér gyöngyháló szorítja fel, melyet az esti szerep végjelenetében viselt s
                     mely előfürtjeinek ruganyos hullámit szabadon ereszté fedetlen keblére.</p>
                  <p>Bájos fejecskéje kellemesen mozdult hattyú fehér nyakán; tekintetében üdv és
                     nyájasság, termete könnyű és mozgékony, de minden mozdulatiban plasticai tökély
                     s patriciusi méltóság.</p>
                  <p>- Készíts teát, ma nem vacsorálok: mondá a dolgait végző szobalánynak.</p>
                  <p>Az megtevé kötelességét s aludni ment.</p>
                  <p>Athea könnyűden félkönyökre fekvék a fehér divánkán s kisded ezüst bouilloirja
                     alatt megigazítván a szeszlángot, egy szépirodalmi magyar művet vőn fel a
                     nádfonatú asztalról. Ezt mérgesen szabdalja a parókás kritika, okvetlen
                     jelesnek kell lennie; gondolá magában s míg vize felforrott, figyelve
                     olvasá.</p>
                  <p>Midőn teáját megitta, iróasztalához ült, naplóját jegyezni. Leültekor a köntös
                     tömött szövete meggyüremlék. Ő hátraszegé félig karcsú szép derekát s
                     elefántcsont ujjaival végig egyengeté a vastag selyem kövér redőit. Gróf
                     Szalárdy, ki az író- és öltözőasztal közti ablakban rejlék, az álló tükörből
                     látta e jelenést a függöny nyilatán. Hajlás közben félre folyt az öltöny felső
                     öble s a tükör védtelenül adá vissza a csábító vállat és szűz kebelt. Lajos
                     remegve, lángoló szenvedélylyel nézte azt, de annyi csüggesztő lelki harczok és
                     átmenetek után nem volt elég erős még ostromhoz fogni, vagy rettegett a tiszta
                     erényt megtámadni, vagy várt, míg a zsákmány aludni tér s a késődő éjben
                     mindent mély álom nyom.</p>
                  <p>A fentebbi csábító jelenet még egyszer ismétlé, sőt megtetézé magát, midőn a
                     gyönyörű Athea, elejtett kendője után földig hajola s a szétvált öltöny egy
                     hosszú habvonalban mutatá ezen gyöngéd, lenge tejfinom termetkét, melynek
                     minden domborodása gömbölyű, kemény s ragyogó fehér volt, mint a művész keze
                     alatt megalakult márvány. Hajlásában felnyomódott a tiszta vér, s keblén és
                     arczain ingerlő pirt huzott el, mely nem volt sötétebb, mint a szeméremé s
                     megvilágítá kissé emelkedő, rózsás és átlátszó finom orrlyukait, miknek hevült
                     lehellete az eleven vérű hölgy szerelmében annyira boldogít.</p>
                  <p>Lajos szinte földig alélt a csábos ingerek által költött vágyban s irígy
                     féltékenyen harapta egymásba ajkait, midőn ében fürteiben a pár virágszálat a
                     tükörből látta, mert felismeré benne a selyemuraknak megcsókolt virágát,
                     melylyel ennyi bájra, ennyi égi ingerre foglalót adni reménylék.</p>
                  <p>Athea, midőn jegyezni akart, megpillantá Gyapjasy levelét. Ej ej, Betti feledé
                     mondani, hogy levelem van; gondolá magában s felbontá azt hirtelen, következőt
                     olvasva belőle:</p>
                  <p>«Édes gyámleányom! Lőbl Simon, mióta a debreczeni vásárban megmondogatám neki
                     az igazat, halálos ellenemmé lőn. Összevásárlá kötelezvényeimet, miknek
                     halasztásihoz más hitelezők kezében biztos reményem volt; s most megrohant a
                     fizettetéssel, hogy tönkre tegyen. Én a megyei takarékpénztárnál kerestem
                     kölcsönt, de a formák és szabályok betöltése előtt nem vehetem kézhez az
                     összeget, pedig addig csőd alá juthatok. A többit már tudnám fedezni, csak négy
                     ezer pengőre volna szükségem még. Te jól gazdálkodol, édes leányom, s hihetőleg
                     van annyi készpénzed a takaréktárban vagy kezednél. Ha igen, s míg kölcsönömhöz
                     jutok, nélkülözhető az, kedves szolgálatot tennél ősz atyádnak, ha őt a
                     zavarból kiragadnád s megkimélnéd terhes perköltségektől birtokát, mely
                     különben is fogadott gyermekim öröke leszen.</p>
                  <p>Egyébiránt csodálattal olvasom a hirlapokban dicsőségedet, s öröm-könyűkkel
                     látom nevem halhatatlanságát teljesülni általad, kit egész lelkéből szeret és
                     becsül: érzékeny atyád, Gyapjasy s. k.»</p>
                  <p>Athea magánkívül lőn örömében, hogy valamit tehet az emberek legjobbikáért;
                     rögtön tollat ragadt, de várnia kelle, míg írhat, mert boldog könyűi
                     akadályozák.</p>
                  <p>Lerakta karjáról a színpadon viselt karpereczeket, gróf Szalárdy ármányos
                     ajándokit, miket átöltözésekor letenni feledett, s midőn érzelme könnyebbült,
                     válaszolt.</p>
                  <p>«Köszönöm, drága jó atyám, hogy alkalmat nyujta a betöltött gyermeki kötelesség
                     örömét élveznem. Küldjön vagy intézkedjék, a kivántató összeget minden perczben
                     átadhatom.</p>
                  <p>Mi dicsőségemet illeti, azt egyedül a bőkezű gyámatyák legjobbikának köszöni
                     hálás leánya Athea s. k.»</p>
                  <p>Aztán elővette naplóját, s bejegyzé mai történetét. Végpontúl ezt írá:</p>
                  <p>«Ma ismét énekeltem... Reszkettető éljen! zaj, tapsok, koszorúk... A világ
                     dicsőségnek nevezi ezt... Rövid napjaimmal elmulik az, mint a harangszó az
                     ünneppel...</p>
                  <p>Gróf Szalárdy folyvást baljóslatúbb nekem... Üldöz és fáraszt... Már valóságos
                     rémem... Hugó Viktor jól ismerte az ily Claude Frollo-féle jellemeket... Én
                     rettegek tőle...»</p>
                  <p>- Ne rettegj Esmaralda, tőled függ, hogy Claude, Phoebusod legyen? mondá e
                     perczben háta megett egy hang, s a visszanéző Athea gróf Szalárdy előtt
                     megborzadt.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>- Ne rettegj, ne csodálkozzál, folytatá Lajos, az ijedtében elnémult leánynak.
                     Rendkívüli merényt kelle választanom, mert nem volt már más út, öledbe
                     juthatni; pedig birnom kell téged, óh Athea, ha gyalázat és rabláncz lenne is
                     bérdíjam. Küzdtem a szenvedély vak hatalma ellen, tűrtem megvetésed emésztő
                     gyötrelmét, segítségűl hivtam észt és Isteneket: de semmi sem állhat ellent
                     kellemednek. Szánj meg, végy kegyedbe, fogadd el szerelmem... Mindenre kész
                     vagyok... Alcibiad leszek: bűnben, ha eltaszítsz, erényben, ha szeretsz; s e
                     határozott nyilatkozat közben karjaiba fonta Atheát.</p>
                  <p>A küzdő hölgyről övig lecsuszamlék az öltöny. Márvány válla nyakáig gyürődék,
                     mint a galamb szárnya, mely kezedben vergődik. Pihegő emlőcskéjét csak az ing
                     takarta, s kisded eperkéi átrózsáltak a vékony batiszton. Hajtekercse lefoszlék
                     s az őt ölelő kar hóna alá szorult; fejecskéje hátraszegült a miatt, s liliom
                     arczait zsákmányul fordítá megtámadójának. Lajos össze-vissza csókolta a
                     védtelen ajkat, vállat, kebelt, szédítő kéjjel szíván magába a fáradt szűz
                     lehellet fűszerét. Athea a harag és szemérem elszánt erejével rántotta el
                     magát, s gyöngéd álla vérzett a karczolattól, melyet Lajos nyaktűje okoza.</p>
                  <p>- Távozzál vakmerő! kiáltá fuldokolva, miközben magára rángatá összetört
                     ruháját. Azt kérdeném, nem álom-e e szemtelenség? ha önnel nem volna dolgom,
                     kit az ég nemem ostorául, gyalázatául teremtett... Most megbüntethetném önt
                     szigorún, megbélyegezhetném nevét, hivatalát, jövőjét; utczai kávéházi krónikák
                     tárgyává tehetném, kényszeríthetném elhagyni Pestet, az országot; de kimélem
                     saját becsületem, s megbocsátok gyáva önző, vak szenvedélyének... Távozzék e
                     perczben... ha kétkedik, vége irgalmamnak!</p>
                  <p>- Nem úgy, nem úgy kevély Lucretia! válaszolá Lajos nyugalommal. Sokkal tovább
                     mentem, hogy sem vissza léphetnék. Ennyi elszántság után vagy siker következik,
                     vagy minden elvész... Ne ingerülj, ne lángoljon szemed, czélomat el akarom
                     érni. Ha daczod harczol, erőszakom meggyőz. Míg nem birlak, ki nem lépek a
                     küszöbödön; Isten engem úgy segéljen: s felhajtván a vetett ágy paplanát,
                     vetkezni kezdett egy operatöredék fütyülése mellett.</p>
                  <p>A hideg gúny s vakmerő tökélet, melylyel ezt mondta és tevé Szalárdy,
                     megrettenté Atheát. Látta, hogy itt átok vagy fenyítő szónoklat nem segít s
                     nehogy minden szabadító úttal elkéssék, gyorsan ugrott a fehér divánkához,
                     csengetéssel fellármázni alvó cselédeit.</p>
                  <p>- Ne siessen nagysád! mondá gúnymosolylyal Lajos. Gondoltam, hogy arra szüksége
                     lesz, s előre levágtam a csengetyűzsinórt, azért méltóztatik azt hiában
                     keresni.</p>
                  <p>Athea fokonként szorongóbb zavarba jött. Rémülettel látá, mily kiszámított
                     terv, mennyi előkészület tétetik veszélyére, s ijedelme közben, alig tudva mit
                     tesz, segélyért sikoltozék.</p>
                  <p>- Ne fáraszsza magát; folytatá Lajos az előbbi gúnyt. Ha elreked, el fogja
                     veszteni a holnaputáni tapsokat. Úgy is hasztalan erőlködnék; ez elszigetelt
                     szállás, e siket zugszoba, az elfüggönyzött ajtók és ablakok elnyelnek minden
                     torokhangot, habár hasító trillerekben méltóztatnék is azt kiadni. Jobb, átadja
                     magát, így titka itt marad a hálóteremben; a lármaütés, siker esetében is csak
                     hírét temetné el.</p>
                  <p>Athea oda lett. Kétségbeesetten győződék meg a menekvés lehetetlenségéről, s a
                     női gyöngédség végeszköze, könyűk eredtek szép szemeiből. De irgalmat kérni,
                     esengni nem akart. Az erkölcsi fenség, önérző dacz, s mély utálat Lajos
                     irányában nem engedék azt. A diván hátvánkosára könyökle, arczát kezeibe rejté
                     s zokogva sírt.</p>
                  <p>E pillanatban csendes éjzene hangzott fel az utczáról. A selyemurak és több
                     tisztelői adattak a dalnő üdvözletére fáklyás zenét.</p>
                  <p>Atheát meglepé a menekvés öröme, s villanyosan rohant az ablakhoz, hogy
                     lekiáltson szabadításért. Lajos elállta útját, s lehetlenné tevé szándokát.</p>
                  <p>- Ha ha ha! mi kéj lesz nekem az üdvet élvezni, míg az ábrándos imádókat eső
                     veri a hódoló trombita mellett; mondá csúfolódó gúnyélvvel, miközben ágyszélre
                     tett lábát a zenéhez taktra billegeté, s lyoni nehéz nyakkendőjét oldozta.</p>
                  <p>Athea szörnyű haragba jött e hallatlan szemtelenség miatt s irasztalához
                     futott, hogy tőrét felkapja, Lajos egy párducz-ugrással megelőzte őt, s
                     elragadá előle a szabadító vasat.</p>
                  <p>Athea a kétség végfokán habozott. Ide s tova akart ugrani, szökni czél és irány
                     nélkül, mint a vérező ebektől körbe fogott szarvas. Harag és megvetés forrt,
                     égett szivében s fertőzetlen ajkaira szidalmakat hozott.</p>
                  <p>- Átkozott légy nemtelen nemes; mondá metsző éllel. Gazság és erőszak
                     hatalmadba adott, de elébb megfojtom magamat, mintsem bűnöd undok díja lennék.
                     Te feketébb példány vagy mindazoknál, kiket Kean, Mellville alakjában
                     arczképez. Bemocskolod osztályod czímét, veszted a hivatalok hitelét,
                     terjeszted a bűnt. Meglopod a hazát egy fiától, az értéki függetlenséget egy
                     képviselőtől s elrontasz százakat mindenik vesztére. Henyélsz és tobzódol;
                     aljasan használod eszedet, aljasan hányod ki pénzedet. Képmutató vagy, ...
                     gőgös, ... alávaló. Engemet...</p>
                  <p>- Hagyd el, itt már jobban tudok én festeni; közbevág hideg szuró gúnynyal
                     Szalárdy... Tégedet bélyegző gyanúba hoztalak. Megfosztottalak híredtől,
                     gyalázatba hoztam erkölcsöd hitelét...</p>
                  <p>Athea borzasztó sejtelemmel kezdett figyelni; lent bájos nyugalommal hangzott
                     az üdvözlő zene.</p>
                  <p>- Igen, igen, temetőbe vittem becsületed, folytatá közönyösen Lajos. A világ
                     régóta azt hiszi, hogy ágyasom vagy. A pártfogás, melylyel atyám a színházhoz
                     hozott; látogatásaim nálad; az ünnepedre virágimmal butorozott szobád; tapsom,
                     koszorúm, irányodba cselédimnek nyilvánosan adott parancsaim, megvesztegetett
                     cselédeid, a hozzáértőleg terjengetett hír, s ki tudná, mi minden alkalmi
                     apróságok s mindennek ügyes, egybevágó szerkezete, hogy is ne tudta volna
                     elhitetni azt, a gyanakvó s könnyelmű világgal? Van-e gentleman, ki ennyi
                     adatnak hitelt ne adna? mert az asszonyoknak puszta szó is elég... Arczképed
                     asztalomon állott, hajfürtödből szobahölgyed adott, s ömlengő leveled
                     birtokomban van, melyben barátnédnak a legvonzódóbb hajlam érzelmiről teszesz
                     vallomást... Na persze, hogy a czím elszakítva tőle... Az ékszerek, miket
                     Henyéldy grófnétól és anyámtól kaptál, az én ajándokim. Ez általad gyakran
                     viselt pereczeket, miket imént raktál le karodról, szobáimban látták estéző
                     barátim, vadászom folyvást járt lakodba, mintha levélt és egyetmást hordana;
                     bérkocsim egész éjeken állt házad előtt, mintha nálad volnék, s mindezt tudák
                     azok, kiknek tudniok kelle, hogy szűzességed híre, osztályom előtt, végkép
                     veszve legyen... Ma estve, e perczben szinte itt áll a szokott bérkocsi, hogy
                     lássák vetélytársim, mikor tőled eltávozva beülök, s győzelmi indulót
                     huzassanak üdvözlő zenéddel. És most e jól végig játszott szerepért drámai
                     díjam vagy, mert mindent ezért tevék, hogy ha másképen nem akarsz,
                     kétségbeesésből enyim légy.</p>
                  <p>Athea irtózott ezen embertől...</p>
                  <p>- Hát nincsen Isten, a ki megmentsen? kérdé magától sülyedten, s közel volt az
                     elájuláshoz.</p>
                  <p>- De van, ki engemet küldött! kiáltá Rigó Ferke vad örömmel, ki a salon felől
                     sarkig bevágott ajtó küszöbéről villámló szemekkel benézett.</p>
                  <p>Kezében égő gyertya, megette egész csoport ember, kiket a szomszéd lakokban
                     felköltött, hogy Mariska gyilkosát meggyalázza.</p>
                  <p>Athea összerázkódék e véletlen jelenet miatt. A szabadulás magyarázhatlan
                     közbejötte, az előbbi ismételt ijedelmek, a hírnév, becsület alattomos aláásása
                     annyi egymást üző felváltó hatás harczai kimeriték erejét, s ájultan rogyott a
                     divánra.</p>
                  <p>Haja leömlék, kapocstalan ruhája övig hullt, s a félmeztelen szűz, óvatlan
                     zsákmánya lőn a kapzsi szemeknek. Ott fekvék mint egy rózsaszínnel belehelt
                     márványkép beágazva azur erektől, s hosszú pillái két forró könnyre veték
                     árnyaikat, mik reszketve függöttek bezárult szemein.</p>
                  <p>Lajos merev arczczal állott Rigó és a nézők ellenében. Oly ellentétű eszmék és
                     érzelmek tolongtak lelkébe, hogy egyik sem tájékozhatá magát. Csak egy
                     borzasztó bizonyossággal volt tisztában: miszerint minden veszve van. Ezen
                     végmerényért mindent koczkáztatott; több remény már nincs, s vele czíme,
                     tekintélye, becsülete elmerűlt, nevetségessé lőn.</p>
                  <p>Már magában a lélek természeti szerkezetében megvan azon sajátság, miszerint a
                     tettenkapatásnál megrebben, jelenlétét veszti, csügged s poltronná lesz.
                     Mennyire elősegíték azt Lajosnál a körülményi indokok. Ő régtől egy senyvesztő
                     szenvedélyt hurczolt, mely mintegy fogainál aggaszkodék s függött vérzett
                     szívén, s mely végtervét e pillanatra építé. Azonban az est folytában egymásra
                     következett benső harczok, küzdelmek, a már régiebb eredetű s mai kitöréseinél
                     meg-megújult téboly, az oly borzasztóan megsértett Athea engesztelhetlensége, a
                     kalandját követendő közgúny s alázó hír, mely őt a jobb társaságból végkép
                     kizárandja, a kijátszott önzés, mely neki egész éltében Istene volt, s maga e
                     percz, e vérig ható botrány, mely Rigó Ferke vezérlete alatt a legalázóbb
                     kifejlést nyerheti: annyira leverék, megzavarák lelkét, öntudatát, hogy
                     remegve, terv és gondolat nélkül, a szó szoros értelmében gépileg állott és
                     bámula a salon öblében félig világított arczokra, melyek mint valamely színházi
                     közönség őt, az öngyalázatában szereplő szinészt, ingerülten és boszúra
                     izgatottan nézték.</p>
                  <p>- Ime urak és asszonyok, most látjátok őt; mondá Rigó Ferke kárélvező
                     csufolódással, az oda vezetett csoporthoz fordúlva. Nézzétek meg jól, hogy
                     ráismerjetek... Belülről ismeritek már. E szerencsétlen áldozat, az ájult
                     leány, híven lefesté őt; önszája még jobban leírta magát s mi az ajtón által
                     hallottuk azt. Megérdemlené az elfogatást; megérdemlené, hogy lerugdosva a
                     lépcsőn, kivetve a kapun utczai ütleg és káromlás legyen bélyegző díja: ha
                     sokkal nagyobb számadásom nem volna vele, hogysem ily aprósággal leróhatná.</p>
                  <p>Rigó Ferke egészen el volt ragadva. Sápadt képén piros foltok törtek ki s égő
                     szemeihez borzasztóan állt a borotválatlan tüskés arcz. Egész tekintete
                     magasztalt vala, a boszú és elégtét fanatismusa világolt azon. A körülállók
                     jóváhagyólag suttogtak össze s várták a kifejlést. A zaj több házbelit idézett
                     oda. Megjelent a két nőszemély is, s az áruló Betti reszketve közelíté meg
                     ájult asszonyát.</p>
                  <p>- Nem ismersz úgy-e? kérdé Lajostól Rigó, tompa, komor hangon, melybe gúny és
                     bőszültség az önmérsék erőtetésivel vala vegyítve; s vágott lábát az elibe
                     vetett somfabotra foná, hogy reszkető mérgében biztosan állhasson.</p>
                  <p>Lajos merev butasággal, némán bámult rá. Összerezzent képe nyugalomban látszék,
                     de szeme és átalakult vonási félreismerhetlenné tevék a csendes tébolyt.</p>
                  <p>- Pedig ismerhetnél, folytatá Rigó. Debreczenben viselte már pofád ezen ököl
                     kék szedreit, mikor Mariskámból magadnak akartál csinálni menyasszonyt... Ha ha
                     ha! most eljöttem lelkedre ütni kék szedreket, mik nem fognak oly hamar
                     elmúlni.</p>
                  <p>A fagyos gúny hangja, a boszúállásbani bizonyosság s a czélzat találó fulánkja,
                     úgy látszék, magához hozá egy pillanatra gróf Szalárdy eszét. Szemei Rigó
                     Ferkére kapódtak, szemöldjeit gondolkozólag vonta homlokredőibe, s
                     arczkifejezése feléberült. De a tájékozó öntudat rövid volt. Egy hirtelen
                     rázkódás után visszaesék a félelmes tompa őrültségbe.</p>
                  <p>- Lám lám! ki hinné, hogy még mindig oly szerelmes vagy!? Ilyen az, ki jó
                     húsban van... Tehát egyre másra új és új menyasszony?... Pedig te már házas
                     ember vagy; neked már feleséged van, kit a templom küszöbéről tőlem elraboltál;
                     s itt kiesve a gúny hideg modorából, bőszülten csikorítá össze fogait. De ismét
                     erőt vőn, s az előbbi fagyos hangon folytatá: és lásd, feleséged reád vár az
                     úri nyoszolyában. Szegény, nagyon fázik magában... Nem szép tőled így
                     megfeledkezni róla... Jer, jer, ne várasd magadra, majd én elvezetlek.</p>
                  <p>Mi, kik tudjuk, mi történt Mariskával, s hol és minő nyoszolyában fekszik ő?
                     borzasztót gyaníthatunk e készületből.</p>
                  <p>Lajos mindezt nem látszék hallani. Bomladó esze összes életdrámája töredékivel
                     foglalkodék s eszmélet s figyelem nélkül álla ott közönyös hóborttal.</p>
                  <p>- Siess gyilkos!... indulj, ne várd, hogy kényszerítselek! rárivallt Rigó Ferke
                     dühödten, s gróf Szalárdy, mint egy ijedt gyermek vagy vérig vert vad ló,
                     engedelmesen indult meg zsarnoka előtt.</p>
                  <p>A bámész csoport útat nyitott maga közt, s a nélkül, hogy segítőleg vagy
                     akadályozólag beleavatkoznék, hagyta fejlődni az eseményt. Betti előkeresé
                     Lajos köpenykéjét, s ráveté úgy mint volt egy ingre; melyet a nyugvó
                     tébolyodott, a nélkül, hogy magára igazítaná, hurczolt el vállain.</p>
                  <p>Az utczán bájosan hangzott az éjzene, a lépcsőn haladott a borzasztó menet, s
                     Athea ezen ellentétek érzése nélkül, aluvá az ájultság álmát.</p>
                  <p>Midőn a kaput kinyiták, az éjzenei egész gyülevész tömeg kapzsian tekinte oda,
                     hogy talán bizony Athea jöend közéjek; s meglepetve tátottak szájat a váratlan
                     jelenet személyeire.</p>
                  <p>Túlról a fáklyafény hátterében nehány batard állott, melynek ablakin a
                     páholybeli selyemurak arczaira lehetett ismerni. Gúny és kérdező kandiság
                     látszék vonásikon, Rigó Ferkét fixirozák félszemű üvegeiken. Ki lehet ezen
                     vatermörderes Dózsa György? minő viszony, és szövedék adta hatalmára Szalárdyt?
                     miért és mi történhetik itt? kérdezék egymástól s minden kinevető viszketeg
                     mellett is elborzadtak Lajos őrült vonásitól. Azonban nem akarva sem ellenségök
                     dolgába, sem utczai éjbotrányba beleavatkozni, nehogy nevök s jelenlétök a
                     hírrel érintkezésbe jőjön, előkelőségi katekizmusok szerint elhajtattak.</p>
                  <p>A tömeg azalatt tolongani kezdett. Zúgás, zaj, vihogás, csoportozó
                     pártalakulások keletkezének mint ilyenkor szokott, de Szalárdyt senki sem
                     sajnálta, mert vagy nem ismerék, vagy utálták őt.</p>
                  <p>Hadd lakoljon, ha megérdemli, mondogatták az ismeretlenek; úgy kell neki,
                     bárcsak mind így járna, vélekedtek mások; no hiszen szép úr? megjegyzék néhány
                     hírlaprágó politikusok, kik az éjzenéhez a szomszéd kávéházból jöttek. A
                     csoport legnagyobb része azonban látvány tekintetéből kivánta a botrány
                     növekedtét.</p>
                  <p>Lajos e közben, ideiglenesen legalább, magához jött. A fáklyalobogás, zaj,
                     tolongás, hideg lég, s a tömött nedűvel szitáló eső élesen hatott érzékeire.
                     Széttekinte szikrázó szemekkel, látta a kiváncsi gyülevész csoportot, a gúnyt
                     és kárvágyat annyi üldöző arczon; eszébe jutott az est gyalázata, önmaga s a
                     jelennek minden körülménye. Dühösségbe borult összeesett arcza, képére fordítá
                     a köpenyke szárnyát, hogy álarczozza magát, s a cseléditől oly régen
                     megjegyzett kapkodással rohant odarendelt bérkocsijához, melynek számát a
                     fáklyavilágban meglátta.</p>
                  <p>Rigó Ferke alig érkezett nyomain, s a batard hágcsóján megfogta, hogy
                     visszarántsa.</p>
                  <p>- Ne bántsd Ferke; mondá hátulról visszatartva Pisze Pista. A kocsis zsoldomban
                     van, azaz retteg tőlünk, s oda hajt, hova mi akarunk jutni.</p>
                  <p>A kocsi elrobogott hátsó bakján ragadva Rigót s Pisze Pistát.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>Midőn a királyi egyetem orvos-szaki épületéhez értek, megállott a kocsi. A két
                     boszúálló előugrék a batard ajtajához, s a merev tekintetű őrültet, a nélkül,
                     hogy ellentállna, vagy tájékozná magát, vaskarokkal ragadá be a hideg
                     bonczterembe, melynek asztalán nagy kések és csonttörő kalapácsok közt, halott
                     lepedőjében fekvék Mariska.</p>
                  <p>Az ajtó szele megcsapta a lefolyt faggyúgyertyát, s a megmozdult csontváz
                     rémesen csörgött a lobogó világban. Lajos nem eszmélt arra, máskép lehetlen
                     lett volna meg nem borzadnia.</p>
                  <p>Rigó Ferke bekulcsolá a zárt, s lehányta a kölcsönzött ruhákat. Nem nekem valók
                     úgymond, nem eléggé dühödtnek érzem bennek magamat. Aztán felölté az obsitos
                     rongyokat. Ezekben szenvedtem miattad, ezekben terveztem a boszút, ezekben
                     akarom élvezni azt, mondá fogát csattogtatva Lajoshoz.</p>
                  <p>De ő nem érté azt. Mozdulatlanul maradt a ponton, hová veték vagy taszíták s
                     tévelygő, félénk, zavaros szemekkel, nyúladt vadult arczczal nézett maga
                     elé.</p>
                  <p>Ferke bőszülten boszankodék, midőn megismeré, hogy őrült. «Csak addig tudnám
                     eszére hozni, míg a holttal megismerkedtetem;» imádkozék tombolva. Aztán karon
                     ragadta a csendes bolondot s egész erőből megrázta őt... Lajos reá veté szemeit
                     s arcza átalakult, mintha gondolat jelennék meg nála. Ferke még dühödtebben
                     megrázta őt s «kelj fel, kelj fel, Athea itt van»! ordítá közel füleibe...
                     Lajos arcza villanyos hirtelenséggel vérszínbe borult, szeme vadul villámlott,
                     de az öntudat normális kifejezésével. «Hol van? hol van?» kiáltá megrendítő
                     hangon.</p>
                  <p>- Pszt! alszik; sugá Ferke a leplezett halottra mutatva.</p>
                  <p>Lajos egy pillanatra elhivé, mert esze emléke ott kezdé gondolatát, hol az
                     elhagyta őt, s Athea szobájában képzelé magát, kinek ájultára még jól
                     emlékezék. De a csalódás rövid volt; körültekinte a szörnyű helyszínen, feszült
                     orrlyukakkal szaglálta a rothadás bűzét s borzalommal rázkódék össze.</p>
                  <p>- Te hazudol, Athea nincs itt; megtámadá Ferkét s lerántotta leplét
                     Mariskáról.</p>
                  <p>A bájos alakot elváltoztatá a halál. Jó barát sem ismert volna rá, nemhogy a
                     tékozló csapodár, ki az arczokra rövid pillanatig szokott ránézni.</p>
                  <p>- Nem ismered ugy-e? pedig egykor szép volt, mint Athea; kiáltá Rigó Ferke
                     keserűen, miközben Lajos kezét ropogásig szorítá. Az én Mariskám az, kit buja
                     erőszakod gyalázatos halálba kergetett.</p>
                  <p>Lajos elsápadt s reszkete. Hihetőleg a hajdani alacsonyságokra gondolt, mert
                     szemeit lesüté s a szégyenérzet csalhatlan bélyege mutatkozék rajta, utolsó
                     fellobbanása a kihalt becsületnek. Rigó Ferkének diadalt adott a Lajos lelkét
                     égető öntudat.</p>
                  <p>- Igen, Mariska az, folytatá újolag feldühült haraggal. Mariska, kiért most
                     kezeim között vagy. Jól tudtad te azt, hogy rajtad boszút állok, s nézd,
                     lábamat vágtam el, hogy soká ne várakoztassalak. Várhattál-e több udvariasságot
                     egy bitang csavargótól, kit közkatonának kötéllel fogattál?!... Ha most boldog
                     volnál, hozzá kötnélek e hullához élve eltemetni, hogy férgeivel tápláld
                     magadat... Az Isten, ki az élő és halott sorsát ismeri, jól tudja, hogy azt
                     érdemelnéd... De mivel nyomorult, igen nyomorult vagy: megelégszem azzal, hogy
                     nyomoruságod neveljem. Kihirdetem jellemed rajzát, megismertetlek a világgal, s
                     ha itthon befolyásod akadályozhatná azt, keresek országot, hol azt tehetem.
                     Megbélyegzem multadat, bevágom jövődet, megfosztalak hivatalodtól, s a hon
                     növendékeit irtózni tanitom nevedtől... És mivel kirablott kevélységed a
                     születésben keres révfokot, hová a kárpótló remény zászlaját felütéd: elveendem
                     születésedet. Adatokkal bizonyítom be, miként nem vagy gróf, nem vagy nemes,
                     hanem egy pálinkaárusnő fattyú gyermeke, kit a magtalan Beatrice béres
                     czimborája gróf Szalárdy György családjába lopott... Kivetkeztetlek családi
                     igényeid hitéből, nevetséggé teszlek a fővilág előtt, letapodlak szenny és
                     szemét közé, hova tartozol...</p>
                  <p>Rigó Ferke még tovább is kinzotta volna az őrültet lucidum intervallumában, de
                     a születési kérdés catastrophája visszaejté Lajost tébolyába. Ez egyetlen vala,
                     mit még birt, s az utolsó érdeknek is vége! A veszteség irtózatosan megragadta.
                     Egyedül e hatás lőn még képes izgatottságát feljebb fokozni, s annyira
                     túlszökteté azt, hogy elkezde fagylalón, kétségbe esve hahotázni. Athea!
                     Athea!!! hangoztatá leirhatatlan kifejezéssel, mely egyszersmind a kín és a
                     kaczaj felkiáltása volt. Aztán hirtelen összerogyott s alvék vagy ájult, vagy
                     félholt vala.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>Két óráig tartott e zsibbasztó tetszhalál. Midőn felébredt, rettegve, rángató
                     szemekkel, felmerevült hajjal tekinte fektében körül. Aztán ólálkodó
                     settenkedéssel, félvállról kémlelve, lábujjhegyen, de fogcsattogtatva kerülgeté
                     a hullát, mint egy lesbeállott ragadozó... Hirtelen ráugrott, mint a párducz, s
                     Athea!! kiáltá idegrázó hangon... Athea kelj fel!!! sikoltá mégegyszer s
                     belemarkolva a halottba, erőszakosan rázta azt.</p>
                  <p>Gróf Szalárdy Lajos gyógyíthatlanul megőrült.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>Egy példánya a temérdek korszaki társaknak, kik a drága időt, észt, vagyont,
                     születést, a boldogság s boldogítás becses eszközeit, egyedül hiúság s feslett
                     szenvedélyek rabjaivá teszik. Azon temérdek társaknak, kikről, (ha egyéniségük
                     s eszközeik hiányában az előttünk álló tökélyig ki nem fejlhetnek is) jó
                     lelkiismerettel elmondhatni, hogy többé vagy kevésbbé: őrültek.</p>
                  
               </div>
            <div type="chapter">
               <head>XXXVI.</head>
               <head>(Két hulla.)</head>
                  <p>A fentebbi botrány, mint csepp a tengerben rég elmerült már a főváros egymásra
                     toluló eseményi között, midőn néhány órányira Czeczilia lakától, egy népes
                     magyar falu sáros utczájában, viaszvászonnal ekhózott zöld szekért vontatott,
                     négy jó széltiben fogott ló.</p>
                  <p>A faluszélben, ős jegenyesorok s egy buja park lombborulatai közül ó franczia
                     fedél emelkedett ki rozsdalepte bádog gombokkal, s a kert végén sugárkúpozatú
                     sírbolt nyúladt fel, melynek bas-reliefjei felett a grófi koronán megaranyozott
                     gombok remegőn fénylettek a megtört napsugárban.</p>
                  <p>A viaszvásznas szekér vontatva haladt az agyig érő sárban, messziről látszottak
                     idefáradni a megrángatott lovak. A sovány kocsis egy hajdani livrée rongyaiban
                     kuczorgott a szennyes lóharákon; s ez a hámok toldozott ósága, a szekéren avult
                     örökös piszokkal, különös ellentétben álltak a tizenhat markos vérlovakhoz,
                     melyekről a mostani gondtalanság nem volt még képes leveszteni a nemes eredet
                     typusát.</p>
                  <p>Midőn a szekér a templom közelébe ért s egy iszapos kátyuban nagyot nyekkent,
                     az ekhósátor oldalszárnyait kopott mázú fekete bot tolta kétfelé belülről, a
                     nyilaton tömött vöröshajú szeplős arcz nézett ki borotválatlan állával, melynek
                     őszbecsavarodott tüskéit nem igen tiszta gallérka környezé. A hunyorgató szem s
                     álnok rókamosoly, mely e komoly arczot mintegy torzan világítá, oly ismerősnek
                     látszik, miszerint bár azt töröttség s vénhedés senyveszté, ki Lőbl Simont,
                     debreczeni vásárirodájában ügynökeire lesni látta volt, igen hajlandó, ezen
                     emlékeztető alakban, őt magát keresni.</p>
                  <p>- Állj meg itt a deszka-kapus házánál; parancsolá kocsisának a vöröshajú
                     arcz.</p>
                  <p>A szekér megállt egy tisztán meszelt kőkéményű ház előtt, mely a jobbágylakok
                     sorában némi előkelőséggel díszelgett. Az ablakalatti kiskert lécz-rácsait
                     délignyitó folyta be tömött szőnyegével, a csepegő hosszán teljes viola és
                     fájvirág állongott gazdag füzériben, s a tornácz-ágason lopótök lógatta súlyos
                     gyümölcseit. Egy tisztes tiszta öreg sárga őszhajakkal, fekete posztó
                     házisapkában, egy ingben behúzó nadrágban hátratett kezekkel gyönyörködék a
                     kert ágyai közt s itt ott gondosan takart ki a levelek közül egy-egy
                     sárgadinnyét a nap melegének, vagy eligazítá az egymásba fonódó virágos
                     indákat. Most félbehagyta bibelődéseit s a megállott szekér felé figyelt. Zömök
                     termetű, sánta egyén szállott le arról, sötét bő kaputban, fekete mankóval
                     támaszolva hónalját; s a kertben foglalkodó öreghez biczegett.</p>
                  <p>- Jó napot tiszteletes uram! nem tudja, itthon van-e a gróf? kérdezé a rácson
                     keresztül.</p>
                  <p>A lelkész tetőtől talpig mérte az ismeretlen jövevényt, kinek vonásiban annyi
                     visszataszítót talála s viszonozott üdvözlettel felelt.</p>
                  <p>- Nem tudom, honn van-e? mert hozzá senkinek sem szabad bemenni, mióta
                     hivatalát letevé, engem is kitiltott: de úgy hiszem, itt lesz, mert a szomorú
                     események óta sosem lépte át udvarküszöbét, s mint a hír beszéli, erős fogadást
                     tőn, hogy életében nem is lépi azt át.</p>
                  <p>- S mint van megelégedve új sorsával? kérdé kárgúnyosan a mankós ember.</p>
                  <p>- Midőn a megtalált Szalárdy Ödönnek törvényes örökét visszaadá s hivataláról
                     lemondott, színből legalább titkolta lelki csüggedtségét, felelé a lelkész; de
                     mióta valami Lőbl Simon nevű gazember, uzsora és csalárd adósságok miatt csőd
                     alá ejté, egyetlen fia pedig megőrült, borzasztó komor és zárkózott. Nem
                     hallani róla, nem látja senki s épen azért azon gyanú kereng a környéken, hogy
                     talán megbolondult, vagy megölte magát; annyival is inkább, mivel lélekismeret
                     üldözné a Szalárdy Ödön ellen tett bűn miatt; mert olyan hír szárnyal, mintha
                     megegyezéséből kínzotta volna azt a fogságba esett dr. Márk.</p>
                  <p>- Nem sejtette tiszteletes úr, hogy valami csempészett czikkelyek birtokában
                     volna az exföldesúr? mi törvény szerint a csődtömeghez lenne sorozandó? mert az
                     ily úrféle adósok, vagyis supplens bébillérjeik szeretnek, ha mit szép szerével
                     lehet, védenczeik részére elkörmölni; kérdezé savanyodott arczczal a jövevény,
                     kit a Lőblre ruházott «gazember» czím némileg érdekelni látszott.</p>
                  <p>- Nincs annak uram annyija se, mint a templom egerének; felelé a lelkész.
                     Összeirtak nála a végrehajtáskor arany-ezüst edényt, bútort, fegyvert, még a
                     felesleg ruhát is. Árveréskor aztán úgy vette meg igen magas áron Czeczilia,
                     hogy haláláig használatul átengedje neki s ne vonhassák ki alula lepedőjét a
                     zsidó hitelezők.</p>
                  <p>- Igy hát régi kényelmében maradt a bukott tékozló? kérdé az idegen irigy
                     fogcsikorgatással, mit a lelkész nem vőn észre.</p>
                  <p>- Igen, mi a lakást és asztalát illeti, de különben most is mindenét elszedik.
                     Minap árvereltek tőle saját udvarában négy szép angol lovat, inkább
                     boszantásból mint kármentesítés végett.</p>
                  <p>A mankós ember rápillanta féloldalt angol lovaira, s undok öröm hunyorgott
                     szemében. Ilyen az a gőgös főrendű nép; míg úr és tékozol, barátait is lenézi,
                     ha tönkre jutott, elleneitől is kegyelmet fogad el; megjegyzé
                     elégületlenül.</p>
                  <p>- Az nem igaz uram, viszonzá a lelkész, bátran szemébe nézve emberének.
                     Czeczilia nem ellensége senkinek, s gróf Szalárdy György nem is akarta
                     elfogadni ajánlatát. Csak addig szándéklott igénybe venni azt, míg grófnéjához
                     költözik, vagy tőle évdíjat eszközöl.</p>
                  <p>- S Beatrice grófnő magához veendne egy bukott ősz férjet, vagy nyugzsoldot vet
                     a kolduló rokkantnak?</p>
                  <p>- Egyiket sem tevé. Mitsem akar többé róla tudni; sőt válópert indított ellene,
                     mint ki a mellékági örökösödés gyanújával, az árvahalász híres esetében, őt is
                     beszennyezé, tékozló természeténél fogva pedig a grófnő vagyonát is
                     végpusztulással fogná koczkáztatni.</p>
                  <p>- Hisz a jegyajándok Beatrice grófnő birtokában maradt; s öngyalázatául, még
                     férje csődje előtt, azzal örök lemondást vallatott be, hogy a megcsalt
                     hitelezők igényt ne próbáljanak ahhoz formálni... Oly dús feleség és
                     kegyelemrágó férj?! gúnyolódék keserűen a mankós.</p>
                  <p>- Az öreg gróf rendkívül haragvék; folytatá a lelkész, Beatrice grófné
                     arczképét kivetteté szobáiból, egész éjjeleket gondolkodva virrasztott, de biz
                     őt senki sem szánta, miért vett idegent, ki fajtánkat megveti, pénzünket
                     kihordja s egész családot elmagyartalanít.</p>
                  <p>- Azt sem sejté tiszteletes úr, nincs-e a grófnak valami lappangó
                     jövedelmi-forrása, a húsz krajczár napi tartáson kívül, mit a törvény a
                     csődtömegből részére elrendeli? mert úgy hallom, két cselédet tart, s úri módon
                     főzet; kérdé folytatólag a szeplős idegen.</p>
                  <p>- A jószívű Czeczilia szánakodik rajta, s fizet számára évenkint kétezer pengő
                     segélypénzt, mennyit ő özvegy tartásul, a mellékági javakból nekie
                     fizetett.</p>
                  <p>- Aha! jó, hogy tudom; ez hát a tömeg jövedelméhez iratik, s a szegény
                     hitelezők kielégitésére lehet fordítani.</p>
                  <p>- Nem lehet biz azt, közbevág a lelkész, mert Czeczilia egyenesen kiköté,
                     miszerint csalárd uzsorások zsebét ő nem tömi, s adományát, mihelyt igénybe
                     perlenék, rögtön megszüntetné.</p>
                  <p>- A hálátlan kígyó, hát így köszöni meg, hogy koldus korában hat ezer
                     forintjáért négyet adtam neki?! mormogá magában a kérdezősködő; s a lelkész
                     figyelme mind inkább érdekült, mi czél lehet e szorgoskodó tudakolásban?</p>
                  <p>- De mindenesetre érzi gróf Szalárdy, minő sorsot cserélt? mondá a zömök idegen
                     ördögi mosolylyal.</p>
                  <p>- Élte levert s felettébb szomorú, csak egy remény látszik fentartani,
                     miszerint tébolyodott fia kigyógyuland.</p>
                  <p>- Nem tudja még, hogy neki nincs gyermeke; mondá magában, érthetlenül a
                     mankós.</p>
                  <p>- Mondogatni szokta öreg szolgájának: « fiamnak legalább grófi czímet hagyok
                     örökül. Az ősi végrendelet e pontját betöltém, keressen ő kincset, betöltendve
                     annak másik pontját, s hagyjon utódokat, hogy betöltsék a harmadik pontot... Óh
                     ez mind meglehet, hisz ő meggyógyulhat, s akkor fiam van!» Ez álmodott öröm
                     mutogat még neki egy biztató jövőt.</p>
                  <p>- Elvesszük azt! mormogá magában ismét az idegen s kaján vonásiban oly őszinte
                     öröm fejezé ki magát, mintha övéinek boldogságát látná. S hát csak gazember az
                     a Lőbl Simon? mondá aztán kötődő szeszélyben, mankójával felgyűrve ajkait s
                     éles tekintetet szegezve a lelkészre.</p>
                  <p>- Még pedig országos; válaszolá ez.</p>
                  <p>- No hát íme, bemutatom, előtte látja őt; közbevág gőggel Lőbl Simon,
                     megdöbbenteni akarólag e váratlan kifejlés által.</p>
                  <p>- Bár inkább a fán látnám; felelé nyugodtan a jámbor lelkész.</p>
                  <p>Úgy látszék, Lőbl Simon gyakorlatában volt efféle visszavágásoknak, mert hóna
                     alá kapván mankóját, minden további perlekedés nélkül odább hordta magát, s a
                     jegenyesorral szegélyezett uton, amaz ó fedelű kastélyhoz hajtatott.</p>
                  <p>A grófi lak körül egyetemes pusztulás látszott. A sáncz hantolása itt-ott
                     omladozék s vedlett oszlopai közt száradó félben függött alá a loncz és fanzár.
                     A kapufelek kőoroszlánai megtöredeztek, s a vaskapu dárdás rácsairól
                     lepattogzott az egykori máz. A járatlan küszöb táján porcsin vert gyökeret, a
                     park jegenyéi rakvák varjufészekkel, s idegen sertések turkáltak a
                     vakolathullató kőfalak tövében.</p>
                  <p>Lőbl Simon kívül állított meg, a lakatolt kapun semmi fogatnak nem volt szabad
                     behajtani; még maga is hosszú zörömbölés után juthatott be.</p>
                  <p>Az udvar egygyé volt olvasztva a parkkal, de ronda és néptelen, mintha kihaltak
                     volna belőle. Gyom és szélhordta gaz szerteszét az úton, a fák alja terítve
                     felszedetlen gyümölcscsel, komló és iszalag fojtogatá a nemes idegen fák sinlő
                     koronáit, egy két veszendő verbena nyitogatá véletlen virágát, vagy magról költ
                     georgina lengeté szomorúan színvesztett csillagát, míg fattyúhajtások, meténg
                     és tövis közt vadultak el a legszebb díszbokrok. Az elkótyavetyélt szobrok
                     talapjain fű nőtt és vadgyopár, a szökőkutak medre bepillézve zöld
                     vizinyálkával, s a kerti házakból kitépett diszborítás helyén férgek s nedűs
                     penész vonták be a falat. Istállók és kocsiszínek zárvák, a melegházak
                     üvegszárnyai elhordva s bent csak tört cserepet, egy-két omlott ládát, vagy
                     kiszáradt növénytövet mutattak a kirablott osztályok.</p>
                  <p>Mint elhagyott anya ült e pusztulás közepén az ősz kastély. A lakatlan szárnyak
                     ablakredőnyei közt verebek fészkeltek, az álltány damaszt sátra szakadtan
                     vitorlázott a szélben, üresen hasaltak ki az alsó ablaksor aggott rostélyai:
                     csak a portale lépcsőzete volt tükörtiszta, nehány emeleti ablakon ragyogott át
                     a szobák függönyzete, melyekbe szőnyeges lépcsők vezettek fel, de meleg égalji
                     virágkarzat nélkül, nem úgy mint hajdan.</p>
                  <p>Legborzasztóbbá tevé azonban e puszta háztájat a magány és némaság. Semmi nesz,
                     semmi jel, hogy itt ember tartózkodik, semmi élő állat a pusztító madarakon
                     kívül, melynek serege a park ligeteiben szaporult. Egyetlen, mogorva, szótlan
                     cseléddel találkozék Lőbl, ki, miután az utczaajtót hosszú dörömbölésre
                     megnyitá, vászon csuhát ölte paszományos testére, s tovább tisztítá a portálén
                     tölgyfába faragott czímert és koronát.</p>
                  <p>- Maga se kérd, se hall; végig néz az emberen mint egy gyilkos, s azután
                     otthagyja mint szent Pál az oláhokat; mondá Lőbl Simon, oda menve a működő
                     szolgához. Maga, hallja, goromba; pedig már alább hagyhatna vele, mert az csak
                     nagy urak cselédjének competál; vagy még mindig nagy úrnak tarja gazdáját?</p>
                  <p>- Csak nagyobb, mint egy ilyen rühes zsidó; viszonzá mogorván, a mocskolódással
                     megtámadott cseléd.</p>
                  <p>- Soha bizony! talán még be sem bocsátana, ha nem tudná, hogy nekem a törvény
                     ahhoz jogot adott, körülnézni, mikor akarom, nem akadt-e adósomnak olyas
                     tulajdona, mit tőle elvehetnék?... He he he! milyen nevetséges, én a
                     nyakravalót kioldom nyakából, s ő mégis aranyozott koronagombjait csiszoltatja,
                     hogy messze kifényeljenek az országútra.</p>
                  <p>- Te csiszolás nélkül is messze fogsz látszani, az igazság fáján; felelt az ura
                     bántalmáért haragvó hű cseléd.</p>
                  <p>- Ha urad bukásáért szántál engem fára, úgy velem függnél, mert tudom, két
                     kézzel dolgoztál egy zsebre, s azon zseb a te nadrágodon volt.</p>
                  <p>- Én megtakarítám a tékozló ajándokait, s mostan szolgálom őt bér nélkül; te a
                     végső tönkig kirablád, s jelenleg boszú és gúnynyal zsarolod a nyomorban: itéld
                     meg, hasonlik-e az első zsidó az utolsó cselédhez?</p>
                  <p>Lőbl Simonban forrott a méreg, hogy vele, ki a grófon szeszélye szerint szokott
                     pajzánkodni, szolga így mer bánni; pedig már megszokhatta volna azt, épen úgy,
                     mint mások ellenében; s annyival is inkább, minthogy jól érezte, miszerint
                     ilynemű társalgást teljes tökéletesen megérdemel.</p>
                  <p>- Tessék velem közleni kérem, hol lappanghat a gazdája? nem reményleném, hogy
                     ismét elbújt volna előlem; kérdé aztán metsző sarcasmussal az ingerült
                     cselédtől.</p>
                  <p>- Uram ott lesz talán a sírbolt körül! de ha szokás szerint, boszantani jöttél
                     s előttem gyalázod, bántod, keseríted: orrodat hasítom fel tövig, hogy jobban
                     szaglálhass a rabolni való martalékok után.</p>
                  <p>Lőbl Simon perlekedés nélkül odább hordta magát, mint a lelkésztől, s egy
                     gyertyánfasor sötétzöld sátrában a kijelölt hely felé indult. A sűrűbb lomb, a
                     fekete árnyék alagúttá képezé e sétányt, s a hosszú boltozat nyilatán belátszék
                     a sírbolt oszlopos talapzata, melyet gróf Szalárdy György az ifjúság, az álmok
                     és remények szakában annyi gőggel és hiúsággal építe.</p>
                  <p>Lőbl kiért a sétány pinczéjéből, s szétnéze a halottak kastélya körül. Szalárdy
                     ott volt. Mi, kik régen nem láttuk, alig ismerünk rá. Felettébb megőszült s
                     kopaszodott; alig van halantéki és tarkója körül egy pár gyér koszorúcska
                     maradvány-hajából. Himlőhelyes bőre még jobban elfekete-sárgult, arczai mélyen
                     beestek, s ugyanazért elveszett vonásaiból ama kaján mosoly, mely képét hajdan
                     kiállhatlanná tevé. Bandsal szemei megüvegesedtek, termete rokkant, s egész
                     alakján látszik a gyengeség. De homlokát azért fönhordja, léptét és tartását,
                     egész tekintetét kiirthatlanul bélyegzi a belerögzött kevélység. Magas kalap,
                     fekete frakk, nadrág, fénymázas csizmák, fehér nyakravaló volt öltözéke, mint
                     egész életében, s gomblyukában függött az annyira imádott rendkereszt.
                     Balkarját csipejére tevé, nádbotra támasztva, s egy közelhozó csövön a
                     napsugárkupozat basreliefjeiben gyönyörködött; ... ennyire túl tudá vinni
                     aristokratiai hiúságát a halálon.</p>
                  <p>- Ezen faragványokat elfeledtük a tömeghez iratni excellentiád! pedig azok nem
                     a halottak tulajdonai, kik csupán sírjaikra és személyeikre nézve vétetnek a
                     csőd alul. Le fogok vájatni minden szoborművet, úgyis én fizettem ki az árát,
                     így legalább a veszett fejsze nyelében kapok valamit, s ennek értékén nem
                     osztoznak a többi hitelezők; mondá Lőbl gúnyosan gróf Szalárdy Györgynek,
                     miközben feltett kalappal közelébe került, s tobákkal kínálta az arany
                     szelenczéből, melyet egykor tőle kapott ajándékban.</p>
                  <p>Gróf Szalárdy elsápadt a méreg és a meglepetés miatt; de megvetőleg nézte le az
                     alacsony jellemet, s egy szóval sem felelt.</p>
                  <p>- Igen rossz aquisitor excellentiád, mióta lovait dobra üttettem; nem sejtek az
                     ős telken olyas új szerzeményt, melynek értéke a dobos napi diját kifizetné...
                     Apropos! akarja látni excellentiád legutolsó telivérjeit? itt vannak szekerembe
                     fogva! szerszámaik nem igen csillogók az igaz, mert gróf Szalárdy György
                     elcsalta tőlem a fényes hámra valót.</p>
                  <p>A gyengült öreg idegeit reszketésig izgatá ez átható sarcasmus, s felgombolá
                     frakkját, hogy szabad léhlt vehessen a toluló vértől, s ismerve már Lőbl ördögi
                     gúnyjait, a kastélyba indult, hogy cseléd legalább ne hallja
                     megaláztatásait.</p>
                  <p>- He he he! még mindig oly finom fehérnemű?! ha ismeretlen látna bennünket,
                     bizony nem gondolná, hogy bukott excellentiád a hitelezők haszonbérlőjétől
                     haszonbérli tulajdon lakását, - mondá Lőbl, midőn a nyitott frakk alatt
                     megpillantá a ragyogó mosású batiszt-inget, s angol piquet mellényt.</p>
                  <p>Gróf Szalárdy annyira ingerüle ez elégíthetlen szurkáló viszketeg miatt, hogy a
                     nervositásba szinte megtántorodék, s nádbotjával tartá magát fel.</p>
                  <p>- Szolgálok mankómmal, ha gyengék lábai - mondá undok rókamosolylyal a zsidó. -
                     Ni, bizony talán még haragszik érte!? azt hiszem, ily koldust, mint
                     excellentiád, megillet a mankó, ha kopott is.</p>
                  <p>Az ősz aristokrata mindezt némán tűrte, de tört szemeiben villámlék a harag, s
                     minden sugarában egy-egy fulánkja lövelt a boszúnak.</p>
                  <p>Azonban a kastélyba értek.</p>
                  <p>- Ezt a palotát minden esetre megtartom magamnak - mondá Lőbl Simon, midőn
                     bemenetkor a portale ívei alatt szétnéze. - Kapujáról legyalultatom a főrendi
                     czímert, s héber betűkkel helyébe metszetem a bibliából: nékem adád ellenem
                     örökét... Valóban itt szellős fészke leend leprás nemzetségem szaporodásának!
                     És bár bukott excellentiád tömegében nehány százezrem oda vesz: köszönetet
                     szavazok azon dicsőségért, miszerint a pénzaristokratiát, születésinek
                     gyengültével erősbítenem alkalmat adott, s kegyesen megengedi fényes örökébe
                     költözni a pogányparaszt ivadékot, melyet onnan, - csőddobbal legalább, - soha
                     sem lehetend kihajtani.</p>
                  <p>A hű szolga, ki már akkor, levetve vászon ruháját, paszományosan s tisztelgő
                     állásban nyitá meg a kaput, szörnyen felingerült Lőbl szemtelenségein. -
                     Engedje meg excellentiád nyakkal kivetnem e szabadalmas tolvajt, magamra
                     vállalok minden következést, - mondá a hűség kitörő buzgalmával, s karjait a
                     műtételhez irányozni készült.</p>
                  <p>Gróf Szalárdy sötéten elpirult szolgája előtt az uzsorás alázó bánásmódja
                     miatt, de tilalmat inte az indítvány ellen, s gyorsan és némán haladt fel a
                     széles lépcsőzeten, melynek magas kapuzatú téres világos öble, királyi menetnek
                     is díszhelyt adhatna. A zsidó uzsorás és keresztény adósa, egy tágas előtermen
                     keresztül bementek a roppant ebédlőbe. Egészen régi szerkezetében díszlett az.
                     Sötét vérszín kamuka függönyök, a falkörön ragyogó szattyánnal borított rococo
                     székek, roppant cseresznye asztal középen, két porczellán credenz egymás
                     ellenében, posztós polczaikon rakvák arany-ezüst asztal-edényekkel, s lábközi
                     padjaikon evőeszközök súlyos tokjaival, melyeknek társait, az edények
                     legdrágábbjaival, Beatrice már régen Bécsbe vitette.</p>
                  <p>Mind e készületek, a parkett, s barna tölgy ajtószárnyak ragyogó tiszták, hogy
                     az ember alig fogná meg, miként lehet egy vadász és szakácsból álló
                     cselédszemélyzettel ily csint eszközölni, ha nem tudná, miszerint ez ebédlőn
                     kívül, az ősz lakos egész osztálya csak két szobából áll, s egyetlen,
                     vendégtelen személy szennye nem ad sok dolgot.</p>
                  <p>- Csak mégis jó olykor-olykor, hogy oly Czeczilia-féle irgalmas szív akad,
                     legalább a más edényeiből jól lakhatik az ember, ha magáét eltékozolta már, -
                     odaveté irigy gúnynyal Lőbl, az úri ezüstre sóvárgva tekintve.</p>
                  <p>Gróf Szalárdy a rejtett méreg lázasztó elfojtásával szótlan hallgatta őt, s
                     gyorsan sietett szobájába, hogy bezárkózhassék, de mielőtt betolhatná a
                     lövőzárt, Lőbl rányitá az ajtót s egész szemtelenséggel utána ment. Az ősz
                     aristokrata megvető hahotával kaczagott, melyben a harag, telhetetlen gőg, s
                     önszánalom csodás vegyülete volt kifejezve, aztán könyvet vőn, s egy Balzac
                     végébe merítve magát, minden további ügyelet nélkül üldözőjére, olvasott. Lőbl
                     arczátlanul járt-kelt szobájában, feltett kalappal. Nyitogatá a
                     társzekrényeket, kihuzgált asztal- és irótárfiókokat, hányt-vetett, motozott
                     mindenben mindenütt.</p>
                  <p>- Ehhez, - úgymond, - teljes jogom van, mert az ily csődbe került nemes szeret
                     holmit elduggatni a hitelezők csalárd kijátszásával, s az ember, minden kémjei
                     mellett is, alig képes rájok felügyelni, hogy holmi értékes dugárúkkal vásárt
                     ne csapjanak.</p>
                  <p>Aztán végezve a kutatást, Szalárdyval szemben leült egy fauteuil-be, másikat
                     támaszúl sáros csizmái alá húzott s a mankót és szagos kalapját az asztal arab
                     szőnyegére téve, nyujtózó kényelemben kezdte fennszóval olvasni az előtte fekvő
                     könyvek czímlapjait.</p>
                  <p>- XVI. Lajos. Stuart Mária. X. Károly. Napoleon... Úgy látszik excellentiád
                     nagy rokonszenvvel viseltetik a bukottakhoz. He he he! csakhogy irtóztató
                     különbség van a bosszúálló népek és csődbirák, a vesztett királypálcza s árverő
                     dobnyél közt. Bukott excellentiád biztos lehet, miszerint históriáját ki sem
                     tévesztendi azokéval össze.</p>
                  <p>Szalárdy türelme a kitörésig volt már felfokozva. Szerette volna e tomboló
                     gazembert, aljas visszaéléseihez méltólag, meggyalázni vagy ölni, de jól tudta
                     ő, mily széles körben kereng az őt kisérő hír, mennyi harapdáló ellensége van
                     szerteszét, kiket bukása gyáva rágalomra bátorított, tudta, mily
                     szégyen-regények keletkeznének a Lőbl Simonon állandó boszúból: s az
                     önuralkodás ritka jellemével visszatartóztatá kitörő ösztönét.</p>
                  <p>- Tegye le most excellentiád a könyvet, úgysem hiszem, hogy értené, mit olvas.
                     Fontos conferentiára jöttem, végezzük el. Fogadja el indítványomat, tegyen
                     egyszer legalább jót, mielőtt basreliefektől megkopasztandó sírjába becsuknák,
                     - megszólalt kevés szünet után Lőbl, s orrára függesztvén szokott szemüvegét,
                     kémlőleg szegé tekintetét adósára.</p>
                  <p>Inkább azon tapasztalni vágyó kandiságból, minő aljas tervvel akarja újabban
                     megkisérteni ez ördögi szív? mint egyezkedési hajlam- vagy reményből tekinte
                     Szalárdy Lőbl Simonra.</p>
                  <p>- Váljunk meg békével, - folytatá Lőbl. Egyezzék ki velem excellentiád, akkor
                     többi hitelezőivel könnyen bánik s a csőd alól még életében kiszabadulhat.
                     Elégítsen ki engemet, én módot, eszközt nyújtok... No, ne nézzen oly megvetőleg
                     reám, most az egyszer sem kigúnyolni, sem megcsalni nem akarom. Én az
                     excellentiád csődjében körülbelől háromszázezer pengő forintot fogok veszteni.
                     Excellentiád kétszázezer pengőt s egy bécsi házat írt és adott jegyajándékul
                     hűtlen grófnéjának. Perelje, vagy mit én kivihetek, titokban vegye vissza tőle
                     az értéket, s adja nekem alattomban, a hitelezők tudta és sejtelme nélkül. Így
                     én kármentesíttetem, s a többiek könnyebben tűrhetik a tönkre jutást.</p>
                  <p>Gróf Szalárdy szót sem váltott ezen alkuhoz, nemcsak mert törvényes oklevelében
                     örökre lemonda jegyajándokáról, hanem sokkal kevélyebb fogalmai voltak az
                     aristokratiai jellemre nézve, hogysem bárkinek adott mit, valaha visszavenni
                     akarná.</p>
                  <p>- Mit kétkedik excellentiád? - sürgeté Lőbl. - Hisz efféle esetek a magyar
                     pertárakban gyakran fordulnak elő. S ha mások tehetik, miért ne bukott
                     méltóságod?</p>
                  <p>- Nyomorult, te a mások példájában akarsz tetteimnek törvényt szabni. Azt
                     véled, jellememben, a szegényültség, gépies alárendeltséget fog előidézni?</p>
                  <p>- Ha ha ha, egy kevély koldus, egy csődbe futott csaló, ki jellemről beszél! -
                     közbevág Lőbl metsző gúnyhangon, melybe némi éles harag vegyült. - Hja persze!
                     excellentiátok katekismusa így szól: én a századot vezetni születtem, miért
                     követnék mást? kövessenek mások. Miért cselekedném idegen fogalmak és
                     hagyományok szerint? miért vennék szabályul mások által tervezett modort, miért
                     tenném elibe a teremtést a teremtőnek, azaz magamnak, mert hisz erkölcsszabályt
                     magamnak teremthetek? s ha tévesztenék is, mért ne lakoljak inkább a bűnbánat
                     benső törvényszéke előtt, hogysem a majomi utánzás bornirt szerepében
                     elköznapiasodjam? À la bonheur! tisztelném e magaskodó függetlenséget, ha holmi
                     életunt udvarmesternőktől, vagy affectált komornyiktől eredő salon- és
                     életszabályokat oly minorenuis kegyelettel, buta szolgaiassággal és szakmás
                     szigorral nem követnének, ha kedély- s örömviláguk, - mely a cselekvés egész
                     rendszerének czélja és jutalma, - oly kisszerű s nyomorú nem volna és ha ebbeli
                     elfogultságuk annyira nem menne, miszerint, ha egy nem osztályukból származott,
                     de szabad lelkű, eszű egyén köreikbe téved s majomkantusaikat felölteni
                     vonakodik, őt pimasznak tartják, vagy félkegyelmű filkónak, ki a magas ízlet
                     nemesb természetét nem képes felfogni.</p>
                  <p>Gróf Szalárdy csak nézett, mit akar ez az ember? s egész szórohamra egy szánó
                     mosoly lőn a felelet.</p>
                  <p>- Sose nézze bukott excellentiád, csalt-e már más is úgy? hanem vegye vissza
                     jegyajándokát s adja nekem, - folytatá Lőbl. - A vállalat nem oly nehéz mint
                     minőnek látszik. Grófságod azt hiszi: mivel Beatrice a bécsi házat eladta, a
                     pénz pedig sikkasztható dolog, lehetetlen leend a visszaperlendő értéket
                     kinyomozni... Nem igaz, én mindent tudok. A ház övé, csakhogy idegen névre van
                     írva, a kétszázezer pengő jegypénzből ötvenezer státuspapirosokra van beváltva,
                     melyek a grófné iróasztalában feküsznek azon vasuti és gyárrészvényekkel
                     együtt, melyeknek értéke ismét ötvenezer. Harminczezerben bír egy hiezingi
                     kertet, mely színleg bizonyos Montaniére agg kisasszonyra tartozik,
                     harminczezer uzsorában forog Kaen és Bergovics héber hajhászok kezein,
                     tizenötezer a londoni életbiztosító intézetbe van fizetve, tizenötezer kamat
                     nélküli kölcsön májor Hepfingnél, kivel a grófnő legtöbbször whistezik, s végre
                     tízezer nagynénjénél, a vak herczegnőnél, ... no persze, a végső pontokat
                     sohsem látjuk... Hiszi-e már excellentiád, hogy mindent tudok, óh egy zsidó
                     uzsorás mindent tud, ha kármentesítő csődtömeget kell összecsinálnia. Tudom, és
                     fogom tudni, mikor, mi, miképen és kik által fog történni ezen összeg kezelése,
                     forgalma, csűr-csavarása körül? De tudom én, mi tartóztatja excellentiádat. Nem
                     akar saját osztálya előtt kislelkűnek látszani, nem akarja egykori nejét,
                     fiának anyját koldusbotra juttatni. Persze, nem tudja, mily gyalázatosan
                     megcsalá nőhűség fejében... Excellentiádnak nincs fia, az őrült gróf Szalárdy
                     Lajos fattyuvér!</p>
                  <p>Az ősz aristokrata rendkívül felindult, s akarata ellen mohó figyelem ragadta
                     meg.</p>
                  <p>- Igen, igen, excellentiádnak nincs fia! - ismétlé Lőbl. - Beatrice grófnő
                     magtalan. Egy pálinkaárusnő fiát lopták alá, midőn tettetett terhét elszülte.
                     Első férjét szintén így csalta meg. Kezemnél csomagostól vannak oklevelek,
                     melyek hiteles ereje mellett egész országot oda lehetne itélni. Dr. Márk
                     vallomásai nálam vannak, s mind azokéi, kik a vérkeverő bűnbe befolytak. Dr.
                     Márk igen haragszik excellentiádra, mivel börtönéből ki nem szabadítá, s midőn
                     egy szomszéd ország törvényszéke, régebbi bűntettek nyomozása végett
                     elhurczoltatá, sokat vallott excellentiád ellen, ... méltóztatik érteni? igen
                     sokat! És ha tán szavaimban kétkednék, íme tessék, csak tessék meggyőződni e
                     hiteles formákban kelt másolatokból, - veté hozzá ingerlőleg, miközben
                     felgombolt kaputjából egy iratcsomót terjesztett adósa elébe. - Itt van
                     tizenkilencz darab, orvos-, bába- és tanuvallomás Beatrice grófnő
                     magtalanságáról, az álszülési ismételt merényről, lopott gyermekekről stb. stb.
                     Tessék csak egyenkint szigorún megvizsgálni, ítélni, és úgy határozni. Azonban
                     jó lesz mindenesetre ínyem szerint határozni, mivel dr. Márknak másnemű
                     vallomásai és adatai is vannak kezeim közt, bizonyos holdkóros gyermek őrültté
                     tétéről, szenvedéseiről, álhaláláról stb. Ugy hiszem, nem kell magyaráznom, ki
                     lett légyen ezen mellékági holdkóros!?... de ne rettegjen excellentiád, ha
                     jegyajándokát kezemre játszsza: általadom az okleveleket, melyek a bűnvádi
                     kereset alapja lehetnek.</p>
                  <p>Gróf Szalárdy György megrendülve s villámgyorsan forgatá az okleveleket. Tehát
                     csakugyan igaz! A nő, kit angyalául hozott, borzasztón megcsalá. Démona volt
                     az, ki életét éhes önzésből kisérte, mint rabló ölyv a tengeri hajót. Rangot és
                     hivatalt szerze, beiktatá a főrend osztályába, de tékozló túlságaival
                     megbuktatá, hogy mindent elveszítsen. Pénzért adta képmutatásait, elátkozott
                     méhe gyümölcseül fogada egy bitangot, hogy szomjának aranyakat hozzon. Hazudott
                     esküjében, kétszinű volt a női hűségben, csalárd anyai szerelmében, pártütő a
                     vészben. Vérlidércz, ki a velőn függ, s ha nincsen többé táp, odahagyja a
                     kiszítt cadavert. Vége mindennek. Megszentelenítve, elrabolva a vigasztaló
                     emlék, az egyetlen végkincs, mit a hajótört sors vele együtt partra vetett még,
                     elmerülve a biztató révpart, mely fiának reménylett ivadékaiban, felvirágzó
                     grófi nemzetséget mutatott. Az ősz áldozat hideg lelke felháborodék, s először
                     életében kiesék sarkaiból, melyet mindig gőg és önmérséklet vonsúlya őrzött. A
                     boszú és kijátszott hit vérforgató érzelmeivel állt harczban. Egészen kikelt
                     szokott vonásaiból, más kép, más lélek, más egyéniség látszék váltakozni a mult
                     helyére, teljes lénye mutatá, hogy irtóztató terv felett határoz.</p>
                  <p>Lőbl Simon gyönyörködve leste az elárult harczot, s hosszú szünet után,
                     hunyorgó szemekkel, de telhető lágy hangon szólalt meg: - Most láthatja
                     excellentiád, miszerint azon jegyajándokot, befolyása nélkül is, a csődtömeghez
                     csatolhatnám, de azért kívánom titkos felléptét kieszközölni, mivel így nem
                     kellend azon összegen a többi hitelezőkkel osztoznom, s excellentiád egy
                     csapásra két legyet fog ütni, mert a mellett, hogy tőlem megszabadul, azokat is
                     megfosztandja legerélyesebb támaszuktól... No, ugye-bár, vissza kell követelnie
                     tulajdonát a hűtlen grófnétól?</p>
                  <p>- Igaza van Lőbl; vissza kell követelnem, - felelt gróf Szalárdy mélyen
                     megindulva, s az uzsorás nagy álmélatára, mit soha nem tőn, barátságosan
                     szorítá meg kezét.</p>
                  <p>Lőbl Simon kémlőleg nézett, nem fortély lappang-e e hirtelen átalakulásban, de
                     a gróf oly szelíd, oly őszinte arczczal nézett huzamosan reá, miszerint
                     vonásiban a legrókaibb kétely sem fedezhetett volna fel semmi mentalis
                     reservatát. Meg van csalva, e mellett szükség kényszeríti, mért ne okosodnék
                     meg, holott becsülete úgyis oda van? okoskodék Lőbl magában, s mivel saját
                     tapasztalata szerint, a szív mindenféle alakuláson könnyen átesik, hinni
                     kezdett az ősz diplomatának.</p>
                  <p>- Engedje át kérem e másolatokat, hogy használat végett áttehessem
                     jogigazgatómhoz, - mondá aztán szivélyes hangon s némi mosolylyal a kegyelmes
                     úr, miközben íróasztalához ment, s levélpapirt vőn.</p>
                  <p>- Ezer örömmel, - válaszolt mélyen meghajolva Lőbl, s a felbontott csomagot az
                     iróasztalra tevé, hogy bepakolás végett kéznél legyen. - De úgy-e excellentiád,
                     a visszavett jegyen egy hitelező sem fog velem osztozni? He he he! ne
                     méltóztassék feledni, hogy a példabeszéd szerint kéz kezet mos. Még én fontos
                     szolgálatot tehetek. Ha excellentiád megosztozik velem, én megbuktatok minden
                     hitelezőt, s mi a tömegből követelésemen túl marad, kettecskénké lehet, ...
                     mit? - súgá sunnyogó macskaalázattal a nyomorú, ki mindenkiben önmagát itélve,
                     biztosnak tartá adósát egyik aljasságból másikba ránthatni.</p>
                  <p>- Ugyan édes Lőbl, jegyezze fel csak azon adatokat, miket a grófnő kihelyezett
                     pénzeiről elsorolt, - kéré nyájasan Szalárdy a zsidót.</p>
                  <p>Lőbl Simon mohón engedelmeskedék. Az érdek és telhetetlen remény mély és
                     szorgos elfoglaltsággal tartá őt, s míg a főispánnak háttal, egy könyves
                     asztalon elmerülve írt: addig gróf Szalárdy a titkos rugóval felnyitott
                     nyilatkán, markába csempészett íróasztalából egy kisded érczszelenczét, s a
                     nélkül, hogy Lőbl észrevenné vagy reá ügyelne, kiment az ebédlőbe, mintha ottan
                     jeges vizet innék, vagy cseléd után nézne. Az ezüst edények közt kicsavará
                     gyorsan a czukrozót, a finom czukorliszt közé vegyíté a szelencze tartalmát,
                     bizonyos halvány port, s e műtétel közben összerázkodék, mint midőn az ember
                     megborzad. Mindez egy percz alatt történt, s másik perczben már asztalánál üle
                     Szalárdy és levelet írt:</p>
                  <p>«Amice! az idezárt másolatokat, - melyeknek eredetiét Lőbl Simon irományai közt
                     fogja koboztatni, - oly meghagyással küldöm az úrhoz, tartsa kötelességének,
                     tulajdonomat, alku vagy per útján, törvényengedte lehetőség szerint a hűtlen
                     grófnétól visszaszerezni, őt, az örökségi jog magtalan álarczozóját, illető
                     bűnvádnak és gyalázatnak átadni, s azon őrültet család-nevem bitorlásából
                     törvényesen kiütni. Az összeget, ha visszasajátolása sikerülend, uzsorátlan
                     hitelezőim vegyék, de semmi esetre Lőbl Simon vagy utódai, kinek vagy kiknek
                     csődtömegem iránti igényeit, a kezében levő adatok, bizonyítványok és
                     tanúvallomások erejével, az uzsorafenyítő törvények értelmében, itélet által
                     megsemmisíttetni törekvendik az úr. Ezen meghagyásomat pedig oly szigorún és
                     lelkiismeretesen hajtsa végre az úr, mintha végrendeletemet teljesítené. Így
                     kívánja és rendeli jóakarója gróf Szalárdy György s. k.»</p>
                  <p>A jogkormányzó, kihez e levél czímezteték, jónevű nemes családból származott,
                     tisztes ősz egyén, közbecsülésben álló hazafi és családatya, tiszta jellemű és
                     vagyonos ember: mégis gróf Szalárdy soha más hangon és modorban mint leveléből
                     kitűnik, vele nem érintkezék.</p>
                  <p>A levél be lőn pecsételve, az oklevelek hozzá csatoltattak, s a csomag azon
                     parancscsal adaték a gróf vadászának, hogy hiteles gyalogkövet által rögtön
                     küldje a megye székvárosába.</p>
                  <p>Lőbl Simon ragyogó arczczal köszönte az eljárást.</p>
                  <p>- Elvárom a sikert excellentiád, s azon esetre mindennemű szövetséges
                     szolgálataimat előlegesen ajánlom, most pedig nem kívánok tovább terhére lenni,
                     - mondá alázattal, s mankóját hóna alá véve távozni készült.</p>
                  <p>- Ne menjen Lőbl, legyen nálam ebéden, - marasztá nyájasan gróf Szalárdy
                     György.</p>
                  <p>Lőbl Simon elbámult, s merev figyelemmel szemlélte a felfuvalkodott
                     aristokratát, nem gúnyolódik-e? de annak arcza oly szelíd, szeretetsugárzó s
                     tettetés nélküli volt, mint még soha sem.</p>
                  <p>- Ne ütközzék meg, fogadja el kegyeimet, melyeket, míg bővebben oszthatám vala,
                     elvontam öntől. Látja Lőbl, mindketten megőszültünk, életünk folytonos
                     egybeköttetésben folya le, s mégis ellenséges lábon állottunk egymással. Nem
                     szép volna ez ellenszenvet a halálba átvinni, azért feltevém békében élni
                     önnel, míg e földön még maradásom leend, - folytatá leereszkedőleg, s Lőbl
                     hunyászkodását egy száraz mosolylyal bátorítva. - Maradjon nálam ebéden,
                     feledjük a multat, kezdjünk meg együtt egy új életet s legyünk baráti
                     egymásnak.</p>
                  <p>Az uzsorás alig vala képes tájékozni magát. Szeplős keze remegett a gróf fehér
                     hideg ujjai közt, szemében a megalázó győzelem nemtelen öröme gerjengett, s
                     tartózkodó bók és nyájasság közt ült le egy pamlagra.</p>
                  <p>- Megbocsát, hogy levelezésemet a postaóráig végeznem kell, olvasson addig
                     valamit, - mondá az ősz adós hivatalszerű udvariassággal, s iróasztalához
                     ült.</p>
                  <p>Gróf Szalárdy sokat, igen sokat jegyzett, melyeknek töredékei e könyv szövegébe
                     iktatvák.</p>
                  <p>Lőbl Simon elgondolkodva ült a hallgatag csendben, s a grófot arczélben
                     szemlélve, elmélkedék az átváltozás történetéről. Mérgezési terv gyanúja esze
                     ágában sem fordult meg, hiszen a gróf mitsem tudott előre az ő eljöttéről,
                     azóta szót sem cserélt cselédeivel, de meg gorombául, némán, megvetőleg fogadta
                     őt s el akart előle zárkózni, hogy eltávolítsa.</p>
                  <p>Ellenben sok és természetes oka volt hinni, miszerint a megbukott aristokrata
                     viselete rejtelmetlen, igaz, és őszinte, mert szükségszerű. Gróf Szalárdy
                     György szövevényes bonyodalmaiban, barát és segély nélkül, ellenségitől
                     körülvéve áll. Ha én akarom, gondolá magában, végkép veszve van; okirataim
                     erejével halálos vád alá vehetem a mellékörökség miatti gyilkos szövetségért.
                     Egyedül én vagyok, ki őt a bűndíj alul elvonhatja, s csődjéből kiragadhatom.
                     Miért ne simulna hozzám s keresné kedvemet, miután megtanítám, hogy velem
                     daczolni siralmas? miért lenne koldus szerepében folyvást kevély és megvető,
                     hogy nagyobb-nagyobb nevetségül legyen? miért ne törekednék engemet magáévá
                     tenni, holott általam még némi jövendőt remélhet? nincs-e nagy szüksége reám,
                     neki, az erkölcsi halottnak, ki szégyenkő alatt zárt magányban eltemetve él, s
                     számüzött lelkével véd és jóakarat, nyugalom és vigasz nélkül, neje- s
                     gyermekétől kirabolva áll, ridegen elhagyatva, vész alatt mint a pusztai
                     omladék? E győző okok mellé járul a nyugalmas hangulat, szelid, izgatottság
                     nélküli arcz, melylyel a gróf jegyzeteit folytatá; s a mély és átadott
                     merültség foglalkozásába, mely semmi álkodást, semmi gyanús tervet, s még
                     kevésbbé borzasztó merényt sejteni nem engedett. Ugy, hogy Lőbl Simon egészen
                     természetesnek és okszerűnek találva adósa viseletét, a csendet haszonüző
                     ábrándokra fordítá, s jutalmas tervekkel kaczérkodott, melyekből egykor, - ha
                     gróf Szalárdy csőd alul kijövén befolyásait visszanyerendi, s vele közkeresetre
                     g’schäftelend, - nevezetes nyereséget húzhat.</p>
                  <p>Délután négy órakor jelenté a vadász, hogy a leves az asztalon van. A gróf
                     összepecsételé jegyzeteit, s vendégével az ebédlőbe lépett. Csak egy személyre
                     volt az asztal készítve; Szalárdy még egy terítéket parancsolt. A vadász
                     tetőtől talpig gorombán végignézte Lőblt, s némán engedelmeskedék; Lőbl Simon
                     daczoló gúnynyal mosolygott ellenségére, ki őt a portalénál ki akarta vetni, s
                     most szolgálatára lenni kényszerül. Gróf Szalárdy nem hagyott Lőbl számára
                     külön vizet és bort tenni, hogy az ő palaczkjaiból tölthessen, s valahogy gyanú
                     ne keletkezzék rossz lelkében; és ezt a zsidó megkülönböztetésül fogadta. Az
                     asztal, rendes szokás szerint, egészen ezüstre volt terítve; fel volt téve a
                     nagy fontosságú czukrozó edény is. Az uzsorás jó izűen evett minden tálból. Nem
                     győzte eléggé dicsérni az étkek válogatottságát s a műértő szakács ügyes tanát.
                     Minden éteknél elmondta, miszerint olyasmit igen ritkán élvez; és az igaz is
                     volt, mert becsületes ember nem ülteti soha asztalához, saját költségén pedig
                     mindig fukarkodott jól enni.</p>
                  <p>Végre a pecsenye után, megjelent utolsó étekül a tészta. Omelette souffléet
                     hoztak, melyhez sok czukrot szokott venni a gourmand izlés. Gróf Szalárdy
                     minden remegés vagy színváltozás nélkül fogta a czukrozót, s vastagon behinté a
                     nyalánk étket. Soha ily hideg határozottsággal senki a halált nem kezelte.
                     Aztán maga számára vőn az étekből, s haszonhajtó tárgyról kezde beszélni, mely
                     Lőbl Simont rendkívül érdeklé, hogy megcsalja figyelmét, vagy netán gyanakodó
                     eszméletét a legfontosabb perczben. De arra nem volt szükség; az uzsorás
                     teljesen el volt ámítva, hitt, bizott, remélt s jó adagot kivőn a czukros
                     tésztából. Midőn látta a gróf, hogy sírásója mohón falja a halálos mérget, enni
                     kezdett ő is nyugalommal, s folytatá a tárgyat biztos, bátor, öntudatos
                     hangon.</p>
                  <p>- Vegyen még ebből a delicat nyalánkságból; Laurent hozd elő a tálat! mondá a
                     főispán; midőn Simon a maradék czukorlisztet késhegyen szedte fel figyelem
                     közben tányérja széléről.</p>
                  <p>Lőbl szerényen szabadkozék a kinálást elfogadni, de gróf Szalárdy, tányérjára
                     rakta az egész maradékot, s vendéglátó szivességgel beczukrozta neki gazdagon;
                     ráhintve az edényke egész tartalmát, hogy másnak veszélyt ne hagyjon abban.</p>
                  <p>Lőbl Simon mohó nyalánkolással falta azt fel.</p>
                  <p>Ebéd után kiparancsolá Szalárdy a vadászt s bezárta belőlről a terem ajtatát. A
                     cseléd tudta, hogy ilyenkor nem szabad urát háborgatni. Aztán karon fogá Lőblt
                     a főispán s szobájába vitte, s bezárta ajtaját, a kulcsot a légfütés nyilatba
                     veté.</p>
                  <p>Lőbl megrettent e magyarázhatlan készület miatt, s mankót és kalapját véve,
                     komoly esküvel állítá, miszerint okvetlen és haladék nélkül távoznia kell.</p>
                  <p>- Itt maradsz nyomorult; ... itt kell maradnod! kiálta a boszuálló patricius, s
                     kevély ajkairól ördögi vad kaczaj tört elő, melynek gúnyos hahotája megrázta a
                     lelket és velőt.</p>
                  <p>Az uzsorás borzadva állott e végitéleti hang előtt, s szakadozott töredékben
                     rettegve kérdezé: Minő erőszak az, mely engem maradni kényszerít?</p>
                  <p>- A halálos méreg, melyet ettél; felelt átszegő tűzszemekkel a gróf, s a
                     velőtrázó kaczaj ismétlé magát ajkain.</p>
                  <p>- Gyilkos! felsikolta Lőbl, de e pillanatban szaggató kínok, égető rágás, s
                     fojtogató görcsök teríték a földre.</p>
                  <p>A főispán keresztbe fonta karjait, s az elégtét vad élvezetével kisérte
                     kínjait.</p>
                  <p>- Orvos, orvos! hörgé az emberek legirtóztatóbbika.</p>
                  <p>- Gyógyítson meg lélekismereted; válaszolt a tomboló ellenség.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>- Papirt, papirt!... feljegyezni elásott kincseim helyét, hogy örökösim reá
                     akadjanak; rebegé Lőbl egy pár percz mulva, gyengült, töredező halálos
                     hangon.</p>
                  <p>- Adok, ha kincsed harmadát közczélokra hagyod; mondá gróf Szalárdy papir után
                     nyulva.</p>
                  <p>- Inkább vesszen mind örök rejtekében!! hörgé a bűn és érdek átkozott vakrabja,
                     s a fetrengő kínok tekergőzési közt, vadállati bőgésben fútta ki gyalázatos
                     lelkét.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>Gróf Szalárdy arczán, - kinek több időt engedett a méreg kevesebb adaga, Lőbl
                     halálával megszűnt minden izgatottság. Nyugalom és szenvedélytelenség látszék
                     csendes szemeiben, mint azéban szokott, ki békébe lépett önlelkével.</p>
                  <p>- Most már sírba szállhatok, mert ellenségem lábaimnál hűlt meg; mondá a
                     méregszaggatástól gyengült, de nyugalmas hangon, s íróasztalához ment.</p>
                  <p>Bepecsételt jegyzeteit czímezé ahhoz, ki őt a világon legjobban szánta, vagy
                     legkevesebbé gyűlölte, az angyallelkű Czecziliához. Aztán egy grófi koronával
                     hímzett vánkost tevén feje alá, olvasó pamlagára feküvék, s a panasznak egy
                     hangja, a kínnak egy mocczanása nélkül, nehány percz mulva végképen
                     elaludt.</p>
                  <p>- - - - - - - - - - - - - - - - - - - - - - - - - - - - - - - - - - - - - - - -
                     - - - - - - - - - - - - - - - - - - - - - - - -</p>
                  <p>Harmadnap két hullát vittek ki a kipusztult kastélyból; egyiket a gróf Szalárdy
                     családsírboltba, másikat a zsidó temetőbe; pénz- és születési aristokrata két
                     hulláját, melynek mindenike már életében a polgári szerkezet erkölcsi hullája
                     volt.</p>
                  
               </div>
            <div type="chapter">
               <head>XXXVII.</head>
               <head>(Beiktatási ünnepély.)</head>
                  <p>Egy évvel e szomorú események után, 10. Szeptember 1846. élénk zaj, zene,
                     néptolongás volt azon kastély parkjában, hol Czeczilia, fiával és menyével
                     lakott, s hol azon nemes jellemű nemzetség családéletének tanúi voltunk. A park
                     újólag hajdani szerkezetében volt. A burgonya- és kukoricza-ültetvények
                     eltűntek, díszpázsit, ragyogó virágcsoportok foglalták el azoknak helyét, mert
                     Czeczilia, fia örökének visszavétele óta, az uradalmak rangjához illő
                     udvartartást nyitott.</p>
                  <p>Egy facsoportoktól övezett gyeptéren roppant levelesszín volt vonva, melynek
                     sötétzöld sátrában hűvös asztalok voltak teritve a nép számára; odább csíkos
                     vitorlavászonból vala felütve egy hosszú szellős sátor, melynek kamukával s
                     ezüsttel terült asztalai az úri vendégeket látszottak várni. Háttérben iszonyú
                     tüzek robogtak gyepszint vagy hantból rakott konyhákon, s a majorsági historia
                     naturalis minden osztálya süldögélt körülök kisebb-nagyobb körben és távolban.
                     Minden rendű, rangú, és terjedelmű tinók, juhok, malaczok, borju, bárány,
                     szarvas, őz, nyul, pulyka, liba, rucza, kakasok, fáczán, fogoly stb. stb.
                     sült-főtt rangjához illő nyárson vagy mártalékban, s borzas szakácsnék
                     veszekedtek vagy hahotáztak, mint annyi vörös furiák, a lobogó tüzek körében.
                     Az öreg Cziriák pedig válogatott halakat osztogatott szét, szépen megtisztítva,
                     a konyhák illetéke szerint.</p>
                  <p>Itt-ott csapra ütött hordó közelében tolongott az ujongató nép, másutt
                     czigánybanda mellett kerekedék tánczra egy-egy folt nyalka legény és leány, mig
                     másutt és mindenütt kedélyes csoportozatban üldögéltek egyes családok, vagy
                     őszült népvének beszélgettek a történet különösségéről.</p>
                  <p>Egy oldalon lobogós ingű bandérium űlt apró, de futós lovakon, mely tisztelgési
                     alkalomra várt. A csoport élén Peregi Marczi tartá a nemzeti lobogót, s derült
                     képét ki-kidugva zömök vállai közül nagyokat nézett. Mellette haza került fia,
                     a hires Pisze Pista ült egy horgyogva kapáló szilajcsikó hátán, tetőtől talpig
                     eredeti sallangos csikós öltözetben.</p>
                  <p>Átellenben koszorúzott pórszűzecskék álltak párosan, hattyúfehér patyolat
                     öltönyben. A Poltrás szelid arczczal, öröm-sugárzó szemekkel osztogata közöttök
                     szét virágot, melyet üdvözletkor átadandók lesznek. Egy csendes tekintetű,
                     csinosan öltözött, de már idős pórleány segíte neki a rendezésben, kit a nyakán
                     viselt drága keleti gyöngy igen feltünővé tőn, s önkénytelenül azon kérdést
                     idézte fel: hol vehette azt e közönséges pórhölgy?</p>
                  <p>Egy hárscsoport árnyékos aljában legélénkebben folyt a társalgás. Egy kiürített
                     hordó fenekén állott Pipacs Gyurka ugyanazon kék kanczamentében, almazöld
                     nadrág- s királypiros nyakravalóban, melyben Czecziliánál láttuk őt. Körülötte
                     népes csoportozat; közte Tógyer gazda, ki a pór vendégek kupáiba hivatalos
                     készséggel eresztgeté a bort, sokkal substantialisabban öltözve, mint hajdan
                     Lőbl szolgálatában. Ott voltak a hortobágyi szállitó parasztok. Dudás juhász, a
                     Kenesei gulyás s mindazon igénytelen tagjai az az alsóbb osztálynak, kik e
                     történet boldog kifejléséhez segédbefolyással járultak, s kiknek fénytelen
                     erénye, rendesen észrevétlenűl vész el a világ folyásában. Kezeikben kupák,
                     ajkaikon dal, s kedv és csapongás szeszélyeikben.</p>
                  <p>Pipacs Gyurka veszettűl be volt rugva szokás szerint, csak úgy inogott a hordó
                     tetején mint a kócsagtoll a kalpagon. Hajdon fővel, szerteszórt hajjal állt, s
                     tulipiros képe kétszáz rőfnyire virított. Kezében egy csorba fakupát forgata
                     üresen: »adjatok bort sógor!« kiabála fényes jó kedvében, s mutató ujjával
                     szorgalmazva intett a rongyos halandónak, ki a háttérből egy hordó borral
                     iparkodott elő debreczeni fakó talyigáján, s szürke gabancsának szemét
                     ostornyéllel akarta kivájni, mert mivelhogy nem ment.</p>
                  <p>Harangi Pál ismerősünk az, kiről messziről észre lehet venni, hogy nyakban van,
                     mert dülöngözés közben nagyon egymáshoz feni csizmaszárait. Végre vak fogatján
                     a színhelyre ténfergett, s mig ő rossz kováján körmét lecsiholta, Tógyer
                     gazdáék vérét vették a visontai hordónak. Pipacs Gyurka, tele kupájával csendet
                     kért s a hordó megetti hárshoz támaszkodva, mód nélkül dadogó, de nagyon rekedt
                     hangon szónoklani kezdett:</p>
                  <p>- Atyafiak! a tyukodi veszekedés óta nem ittam ilyen bort. A minapi temetésen
                     oly nyulós csaviczkát adtak, hogy sujtás helyett kihányhatnák vele a magyar
                     nadrágot...</p>
                  <p>- Gyurka bácsi! azt állítja itt egy legény, hogy mindig azt a bort találja
                     legjobbnak, a mit épen iszik; közbeszól a tömegből egy hang.</p>
                  <p>- Hallgass pimasz, nem az itt a kérdés; félreszólt Pipacs minden zavar nélkül,
                     s újabb attitudebe helyheztetvén magát emígy dictiózott: »hogy árva halász,
                     vagyis Szalárdy Ödön ő nagysága, törvényesen appropriálta uradalmait, azt nem
                     kell mondanom; hogy most annak beiktatási ünnepélyét lakjuk, azt sem kell
                     mondanom; ... csak azt mondom tehát... Itt elakadt (általános röhögés). Csak
                     azt mondom tehát, hogy ezen határ borának, buzájának új urát, ki nékünk magyar
                     őszinteséggel megengedé, miszerint még ünnepkezdet előtt egy kis gyomorerősítőt
                     vehessünk magunkhoz, az atyaisten éltesse, ragyogtassa!«</p>
                  <p>- Nagyon dadog maga Gyurka bácsi; megjegyzé egy pitykés nemes fiu a tomboló
                     «éljen» elszüntével.</p>
                  <p>- Elejtettek öcsém kisgyermek koromban, s azóta holdtöltén hibázik a nyelvem;
                     válaszolá Pipacs.</p>
                  <p>- Hiszen most ujság van; czáfolá másik hang.</p>
                  <p>- Igen, de megtelik; igazolá magát Pipacs.</p>
                  <p>Mig e vigadó töredék egymás kedvét, tréfáit évődve cserélgeté, komoly
                     aggodalommal űzte-fűzte szótárgyát a vászonsátornál ülő úri csoportozat. Báró
                     Ózugi Orbánt keriték körbe Buzás Mihály, Hiábavalovics s mind azon conservativ
                     táblabirák, kikkel a főispán debreczeni estélyén találkozánk.</p>
                  <p>- Ez az ember tökéletesen megdönti pártunkat; mióta megyénkbe jött, egy
                     gyűlésen sem győzhetünk; mondá panaszkodva Ózugi.</p>
                  <p>- Rendkivül egyesítni tudta az ellenzéki pártot; megjegyzé Hiábavalovics.</p>
                  <p>- Jövedelme hatodát elveik terjesztésére szenteli; folytatá Buzás Mihály.</p>
                  <p>- S oly szeliden és okszerű rendszerben intézkedik, hogy még csak commissió alá
                     sem vehetjük őket, beleszólt a negyedik.</p>
                  <p>- Szalárdy Ödön igen veszélyes ember politikai hitfeleinkre nézve.</p>
                  <p>- S oly népszerű tud lenni, miszerint pártja folyvást a mienk fogyasztásával
                     növekszik.</p>
                  <p>- Ha ez így megy, kivész megyénkből a conservativ elem.</p>
                  <p>- S végre magunk is kényszerülünk hozzá csatlakozni, vagy nullákká válunk a
                     teremben.</p>
                  <p>- Hja hja! hát mért nem kelünk tűzzel-vassal ellene, mig nem késő?</p>
                  <p>- A modor, a modor! Modora ellenállhatlan, hiszen íme lakomájára is eljöttünk,
                     pedig gyűlölt politikai ellenség!</p>
                  <p>Mig a vert had ekként tanakodék balsorsán, addig egy sereg ellenzéki ragyogó
                     arczczal örvendezett a közelvek-, izgatási kezelet-, s adózó népügynek
                     megyéjökbeni ujjászületésén. A pázsitkörben állottak ők, kedélyes
                     beszélgetésben, többnyire égő szivarokkal. Köztök a becsületes Gyapjasy, ki a
                     homo regius szerepét pótolta e magános családstatutión; mellette a debreczeni
                     városkapitány, ki az aldunai zsidó s vak morva fontos vallomásainak kész szivű
                     elősegélője volt; és több igen sok ellenzéki tagok, ifjak és vének.</p>
                  <p>- Lám lám, mennyit tehet egy ember; mondá egy a Szalárdy Ödön érdemeinek
                     folytatott sorolása után.</p>
                  <p>- Most már örökre megalapult megyénkben a haladás ügye; állítá a másik.</p>
                  <p>- Mert nem daczra vagy nyers erőre van számitva; megjegyzé egy harmadik.</p>
                  <p>- Hanem a szoros egyesülés lelkére.</p>
                  <p>- Mióta ötven pengő birság alá veténk magunkat a gyűlésrőli okatlan
                     kimaradásért, mindig többségünk van.</p>
                  <p>- Mely a személyeskedés eltiltása óta folyvást növekszik.</p>
                  <p>- De menyit tesz, sürget, inditványoz s végez más tereken is.</p>
                  <p>- Már kórházaink készülőben vannak az adózók helységeiben.</p>
                  <p>- És takarék-magtáraink.</p>
                  <p>- És mellékutaink, miket a falvak közt, a határok tulajdonosi csináltak.</p>
                  <p>- És helyköri kereskedő társaságunk.</p>
                  <p>- S mindez egyesítés által.</p>
                  <p>- Éljen a nemeslelkű Szalárdy Ödön!</p>
                  <p>- Éljen, éljen!!</p>
                  <p>- Apropos! Aláirtad-e te az általa tervezett «Becsületrend» alapszabályait?
                     kérdé egy ifju a másiktól.</p>
                  <p>- Hogyne?</p>
                  <p>- Én is!</p>
                  <p>- Mi is; ... mi is!</p>
                  <p>- Gyönyörű gyakorlati pontjai vannak.</p>
                  <p>- Legnemesebb azon polgári kötelezettség, miszerint senkinek, a már egyszer
                     nyilvánosan bevallott elveivel ellenkezőleg nyilatkozni nem szabad.</p>
                  <p>- Azon pont is rendkivül üdvös, miszerint az aláirott tag soha adósságot nem
                     csinál, s ha véletlen csapások kényszerítnék is, hat percenten felül semmi
                     esetre nem vesz, de nem is ad, ha tőkéje van.</p>
                  <p>- Most, az ünnepély után, ismét új tervekkel fog előlépni, melyek a társadalmi
                     és nyilvános élet tökélyesbítésére vonatkoznak.</p>
                  <p>- A mi tőle ered, látatlanban kész vagyok aláirni.</p>
                  <p>- Mi is; ... mi is!</p>
                  <p>- Istenem, mily közel áll ezen népszerű barátunk a halhatatlansághoz!
                     felsóhajta Gyapjasy.</p>
                  <p>A mint így beszélnek, egy neudicsánka állt meg az udvaron, s két leszállott
                     egyén sebbel-lobbal sietett feléjek. Egyik alacsony, zömök, kostökkel és
                     cseresznyeszín tajtékpipával; a másik nyalka ifju, karikákba fürtözött hajjal,
                     Singer-féle feszes ruhában.</p>
                  <p>- Isten hozta szolgabiró úr, azt tudtam már legale testimonium nélkül maradunk;
                     fogadá őket Gyapjasy, kezét nyujtva a zömök embernek. Hát hol késtek eddig?</p>
                  <p>- Csak gondolja meg spectabilis, Csonka kondás utunkat állta tolvaj-bandájával,
                     pedig Kakas Kádár az útfélen függ mások rettentő példájára.</p>
                  <p>- Hát még folyvást fosztogat Csonka kondás?</p>
                  <p>- Hihetőleg ez volt utolsó merénye, mert ma mind a négy járás pandurja kiindult
                     ellene; válaszolá hivatalos biztosítással a kis szolgabiró... Hát a szép Athea
                     nem jött el? csak nem akarja magát közöttünk mutatni; kérdé aztán sajnálkozó
                     nyájaskodással.</p>
                  <p>- Várva-várt jegyese, a szobrász Adrián megérkezett európai utjából, s Athea
                     örömestebb maradt körében. Nehány nap alatt össze fognak kelni; felelé Gyapjasy
                     atyai megelégedéssel.</p>
                  <p>- Mi ujság bruder? te a székvárosból jösz? kérdé a közben, vállon ütve a
                     szolgabirót egy gazdálkodó fiatal nemes.</p>
                  <p>- Nyúl Icziknek 10 esztendőt adtunk; dr. Márk bünpere pedig lefolyt külföldön.
                     Sánczra küldték az égetni valót; válaszolá a kis szolgabiró az osztó igazság
                     diadalmas örömével.</p>
                  <p>E pillanatban egész társaság üdvözletet inte kézzel vagy kalappal, mert az
                     udvar felől Czeczilia jött le szétnézni a konyhákon, miként áll a dolog az
                     ebéddel. Bár a gyönyörű arcz egy kissé hervadt már, de a bájos szemek igéző
                     világa, s vérszin ajkain a jószívű mosoly, - az Ödön arczával közös sajátságok,
                     - folyvást megragadják a régi ismerőst, s vonzalmát lekötik a kedves szép
                     hölgyhöz. A vendégcsoportok egyetemes tisztelettel látták, fogadták őt; s az
                     üdvözlő arczokon derű és részvét mutatkozék.</p>
                  <p>Egy váratlan jelenet szakasztá félbe ez örömet, s vetett egy szomorú árnyat az
                     ünnepély világos rajzára. Sötét, kiholt arczú kóbor bukkant ki a park szilfás
                     sarkánál, ernyedt katonaöltönyben, ki elcsonkított lábát somfabottal pótlá.</p>
                  <p>Kezében száraz koponyát hurczolt, melylyel egy őrültet csalogatott nyomába.
                     Szakadozott úrias ruhában, irtózatos arczczal, ólálkodva követé az őt, s örökké
                     a koponyát törekvék tőle elrabolni.</p>
                  <p>- Mi ez?... ki ez? kérdezék itt-ott borzalommal a meglepett vendégek, s
                     általános felindulás látszék őket elfoglalni.</p>
                  <p>- E bizony Rigó Ferke; mondá Pisze Pista, ki a bandériumból tudósítást adni
                     elővágtatott. Az őrült pedig, mig nevétől meg nem fosztaték, vala Gróf Szalárdy
                     Lajos. Most már nincs neve. A száraz koponya egykor szép lány volt; Mariskának
                     hitták. Rigó Ferke elhiteté az őrült csábitóval, hogy Atheát addig nem
                     birhatja, mig e koponyát tőle el nem veszi. Azért ólálkodik folyvást elrabolni.
                     De Rigó Ferke híven őrzi azt, s így hurczolja maga után szét egész országban,
                     hogy a gyermek is ismerje meg őt és gyalázatát. Ez okból hozza jelenleg a
                     sokadalomba.</p>
                  <p>Kik a történetet tudták, elborzadtak e hallatlan boszún.</p>
                  <p>Czeczilia a részvét könyei közt vete véget a szörnyű vándorlásnak, s helyet
                     rendelt a szerencsétlen számára az őrültek házában.</p>
                  <p>- Hát a henczidai jegyzővel mit tőn Rigó Ferke, ki őt, mint szökevény csavargót
                     irta be a falubeli ujoncz-lajstromba? kérdezé sugva a szolgabirótól egy kandi
                     aljegyző.</p>
                  <p>- Nem tehetett semmit; felelt a kis zömök; mert mielőtt rákerült volna a sor, a
                     jegyzőt kitették hűtlenségeiért s földönfutóvá lőn.</p>
                  <p>Azonban e kedvetlen intermezzót hirtelen félbeszakasztá a harsány taps, zene,
                     éljen-kiáltások. Szalárdy Ödön jött le az udvarból, szokott igénytelen
                     öltözetében, s karján a szemérmes boldog Évikével. Utánok Vámos vezette nejét,
                     a vidám Zalánkát, ki pajkosan csimpajkozék férje jobb karába, s szemébe
                     mosolygott örökös mondani valóival, jeleül, hogy nemes lelkű férje a világ
                     minden tapsainál kedvesebb előtte.</p>
                  <p>Utánok egy sereg asszonyság, a szomszéd birtokosnők, mint szabadalmazott
                     vendégek, virítós tarka ruhákban. Köztök egy kétszáz fontos test, kinek
                     fülesbagolyi tekintetet ada a felcsucsorodott bokros vukli. A mellette
                     defilirozó inda-nyakú s szeplős ábrázatú leány-magzatról, főleg pedig azon
                     pirított kifliről, melyet reggelizés óta még most is csemegélt, mindjárt rá
                     lehetett ismerni, hogy az nem lehet más, mint Báró Ózugi Orbánné.</p>
                  <p>Most mindennemű ünnepi formalitások megkezdődtek, s Évike főleg mindenben
                     kitüntetést kapott, mint ki közelismerés szerint, férjének és jobbágyainak
                     boldogító angyala.</p>
                  <p>- Csak nézze azt a hitvány asszonyt, mint egy páva! pedig nem is nemes, nem
                     hogy mágnás-rendből volna; sugá Ózuginé szomszédjának németül.</p>
                  <p>- Még csak selyem ruhában sincs; tódítá egy szikár nő, kinek pecsétes krokrén
                     ruhája, borzasztón suhogott.</p>
                  <p>- Mind ilyen többnyire az a szakácsnéból, vagy miből lett úrhölgy; közbeszólt
                     egy harmadik.</p>
                  <p>A szikár asszony elpirult, mert férjének először szobaleánya volt.</p>
                  <p>- Ez a Szalárdy ugyan szép familiába házasodott.</p>
                  <p>- Legalább a lisztet meg tudja habarni, mert apja malmában mindig lisztben
                     forgott.</p>
                  <p>- Mégis infámia, a vidék asszonyai közé ily parasztot hozni, holott mennyi
                     leányunk van.</p>
                  <p>- De’sz én nem is ültetem ám őt a kanapémra, stb. stb.</p>
                  <p>Szalárdy Ödön, mint emlékezhetünk, előre megjósolá ezen nemes modort a nemes
                     asszonyságok részéről, de ő mitsem gondolt azzal, oly házias angyalnak pedig
                     mint Évike, nem vala szüksége ily csácsogó szajkók társaságára, kik az élvre és
                     asztalhoz különben is kelleténél többször készek megjelenni.</p>
                  <p>Midőn a fehér pórleánykák átadták díszbokrétáikat, Szalárdy Ödön nyájasan
                     megsimítá állát azon idősebb leánynak, kinek nyakában a keleti gyöngyöt
                     megjegyeztük.</p>
                  <p>- Hogy vagy édes jótevőm? kérdezé őszinte részvéttel.</p>
                  <p>- Jól nagyságos uram, mint menyasszony szokott; felelt helyette elfogulatlanul
                     a Poltrás. Tógyer gazdával jegyben jár, most már számot tart ám az igért
                     kiházasításra.</p>
                  <p>Szalárdy Ödön jóváhagyólag mosolygott. A menyasszony, a vörös dajka egykori
                     szolgálója volt, ki őt a dr. Márk irgalomintézetéből elszökteté.</p>
                  <p>- S mi jutalmaz téged kedves barátom azon nemes szerepért, miszerint ennyi
                     boldogságnak szerzője levél? kérdé Gyapjasy, kezét megszorítva, Vámostól, ki
                     szerényen közéjök vonulva, egy néma könynyel kisérté a jelenetet.</p>
                  <p>- Azon meggyőződés, miként ha saját körében mindenki betölti kötelességeit, az
                     emberiség boldog lesz, mert akkor a rosszak nem tehetik boldogtalanná;
                     válaszolt a becsületes férfiú.</p>
                  <p>Azonban mindenfelé irtóztató quantumban kezdtek tálalni; s én, ki e történetet
                     megirtam, annál örömestebb vetem el a kiszolgált tollat, mert, - mint minden
                     befejezett magyar vállalatnak, - ragyogó ebéddel van.</p>
                  
                  <trailer>- &amp;-</trailer>
               </div>
         </div>
      </body>
  </text>
</TEI>
