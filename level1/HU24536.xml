<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU24536" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Egy gazdátlan csónak története</title>
            <author>
               <persName>
                  <surname>Molnár</surname>
                  <forename>Ferenc</forename>
               </persName>
               <date from="1879" to="1952">1878-1952</date>
               <idno type="VIAF">12312633</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">22235</measure>
            <measure unit="pages">53</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Egy gazdátlan csónak története</title>
               <date>2023-04-12</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/24500/24536/"/>
               <respStmt>
                  <resp>Original Electronic Edition</resp>
                  <name>Molnár Éva</name>
               </respStmt>
            </bibl>
            <bibl type="printSource">
               <title>Egy gazdátlan csónak története</title>
               <author>Molnár Ferenc</author>
               <pubPlace>Budapest</pubPlace>
               <publisher>Magyar Hírlap</publisher>
               <date>1901</date>
               <ref target="https://mek.oszk.hu/24500/24571/"/>
            </bibl>
            <bibl type="firstEdition">
               <title>Egy gazdátlan csónak története</title>
               <author>Molnár Ferenc</author>
               <date>1901</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="high"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-06-08"/>
      </revisionDesc>
   </teiHeader>
   <text>
      <body>
         
         <div type="chapter">
            <head>I.</head>
            <p>A csöndes nyári éjszakában tisztán lehetett hallani, amikor a dunai kapitány,
               kétségkivül a sok utasra való tekintettel, a vén tengerészt pózoló hangon kiáltott a
               szócsőbe: - Előre!</p>
            <p>A fahid megrecscsent, s a kerekek dolgozni kezdtek. A habzó vizen megindult Pest felé
               a fekete hajó, amelynek oldalában hosszu sor kis négyszögöl ablak világolt sárga
               fénynyel, s ahogy mindinkább távolodott a szigettől, olyan volt, mintha a Duna
               fenekén fáklyások kisérték volna, magával vitte az izzó fénysávokat. Gyorsan haladt
               lefelé, s hogy kiért a viz közepére, látni lehetett, hogy pazarul okádja a vastag
               fekete füstöt, de mintha belefogózott volna a kéményével, ezt is magával huzta,
               éppugy, mint azt a halaványan fénylő uszályt, amely az utja nyomán fodorult a vizen.
               Most egyedül maradt a sziget, hogy az utolsó hajó is elhagyta. A kikötő vén őre
               végigbaktatott a hidon s a vendéglő felé ment. A két fehéren ragyogó lámpa egyszerre
               aludt ki a hidfőnél, s a szigetlakók, akik ismerőseiket kisérték el, vagy csak
               egyszerüen kijöttek az utolsó hajóhoz, kis csoportokban tünedeztek el a magas bokrok
               közt. Végleg nagy, nyáréji csönd lett, amelybe kellemesen olvadt valami halk
               harmonikaszó, amely a vizen át jött Ó-Budáról. Néhány lámpa csöpp tüzpontja
               csillogott a tulsó parton, s most, hogy az utolsó nesz is elhalt, hallani lehetett
               egy nagy malom bugását. A malom a parton állott, s mind a hat emelete ki volt
               világitva. Innen nézve tizenkét emeletesnek látszott, az alsó hat sor ablak a Dunán
               reszketett, a felső hat fenn sorakozott a nagy kőkoczkán.</p>
            <p>A hid tájékáról már elsétáltak a szigetiek. A járásuk is megváltozott azzal, hogy az
               utolsó hajó elment. Ilyenkor a hatalmas fák alatt nem látni siető embert, mindenki
               sétál, mintha a maga kertjében volna. Érzik, hogy magukra maradtak, nézik a
               virágokat, amelyek fejlődését figyelemmel kisérik. «A sárga rózsa kinyilt tegnap
               óta» - mondják. - «Igen - hangzik a felelet - de a nagy azáleát levágták. Megvette
               valaki.»</p>
            <p>A part felől leányhangot hozott a szellő. Ketten voltak. A meleg vizesés körül
               sétáltak s alája akartak bujni.</p>
            <p>Az egyik mondta:</p>
            <p>- Hallottam, hogy a Niagara alatt végig lehet sétálni, anélkül, hogy vizes lenne az
               ember.</p>
            <p>- Bujjunk alá - nevetett a másik.</p>
            <p>Aztán elhallgattak, minden ok nélkül. Egymásba fogóztak, s Ujpest felé figyeltek.
               Valami távolról közeledő hajó kattogott a vizen. Tetszett nekik ez a nagyon messziről
               jövő, titokzatosan lüktető nesz. Fölemelték a fejüket s ez a kis figyelés, egy
               távolról érkező, ismeretlen hajó csöndes zakatolása megdobogtatta a szivüket. Igy
               álltak nehány perczig. Aztán a kisebbik a sziget felé forditotta a fejét és nagyon
               halkan kérdezte:</p>
            <p>- Érzed a tubarózsákat?</p>
            <p>Finom orrczimpáik kitágultak, s a szemüket is nagyra nyitották, ugy szivták a kis
               szellőt, amely a virágok felől jött. Igen, a levegő tele volt tubarózsával, amelynek
               olyan erős a parfümje a nyári éjszakákon, hogy az ember azt hiszi: a szemével,
               fülével is érzi. Alattuk halkan locsogott a Duna, s az ég telistele volt
               csillaggal.</p>
            <p>A kisebbik leány rátámasztotta arczát a másik vállára és sugta neki:</p>
            <p>- Te, oly szép ez a sziget...</p>
            <p>A másik nem tudott felelni. Magasra emelt fővel mereven állt, s minden érzékével
               szivta magába ezt a szép éjszakát. Sejtelme sem volt róla, hogy mindez miért ily édes
               és miért van ennyi szépségnek a mélyén egy csöndes kis szomoruság; csak öntudatlan
               hallgatással meredt a sötétbe. Most erősen fogta a sziget a két leányt. Érezték, hogy
               a sziget tulajdonai, tárgyai, s hogy ehhez az iszapos, meleg földhöz köti őket
               minden, amit e perczben éreznek: a csönd, a sötétség és a sok, sok tubarózsa.</p>
            <p>A nagyobbik hamarabb jutott szóhoz:</p>
            <p>- Ugy-e, Pirkó - mondta - szép itten?</p>
            <p>- Szép, nagyon szép.</p>
            <p>Ezt lehunyt szemmel mondta a kicsi, aki ma jött ki ide lakni, vendégségbe a
               nagyobbikhoz. A délután beszélgetéssel telt el, s ugy a családi körben tett séta,
               mint a vendéglőben a fagylalt, kissé unalmas volt. Alkonyatkor már kezdett neki
               tetszeni a sziget. Nézte a vörösen lebukó napot, s hallgatta a sóhajtásokat, amelyek
               a romok felől jönnek ilyenkor. Most érezte csak a jázminokat s a parton az iszapnak
               azt a langyos szagát, amely a hervadó virágokéhoz hasonlit. Az ő számára
               naplementekor népesedett be a sziget, amikor már nem lehet tisztán látni mindent,
               amikor a nagy tisztás beleolvad a kis bokrokba, s a gyep felől mintha finom fehér
               felhők szállanának fel. A sötétben nyilt nagyra a szeme, kis szive tele lett
               titokzatossággal, mindenféle nyugtalan vágygyal, amit szeretett érezni. Aztán a
               hangok is egészen másfélék voltak, mint a minőket a városban hallani. Itt a parti
               köveken megijeszti az embert a Duna, amikor szeszélyesen nekiklocscsan. A bokrokból
               surranó zörej hallatszik, messziről sóhajtanak a fák, s ami a legkülönösebb, néha
               egyszerre elhallgat minden, nem szól a Duna, visszafojtják lélekzetüket a bokrok, s
               az egymásra boruló nagy fák hirtelen elcsöndesednek. Ilyenkor nem mer moczczanni az
               ember s dobogni kezd a szive.</p>
            <p>- Menjünk - szólt a nagyobbik leány - álmos vagyok.</p>
            <p>Pirkó nem felelt, hagyta, hogy magával huzza a másik. Hozzája simult, s kissé
               kábultnak érezte magát. Elhaladtak a tubarózsák közt. A kis fehér fejecskék mereven
               álltak hosszu száraikon, ontották az illatjukat. A nagy virágágy körül nehéz volt a
               levegő, most zavartalanul emelkedett a sok lehellet, egymásra nehezedett,
               összesürüsödött és az agyára szállt az embernek.</p>
            <p>- Mondj valamit, Pirkó!</p>
            <p>S a vállával gyöngéden fölemelte Pirkó fejét. A kis leány elmosolyodott, egyet
               sóhajtott, s őszintén szólt:</p>
            <p>- Ugyan mit mondjak?</p>
            <p>Kicsinek látszott a barátnője mellett, pedig talán mindössze félfejjel volt kisebb
               nála. Nem volt szépség, azt mondták róla, hogy szép lesz, de most változik az arcza.
               Tizenöt éves volt, de mindenki többre becsülte. Olyan volt, mint valami finom,
               nagyuri dáma, akit soha senki sem lát másként, mint teljes toalettben. A beszéde is
               ilyen volt. Nem mondott ki mindent, amit gondolt, az idegenekkel banális volt, ami
               azt mutatta, hogy belső életet is él, ezt külön a maga számára. A mozdulataiban volt
               valami komoly öntudatosság. Azt mondták róla, hogy nem elég gracziózus. De Pirkó
               minden mozdulatára, ruhájának minden kis szallagjára ügyelt; se a ruházata, se a
               beszéde, se a járása nem volt soha pongyola. Különösen az arczára volt világosan
               ráirva az önállóság. Mozdulatokban, fényben, szinben gazdag szeme volt; a
               szemhéjjáról nem lehet mondani, hogy öreges volt, inkább azt, hogy egy kicsit fáradt.
               Ez az egy kis darab: a szemhéjj, a szem és az a kis gödör, amely a szemet elválasztja
               az orrtól, idősebb volt, mint Pirkó. Az arcza többi része édesen fiatal, leányosan
               mozgékony, az ajka piros és friss, a foga mint a tej, az állán valami kedves, hamvas
               rózsaszin játszott. Ilyen volt Pirkó, az okos kis hölgy, akire semmiképpen sem illett
               ez a szó: leány. Kis hölgy volt, komoly kis grófnő, elegáns kis herczegnőcske. Komoly
               könyveket olvasott, megmosolyogta a bakfisregényeket, s nem tudta felfogni, hogy
               vannak leányok, akik helyesirási hibákat tesznek, mikor az olyan egyszerü. Legjobban
               szeretett komoly urakkal beszélni. A huszéves fiukat henczegőknek, üreseknek és
               hiuknak találta. Ezért nem szerette a katonákat sem. Az asszonyok beszélgetését
               czéltalannak és ostobának tartotta. Ezeknél jobban szerette a leányokat, mert az
               asszonyok - legalább ővele - mindig ugyanazokról a témákról beszéltek, s halálosan,
               sőt ami ennél több: bosszantóan unalmas volt az egyformaságuk. Az idős urak és a
               fiatal leányok társaságában talált legtöbb változatosságot. S ezt imádta, imádta az
               érdekességet, a sokoldalu elméket, a festőket, a kik kissé határozatlan szinfoltokban
               festenek, azokat az irókat, akik nem árulnak el mindent, az éjszakát, a külvárost, a
               szegény embereket, a szinházat - szóval mindent, amiben valami titokzatos és
               pittoreszk elemet talált. És mindezt öntudatosan cselekedte, e szerint válogatott az
               olvasmányai közt, e szerint szőtte a terveit, és mindezzel együtt Pirkó nem volt
               több, mint tizenöt éves, ügyvéd volt az apja s a mamája egy nagy, nyulánk, szőke
               asszony, aki a zsurokon az ablakfüggöny mögül suttogott a fiatalemberekkel.</p>
            <p>A villához értek. Itt a nagyobbik, kissé kövér, piros arczu, szőke, örökké vig és
               felületes leány, udvariasan maga elé bocsátotta Pirkót:</p>
            <p>- Csak te utánad - mondta komolyan Pirkó, s a holdfényen mélyen meghajlott, mint a
               régi franczia királyok udvari dámái. Tetszett neki ez a finoman alázatos mozdulat,
               amelyből mintha muzsika fakadna, s amely a legnemesebbre csiszolt formája az
               üdvözlésnek. Pirkó szerette a finom és nemes dolgokat.</p>
            <p>A nagy leány ezalatt két lépcsőt lépett egyszerre, felugrott a verandára, ott
               rittyentett egyet, s leszólt a kis rokokó-dámához:</p>
            <p>- Te, mit szólsz Tarkovics Bandihoz?</p>
            
         </div>
         <div type="chapter">
            <head>II.</head>
            <p>Ugy éltek ezen a szigeten, mintha az övék lett volna. Hamar megismerkedtek vele. A
               sziget - ugy látszik - szerette Pirkót, mert mindennap mutatott neki valami ujat.
               Megmutatta neki a csalánnal benőtt utakat, amelyek a romok örökké hüvös falai közt
               kanyarognak. Pirkó fölfedezett egy szomoru akáczot, amely egészen a földig hajolt s
               amelynek lombja alatt édes volt a pihenés. Pirkó megismerkedett egy nagy
               füzfabokorral, amely egy kiszögellésen nőtt s belógatta nyulánk gallyait a Dunába.
               Talált egy rozzant csónakot, s mind a ketten egész délelőttöt töltöttek azzal, hogy
               tenyerükkel merték ki belőle a vizet. Másnap azonban megint tele volt vizzel, igy
               tehát feléje se néztek többet, mert makacs volt és nem értette a tréfát. Mindennap
               találtak valami szórakozást, amolyan gyerekmunkát, amelyhez sok erőfeszités, nagy
               fáradság kell s amelynek soha semmi czélja nincs.</p>
            <p>A romok közelében, a kiszögellésen ültek, a nagy füzbokor tövében. Nagy szalmakalap
               volt rajtuk s a kezükben hosszu pálczákat tartottak. Komolyan halásztak, avval a
               hittel, hogy halat fognak fogni, igazi halat, ámbár tudták, hogy kicsi lesz, mert a
               nagy halakhoz csak az igazi halászok értenek. Sokáig ültek szótlanul egymás mellett s
               ha a nagyobbik néha beszédbe kezdett, Pirkó fölemelte az ujját:</p>
            <p>- Bella, ha beszélsz, nem fogunk semmit.</p>
            <p>Pirkót nem az bosszantotta, hogy a halak nem akartak jönni, hanem az, hogy kinevetik
               őket, ha hal nélkül térnek haza. Amikor egy perczre mind a ketten kihuzták horgaikat
               a vizből, haragosan mondta:</p>
            <p>- Itt maradok, ha kell, holnapig is, de hal nélkül nem megyek haza.</p>
            <p>- Én bizony hazamegyek - biggyesztette félre a száját Bella - különben is unom. Ha
               nem akarnak jönni a nyomorultak, hát ne jöjjenek.</p>
            <p>Hanyattfeküdt s a feje alá tette a két kezét. Fejlődő melle megfeszült a rózsaszinü
               bluz alatt s ezt érezte. Büszke volt reá s jólesett neki a napsugár, a mely forrón
               érte a mellét. Pirkó szivósan ült a helyén, s miután megigazitotta a horgát, ujra
               visszabocsátotta a vizbe.</p>
            <p>- Hagyd abba, Pirkó.</p>
            <p>Csöndesen felelt:</p>
            <p>- Nem.</p>
            <p>- Ha nem hagyod abba, énekelek.</p>
            <p>S mindjárt énekelni is kezdett, hogy elriaszsza a halakat. Pirkó erre szeliden
               letette maga mellé a fűbe a horgot.</p>
            <p>- Ha nem akarod - mondta - akkor nem halászom.</p>
            <p>- Ez már más - szólt Bella s fölült. Nézték a Dunát, a melyen egymásba verte a déli
               nap az égő pikkelyeket, kergette a tánczoló, villanó sugárkákat. Az ujpesti parton
               tót munkások talicskázták a kavicsot egy nagy kotrógép mellől. A kotrógép
               bádogteteje szikrázott a napon. Bella szólalt meg először:</p>
            <p>- Mit szólsz Tarkovics Bandihoz?</p>
            <p>- Mit szóljak? Tegnap láttam először.</p>
            <p>- Igen, de folyton veled beszélt a vacsoránál. Hallottam, amint a mama később azt
               mondta neki: «Tarkovics, én csodálom magát; hogy lehet másfélóráig beszélni egy kis
               gyerekkel?»</p>
            <p>- És mit felelt erre?</p>
            <p>- Azt nem hallottam. Te, Pirkó, valld meg őszintén: udvarolt-e már neked valaki
               komolyan?</p>
            <p>Pirkó habozás nélkül felelt:</p>
            <p>- Nem. Soha.</p>
            <p>A másiknak ez jól esett. Félrehajtotta a fejét s némi büszkeséggel mondta:</p>
            <p>- Nekem igen. Már kétszer udvaroltak.</p>
            <p>Könnyü sóhajjal tette hozzá:</p>
            <p>- Az egyikbe szerelmes is voltam.</p>
            <p>De aztán hirtelen előrebiggyesztette az alsó ajkát, ezzel fejezve ki, hogy a dolog
               már elmult s nem volt nagyon komoly. De azért elmondta:</p>
            <p>- Ez egy jogász volt. Akkor Török-Bálinton nyaraltunk és minden szombaton bál volt.
               Add a becsületszavadat, hogy nem mondod meg senkinek. Tihanyi Ernőnek hivták, az apja
               igazgató. Hogy mit igazgat, azt nem tudom. Egész éjjel együtt tánczoltunk. Amikor
               szünóra volt, kilopóztunk a mezőre és ott megvallotta, hogy szeret. Én fáradt voltam
               és egy kis sampuszt is ittunk, hát végig hallgattam. Nagyon tetszett nekem a fiu. Egy
               kicsit kinozni akartam, hát a Steinfeld Erzsivel szekiroztam. De megesküdött, hogy
               utálja. Nagyon izgatott lett, és magához ölelt. A mellemet egészen a melléhez
               szoritotta és megkérdezte, hogy meg hagyom-e magamat csókolni tőle. Azt mondtam, hogy
               nem engedem, de erre könyörögni kezdett. Hát végre azt mondtam, hogy meg hagyom, de
               nem a szájamat. Erre hirtelen megcsókolta az arczomat és én visszacsókoltam. Akkor
               megcsókolta a szájamat és ugy maradtunk sokáig. Amikor vége volt a bálnak, hazakisért
               és előrementünk. Az egész uton csókolóztunk, de mindig szájon. Az arcz, az semmit sem
               ér, én mondom neked.</p>
            <p>Pirkó komolyan hallgatta. A szeme ragyogott. Egy kicsit reszketett a hangja, amikor
               kérdezte:</p>
            <p>- És aztán mi lett?</p>
            <p>- Aztán sokszor eljött hozzánk és mindig megcsókolt az ajtó mögött. Mindig ugy
               csináltuk, hogy én az ajtóhoz támaszkodtam, hogy ha be talál jönni valaki, hát legyen
               ideje elugorni, mig én félre állok az utból. Én már mind ismerem ezeket a fogásokat.
               Aztán megesküdtünk, hogy egymáséi leszünk. Kiszámitottuk az időt, hogy amikor ő
               huszonnégy éves lesz, akkor én husz és elvesz feleségül. Öt évet kellett volna várni.
               Akkor még csak tizenöt éves voltam.</p>
            <p>- Most mennyi vagy?</p>
            <p>- Tizenhat.</p>
            <p>- És fogsz rá várni?.</p>
            <p>- Nem. Szakitottunk az őszszel, mert nem jöhetett Pesten hozzánk. Aztán meggondoltam,
               hogy nem elég idős hozzám képest. Nagyon gyerek. Folyton csókolózni akart,
               beszélgetni soha. Ezek mind ilyenek, én mondom neked. Azóta nem voltam szerelmes.</p>
            <p>- Nem is láttad?</p>
            <p>- De igen, egyszer, az utczán. De már ki voltam belőle ábrándulva. Nagyon undoknak
               találtam. Most kezd nőni a bajusza és ez a legcsunyább kor a férfiaknál. Olyan,
               mintha piszkos volna az arcza. Több szeretőm nem volt.</p>
            <p>Pirkót roppantul érdekelte a dolog. Hallgatott, hogy a másik folytassa. De az nem
               mondta tovább, mint ahogy nem is volt tovább. Pirkó kérdezte:</p>
            <p>- Itt a szigeten semmi sincs?</p>
            <p>- Nincs. Ide nem jön hozzánk senki, csak Tarkovics. Az meg már harminczkét éves, meg
               aztán szeretőt tart.</p>
            <p>- Szeretőt tart?</p>
            <p>- Meghiszem azt. Fogadok, hogy már láttad is. A kis szállodában lakik. Egy szinésznő,
               de csak tánczol. A népszinházból való. Tarkovics mindig őhozzá jön és nem szégyell
               aztán hozzánk jönni.</p>
            <p>- Szép leány?</p>
            <p>- Nem szép. A haja sárgára van festve és az arczbőre rettenetes. De nagyon kaczér és
               nagyszerüen tud öltözködni. A mama azt mondta, hogy az ő férje a legelőkelőbb
               kereskedők egyike, de neki soha ilyen drága ruhái nem voltak. A szobaasszony meg azt
               beszéli, hogy olyan alsószoknya-gyüjteménye van, amilyet még sohase látott. Borzasztó
               az ilyen népség.</p>
            <p>Elhallgatott, egy kicsit nézte a Dunát, aztán hozzátette:</p>
            <p>- Szeretnék szinésznő lenni. Te nem?</p>
            <p>- Nem. Én irónő vagy ügyvéd szeretnék lenni, mert az a maga ura.</p>
            <p>- Nem akarsz férjhez menni?</p>
            <p>- Nem.</p>
            <p>Ezen nem vitáztak tovább, mert már az unalomig ismerték azokat az érveket, amelyek
               ebből a kérdésből kifolyólag a számtanóra és a franczia óra közt el szoktak hangzani
               az iskolában. Pirkó csóválni kezdte a fejét:</p>
            <p>- Ezt sohse hittem volna Tarkovicsról.</p>
            <p>- Miért ne? Az ilyen ujságirók és irók mindig a szinésznők körül vannak. Ezeknek az
               kell, nem a tisztességes leányok. Már egy éve a szeretője.</p>
            <p>- Hogy lehet, hogy nem unta meg?</p>
            <p>- Ezek mindig meg tudják tartani. Én már az első héten unatkoztam Ernővel, mert
               mindig ugyanazt csináltuk. Ezek változatosabbak. Nekem csak két ruhám volt, neki
               huszonhat alsószoknyája van. És milyen kalapja!</p>
            <p>- Azt hiszed, ez teszi?</p>
            <p>- Ez is. Az ilyen lumpok, mint ez a Tarkovics, akik egész éjjel a kávéházban
               fetrengenek és reggel fekszenek le, szeretik az ilyet. Az ilyenből sohse lesz férj,
               mert nem szereti a rendes családi életet. Mindig csak a külvilágnak él. Maga
               Tarkovics szokta mondani, hogy az iróember himnemü szinésznő.</p>
            <p>Pirkó hallgatott. Ezt a világot még nem ismerte. De roppant érdekes lehetett, ugy
               találta. Ahogy ezzel a Tarkovicscsal beszélt tegnap, ugy vette észre, hogy nem
               különbözik a többitől. Egy kicsit büszke is volt arra, hogy ez a szellemes ember oly
               sokáig foglalkozott vele s ez idő alatt ugy érezte mintha valami vizsgát állana ki. S
               jól esett neki, hogy ugy beszélhetett vele, mint senki mással. Pirkó ugy találta,
               hogy ezek az igazi emberek, nem azok, akik egyforma munkában őrlik le az
               életüket.</p>
            <p>- Nagyon léha ember - folytatta a másik - egyszer el is maradt tőlünk, mert pénzt
               kért kölcsön a papától és a papa nem adott neki. Aztán meg a télen egy hétig a
               gőzfürdőben lakott, mert nem volt lakása.</p>
            <p>Harangszó jött Pest felől. Fölszedték a horgaikat és hazafelé indultak. Bella az
               egész uton beszélt, de Pirkó ezt csak akkor vette észre, mikor a kapuhoz értek. Az
               ebédnél nem szólt Pirkó semmit egészen a tésztáig. Amikor a tésztát behozták,
               odafordult Bellához:</p>
            <p>- Te - sugta a fülébe - hány éves az a szinésznő?</p>
            
         </div>
         <div type="chapter">
            <head>III.</head>
            <p>Igazán, Tarkovics nem szégyelte magát. Reggel jött ki a szigetre, délelőtt a
               szinésznővel látták a rózsakertben, délután vele hallgatta a katonabandát az alsó
               szigeten s estefelé otthagyta, mintha mondaná neki: «Most elég volt, tisztességes
               emberek közé megyek.» Elment Téreiékhez s velük vacsorázott a vendéglőben. Melitta
               kisasszonynak ugy köszönt át a szomszéd asztalhoz, mintha valami távoli ismerőse
               volna. A leányok ezt megfigyelték. Sőt azt is észrevették, hogy Melitta kisasszony
               néha fölemeli a fejét s néha féltékenyen néz át az ő asztalukra, amelynél mindig volt
               egy-két csinos fiatal asszony és leány.</p>
            <p>- Nézd - lökte meg Bella Pirkót - milyen féltékeny ez a...</p>
            <p>S titkon figyelték a kisasszonyt, aki az anyjával ült a másik asztalnál, drága
               ruhában, drága gyürükkel az ujjain, amelyek csak ugy szikráztak a gyémánttól, amikor
               a kenyeret törte.</p>
            <p>- Hogyan, Pirkó kisasszony, maga olvasta Heinét?</p>
            <p>Ezt Tarkovics kérdezte s igazán csodálkozó arczot vágott hozzá. Ez a harminczkét éves
               fiu tudott blazirt lenni s a következő pillanatban már a legtisztább ártatlansággal
               nézni valakire.</p>
            <p>- Oh igen - felelt halkan Pirkó - de ne mondja ezt olyan hangosan, mert félek, hogy
               meghallják. A papa és a mama Párisban van, a kis öcsém a nagymamánál lakik s én azt
               olvastam, ami nekem tetszett. Heinét imádom.</p>
            <p>- És tizennégy éves!</p>
            <p>- Tizenöt...</p>
            <p>Tarkovics is imádta Heinét. Ha verset irt, szándékosan utánozta. Ennek az embernek a
               lelkét ez a hatalmas tehetségü csirkefogó nevelte, aki éppugy, mint ő az életben, az
               egyik versében leköpte a szerelmet, pofonverte a tekintélyt, megcsiklandozta az
               isteneket és szivből kinevetett mindent, amit csak valaha szentnek vallott az
               emberiség, s a másikban egy tizenhat éves fiu tisztaságával sirva vallott szerelmet
               egy szűznek. Igy élt Tarkovics, s igy él az igazi ujságirók legnagyobb része, amely
               talán nem is tudja, hogy utolsó csepp véréig a Heine Henrik nevelése. De ez az ember
               öntudatosan rendezte be igy az életét, mert rájött, hogy az ő földi pályájához ez
               illik legjobban. Kegyetlen és szivtelen tudott lenni, hogy a következő pillanatban
               elolvadjon a szentimentálizmustól. Léha volt, s a lelke mélyéig züllött embernek
               tartotta magát. A tehetségét se becsülte semmire, akkor irt, ha megfizették, s akkor
               is pongyola volt, s kinevette azokat, akiknek tetszett. A mások tehetségét azonban
               rajongó szeretettel tisztelte. A világon egyetlen asszonyt se tisztelt, csak az anyja
               emlékét imádta. Minden leányt romlottnak tartott, csak a hugát becsülte nagyra. A
               nagy dolgokkal szemben szinte a tulzásig czinikus volt, de a kicsinyekben tudott
               hinni, igy például kinevette a vallást, s ugyanakkor gyermeki szeretettel
               beczézgetett egy sánta koldust.</p>
            <p>- Nem engedném - mondta - hogy a leányom Heinét olvassa. A feleségem pedig csak
               negyven éves korában kezdhetné el.</p>
            <p>Pirkó mosolygott:</p>
            <p>- Ugyan miért?</p>
            <p>- Mert elrontja őket. Egyáltalán nem engedném, hogy a költőket olvassák. Ami rosszat
               a nők tesznek, azt mind a költőktől tanulták. A szerelmes könyvek a férjek legnagyobb
               ellenségei. Mindig erre gondolok, ha regényt vagy novellát irok. A regény akkor jó,
               ha a férjek a földhöz vágják.</p>
            <p>Pirkó nem szólt semmit. Tarkovics megijedt.</p>
            <p>- Az istenért, most veszem csak észre, hogy mindezt a sok szamárságot magának mondom.
               Igérje meg, hogy nem árul el. Mit szólnának, ha megtudnák, hogy magácskával szerelmes
               könyvekről beszéltem...</p>
            <p>Ez rosszul esett a kis hölgynek. Elkomolyodott és az ajkát kezdte harapdálni. A férfi
               ezt észrevette:</p>
            <p>- Azért nem kell haragudni. Ha ez vigasztalás, hát kijelentem, hogy az egész
               társaságban magát szeretem a legjobban. Magával lehet beszélni, mert maga egy édes,
               naiv öreg asszony. Meg van elégedve?</p>
            <p>- Oh, igen.</p>
            <p>Közelebb hajolt hozzá:</p>
            <p>- Nézze, Pirkó, Téreiné minden öt perczben idenéz és dühösködik, hogy folyton magával
               beszélek. Ez se vigasztalja meg?</p>
            <p>A kis hölgy nem felelt. Most sirni lett volna kedve, ugy érezte, hogy dühből.
               Megrohanta a mérhetetlen keserüség, hogy még gyerek. Ebben a korban meg tudnának
               halni bánatukban a leányok, csak azért, mert nem idősebbek három évvel. Azzal a három
               évvel, amit azontul a koporsójukig sajnálnak.</p>
            <p>- No, édes öreg asszony, mondjon valamit. Legyen vigabb. Nos?</p>
            <p>Ez se használt. Pirkó komor maradt, most megfogta a nagy keserüség, s szerette volna
               agyonütni ezt a felnőtt férfit, aki akaratlanul is éreztette vele, hogy még gyerek, s
               hogy egy kicsit nevetséges az ilyen fiatal testben a nagyra fejlődött lélek.</p>
            <p>- Tudja mit, Pirkó - szólt komolyan a férfi, aki e pillanatban tele volt jóindulattal
               és hittel - most azért is megmutatjuk nekik, hogy kik vagyunk. Magával fogok maradni
               egész este. Jó? Meg fogjuk pukkasztani őket, mind, mind dühösek lesznek. Jóbarátok
               leszünk, Pirkó. Irodalomról fogunk beszélni és ugy teszünk, mintha nem tartanók őket
               méltóknak arra, hogy erről a témáról tárgyaljunk velük. Nevessen, Pirkó! Nos, egy,
               kettő, három...</p>
            <p>Oh, csak ezt ne mondta volna! Ez az egy, kettő, három, amit a kis babáknak szoktak
               mondani, hogy a «három»-ra kicsattanjon belőlük a nevetés, ugy zuhant Pirkó lelkére,
               mint három nehéz kalapácsütés. Szeretett volna fölugrani, sirva fakadni s kiáltani,
               hogy mindenki hallja: «Nem, nem vagyok gyerek, én mindent tudok, én mindent
               olvastam!»</p>
            <p>Tarkovics megtartotta az igéretét. Ott maradt mellette s vele beszélt egész este. A
               vacsora vége felé sikerült is egy kicsit felviditania. Sétára indult az egész
               társaság s ő előre ment vele. Valóban irodalomról beszéltek, de nem sokáig.
               Beszélgetés közben Pirkó kipattantotta, hogy nem akar férjhez menni.</p>
            <p>Tarkovics megállt:</p>
            <p>- Hogyan? Nem akar férjhez menni? Soha?</p>
            <p>- Nem én.</p>
            <p>- És miért?</p>
            <p>- Nem tudom. Mindig próbálom valamivel magyarázni, de aztán mindig érzem, hogy nem ez
               az igazi oka. Egyszerüen nem akarok férjhez menni.</p>
            <p>Elindultak az estében, tovább. A társaság jó messze elmaradt mögöttük.</p>
            <p>- És a szerelem, kis Pirkó?</p>
            <p>Most hallotta először közvetlen hangon ezt a szót. Megreszketett tőle, mint ahogy
               megreszketett volna, ha akárki más mondta volna. Itt a fák között, ebben az erős
               virágillatban, a csöndes estén, amikor minden szó oly szépen hangzott, ez a
               «szerelem» tele volt titokzatossággal. Félt tőle, nem tudta, hogy mi.</p>
            <p>- Maga még sohse volt szerelmes, Pirkó?</p>
            <p>Közönyösen felelt:</p>
            <p>- Oh, nem. Nem is leszek.</p>
            <p>- Jó - mondta nagyon egyszerüen a férfi - ezt tudomásul veszem. Hanem ha majd egyszer
               mégis megszegi ezt az igéretét és szerelmes lesz, el kell jönnie hozzám és meggyónni
               mindent. Ha majd nem tud aludni éjjel és naplót fog vezetni nappal. Ha majd nem lesz
               étvágya és tiz oldalt is el fog olvasni egy könyvből a legnagyobb figyelemmel,
               anélkül, hogy egy szót is megértett volna belőle. Ez igy lesz, hiába próbál nevetni.
               A legkomiszabb verseket fogja kivágni az ujságból s ha a szinházban azt hallja, hogy
               «szeretlek», hát ez ugy fog végigszaladni a lelkén, mint valami gyönyörü sirás. Majd
               fog még maga jönni hozzám és fogja mondani! «Segitsen rajtam, Tarkovics bácsi, mert
               nem tudok hova lenni a nagy szerelemtől.» És ne higyje, Pirkó, hogy valami daliás,
               feketeszemü, muzsikahangu szép ifju lesz ennek az oka... Oh, nem. Majd meglátja, hogy
               igazam volt. Egy rongyos senki lesz az a borzasztó ember, Pirkó, egy olyan fiu,
               hogy szánalom lesz nézni. Arra az egyre megesküszöm, hogy maga százszor különb lesz
               nála, fiacskám.</p>
            <p>Fiacskám.</p>
            <p>Ez fájt. Hát még az ilyen okos emberek is adnak valamit a korra? Ime, erről a
               Tarkovicsról azt mondják, hogy minden emberi konvencziót megvet és hogy semmi sem
               szent előtte, gyülöli a rendet és a sablont, s az első alkalommal szolgai módon
               engedelmeskedik annak a butaságnak, hogy a kis leányokkal apai hangon kell
               beszélni.</p>
            <p>Ez is olyan ember, mint a többi - gondolta a kis hölgy.</p>
            <p>Utánuk szóltak, hogy forduljanak a hajó felé. Tarkovics tovább beszélt, de Pirkó nem
               értette. A mikor néha-néha mégis fölrezzent a gondolataiból, eszébe jutott az a tiz
               oldal, a miből egy szót sem ért meg az ember. De aztán megint a «fiacskámra» gondolt,
               s csak éppen, hogy mondatokat hallott maga mellett. A hajóhoz értek. Az utolsó hajó
               rendes közönsége állott a hidfőnél, várta a Hattyut, a mely az ó-budai kikötőnél
               pihent, világos kis ablakait ragyogtatva. Pirkó ezt nézte, a mikor észrevette, hogy
               az egyre beszélő Tarkovics valami kérdő mondatot mondott. Ránézett:</p>
            <p>- Tessék?</p>
            <p>- Ugy látszik, magának halvány sejtelme sincs arról, hogy én mit beszélek. Tudja
               isten, hol jár az esze.</p>
            <p>- Bocsásson meg... Mit kérdezett?</p>
            <p>- Most nem mondom meg, azért sem. Magával nem érdemes beszélni. Maga csak arra jó,
               hogy értesüléseket adjon az embernek. Például mondja meg, mikor érkezik haza a mamája
               Párisból?</p>
            <p>- Hogyan? - kérdezte a kis leány - hát ismeri a mamámat?</p>
            <p>- Néhányszor találkoztunk, ugy, zsurokon. De nagyon megbarátkoztunk. Én ilyennek
               képzelem az igazi asszonyt. Sokkal különb, mint a leánya.</p>
            <p>A társaság utólérte őket. Az urak elmélyedtek valami őket érdeklő témába, az
               asszonyok pedig a szép időt dicsérték. Bella unatkozott, s látni lehetett rajta, hogy
               e pillanatban haragszik Pirkóra. Volt benne annyi haszontalanság, hogy hangosan
               mondta:</p>
            <p>- Jól kibeszélte magát Pirkóval, Tarkovics ur?</p>
            <p>Pirkónak fölragyogott a szeme. Oh, ha ez az ember most jól odamondaná nekik az
               igazat, ha lefőzné valamennyit, ha visszavágna ennek a kövér szőke csacsinak...</p>
            <p>De ez az ember nyugodtan felelt:</p>
            <p>- Igaza van, Bella, kár volt, most már sajnálom...</p>
            <p>Az egyik asszony megjegyezte:</p>
            <p>- Pirkót egyszer agyon fogják ütni az asszonyok, mert a maga számára foglalja le a
               komoly urakat.</p>
            <p>- Óh - mondta Bella anyja, kissé bosszankodva, amért a leánya egyedül maradt - Pirkó
               hozzá van szokva, hogy féltékenyek rá az asszonyok... Ugy-e Pirkó?</p>
            <p>A kis hölgy nevetni próbált, de az a kis mosolygás, a mi sikerült neki, annyi
               keserüségen át erőlködött fel a lelkéből, hogy mire az ajkára ért, nagyon kevéssé
               hasonlitott a vigsághoz. Pirkó most mindenkiben ellenséget látott, utálta a kövér
               szőkét, az irigy anyát, a buta asszonyokat, a czinikus Tarkovicsot, mind ezt a sok
               embert, a ki a hajót várta, szeretett volna már az ágyában lenni, egészen
               egyedül.</p>
            <p>A bokrok közül kihangzott az utolsó hajót jelző csöngetyü. A czigányok is jöttek már,
               tokban hozták a hegedüiket. A czimbalmot a csaposlegény tolta egy talicskán.</p>
            <p>- Ajánlom magamat - mondta Tarkovics, és kezet csókolt az asszonyoknak. Aztán
               barátságosan megrázta Bella kezét, mosolyogva bucsuzott el az uraktól.</p>
            <p>«Nem nyujtom neki a kezemet» - gondolta Pirkó. De Tarkovics nem jött feléje. Oh, ez
               borzasztó lett volna... Tarkovics megállt és tüzet kért Bella apjától. Már égett a
               szivarja, de azért ott maradt és beszélgetni kezdett a kereskedővel. A hidon már
               hallatszott a hajóba sietők kopogása. Az asszonyok rákiáltottak:</p>
            <p>- Tarkovics, még lekésik!</p>
            <p>Erre kalapot emelt és még mindig nem nézett Pirkóra. Pirkó ugy állt a helyén,
               egyedül, három lépésnyire a társaságtól, mint valami szobor.</p>
            <p>- Jojczakát! - kiáltott az ujságiró és szaladni kezdett. Hirtelen megállt:</p>
            <p>- Óh, pardon, bocsánat... majdnem megfeledkeztem a kis grófnőről! Pá, Pirkó!</p>
            <p>A kezét nyujtotta feléje.</p>
            <p>«Nem, nem nyujtok neki kezet» - gondolta daczosan, a világ legszilárdabb
               elhatározásával Pirkó és csöndesen, reszketve tette bele kis kezét a férfi széles
               tenyerébe.</p>
            
         </div>
         <div type="chapter">
            <head>IV.</head>
            <p>A Margitsziget a világ legérdekesebb szigeteinek egyike. A közepén titokzatos őserdő,
               a hol uttalan utak közt, évszázados fák alatt mohlepte romfalak merednek az égbe. Ha
               föllebb megy az ember, nagyuri parkot lát, hatalmas angol pázsittal. Még följebb
               nyaralóhelynek látszik, gondosan öntözött virágágyak veszik körül a kedves kis
               villákat s messziről ide hallatszik a czigányzene. A vendéglőnél már város. Ott áll a
               szürke kis szálló, pinczérek futkosnak s nagy társaságok söröznek az asztalok körül.
               A kis szálló mögött kezdődik a falu. Itt van a nagy jégverem, itt nem tollas-kalapos
               hölgyek járnak, hanem a fehérkötényes szakácsnők, itt szénaillatot hoz a szellő,
               talicskát tol a béres-gyerek s a jégvermen tul tizenegy igazi tehén lakik egy igazi
               istállóban, a mely körül nem főkertészi felügyelet alatt álló virágágyak terülnek el,
               hanem gaz nő a szénaboglyák közt, szabadon hajtják ágaikat a bokrok s nincs kavicsos
               ut, hanem fényes fehér homok, a mely egészen leér a Dunáig. Itt cselédekkel
               találkozik az ember s gyakran látni, a mint a tehenes ingujjban incselkedik a
               vendéglőbeli szakácsnékkal. Szóval a kis szálló mögött már vidéken van az ember s
               valóságos népéletet lát, tehénbőgést hall s örömmel nézheti, a mint a főpinczér fiai
               a szénában henteregnek.</p>
            <p>Itt töltötte délelőttjeit Melitta kisasszony, az alsószoknya-gyüjtemény tulajdonosa,
               a Népszinház tagja, akinek szebb ruhái voltak, mint a Térei és Birnbaum czég
               bármelyik beltagja nejének s akinek a legnagyobb szerepe is olyan kicsi volt, hogy
               igazán minden képzelmet felülmult. A kisasszony főleg a tejkura miatt jött ide s
               pompásan érezte magát, ha délelőttönként egyszerü kartonbluzban, kopott szoknyában -
               amely alatt azonban nehéz selyem alsószoknya suhogott - itt járkálhatott s
               kergetőzhetett a főpinczér föntebb emlitett fiaival. Miután a külvilág számára nem
               lehetett primadonna, hát a maga számára volt az. Fölmászott a gyerekekkel a
               szénaboglyára s elgondolta, hogy most a szinházi élet fáradalmait piheni ki s
               megijedt arra a gondolatra, hogy istenem mit szólna a publikum, ha igy látná.
               Megbarátkozott a tehenessel s élvezte azt a kedves ideát, hogy ő, aki szinháznál még
               a nemzeti kaszinó tagjaival szemben is oly hideg - eleinte, valósággal fél ettől a
               mogorva öreg paraszttól, aki a tehenek között alszik egy priccsen s aki nem is tudja,
               hogy mi az a vánkos. Az igazat megvallva, egy kis turpisság is volt a dologban, mert
               Melitta kisasszony föltette magában, hogy a tehenesből regényalakot csinál. Nem is
               utolsó gondolat majd télen a Népszinház szük folyosóján előadni a smokingos
               csoportnak, hogy az egyszerü tehenes miképpen bolondult utána a szigeten, hogyan
               hordta a virágot neki s milyen esetlen az ilyen szegény paraszt, ha szerelmes.
               Melitta kisasszony nem volt rossz leány, csak kevés volt a képzelőtehetsége.
               Valójában unatkozott az öreg paraszttal, aki mindennel meg lett volna elégedve, csak
               a sárga hajat nem tudta sehogy se megérteni s ezért állandóan dühös volt a
               kisasszonyra.</p>
            <p>A főpinczér fiai azonban boldogok voltak és iszapból nagy várat emeltek a parton. Még
               az arczuk is tele volt iszappal, köpködték a vizes homokot s nagy bombákat csináltak
               a kisasszony számára, hogy dobálja vele őket. Nagyokat vihogtak az iszapvárban,
               Melitta pedig végül mindig komolyan megharagudott reájuk, mert a gonoszok rendesen
               arczon dobták egy marék homokkal. Az arcz pedig teljesen ki volt zárva a néppel való
               barátkozásból, mert az arczon van a teint s Melitta kisasszony a teintjét még jobban
               szerette, mint az alsószoknyáit.</p>
            <p>- Frejln, Frejln! - kiabáltak utána a kis svábok, amikor fölülkerekedett benne a
               nemzeti kaszinóhoz való tartozás érzete s otthagyta őket. De ilyenkor komolyan hagyta
               ott őket, mert rájött, hogy igazán nem érdemes a nép közé keveredni. Boszusan
               törülgette a teintjét és a kis szálló felé sietett. A becsületes öreg tehenes
               ilyenkor kijött az istállóból és csöndesen röhögött, ami nem volt szép tőle, mert
               utóvégre is ő egy népies idyll főalakja volt. De ezt viszont nem tudta szegény s ez
               az, amiért meg kell neki bocsátani.</p>
            <p>Egy délelőtt, amikor Melitta ismét megutálta a népet s a kis svábok kiabáltak
               «Frejin, Frejln» és az öreg tehenes kezében a seprővel kijött röhögni, meglepetve
               látta, hogy az egyik szénaboglya mellett egy kis leány áll és csodálkozva nézi a
               jelenetet. Egy pillantást vetett rá, de aztán eszébe jutott, hogy ő a primadonna, s
               mint ilyen, minden más nők felett áll, tehát ügyet sem vetett rá. Letörülte arczáról
               a nedves homokot és eltünt a jégverem mögött. Másnap, miután föltette magában, hogy
               végleg szakit a néppel s magányosan fogja élvezni a falusi élet csöndes örömeit,
               kivitte a kézi munkáját a sziget csucsára s egy lapos kőre ült, ugy himezett. Alig
               ült ott egy negyed óráig, mozgást hallott a bokrok felől. Odanézett s látta, hogy a
               tegnapi kis leány bujkál ott s hirtelen elforditja a fejét. Azontul mindennap látta a
               titokzatos kis idegent. Sohse tudta, mikor jött, merről jött, elég az hozzá, hogy
               egyszerre csak ott motoszkált körülötte s ugy tett, mintha nem is venné észre a
               sárgahaju kisasszonyt. Kis kezével félrehajtogatta a bokrok ágait, átgázolt a köveken
               s kiállt egészen a sziget csucsára, a hol a Duna kettéválik.</p>
            <p>Egy napon azonban észrevette Melitta kisasszony, hogy a kis idegen nézi. Szegényke
               azt hitte, hogy jól el van rejtve s egy nagy bokor mögül rászögezte égő két szemét a
               kisasszonyra. Ugy kuksolt ott vagy egy félóráig, mint valami kiváncsi kis mókus,
               abban a nevetségesen téves hitben, hogy senki sem látja. Erősen szemügyre vette a
               szinésznőt: megnézte a haját és figyelmesen vizsgálta az arcza minden apró vonását.
               Hosszasan nézte a száját, amelyen fakó lehelletet hagyott a szinházi festék. A
               levelek közül kitüzelő tekintet aztán lesiklott a kisasszony kissé sovány vállára és
               mellére. Innen szinte daczos következetességgel ugrott fel a pillantása az arczra,
               kifejezést keresett a szemben, valami karaktert a száj körül.</p>
            <p>«Ez a kis leány valamikor látott a szinházban» - gondolta Melitta, s jól eső érzés
               futott át rajta. Mégis csak jó szinésznőnek lenni, ez olyan érdekes, olyan izgató,
               olyan titokzatos dolog a közönséges emberek előtt...</p>
            <p>Otthon nem tudták mire vélni a dolgot. Pirkó a tizórai után egyszerüen eltünt s
               ebédig nem jött haza. Amikor megkérdezték tőle, hogy hol volt, azt felelte, hogy
               egyedül sétált, mert verseket akar irni. Bella megleste többször is, de mindig
               másfelé ment. Egyszer az alsó sziget felé vette utját, másszor a hajóállomás felé
               fordult, majd a vendéglő felé látták menni. De akármerre ment is, Melitta kisasszony
               minden délelőtt hallotta halk járását a bokrok közt, látta, amint világos ruhácskája
               megvillant a lomb mögött, s aztán, ha nagyon figyelt, azt is észrevette hogy a nesz
               egyszerre elhallgat, a kis idegen elhelyezkedik az ágak közt és két égő gyerekszem
               komoly pillantással tüzel feléje. Az anyjának elmondta Melitta, hogy egy kis
               tisztelője valósággal üldözi. Sőt egyszer az is megtörtént, hogy Melittának semmi
               kedve nem volt a kézi munkához, s mégis rászánta magát, oly jól esett neki ez a
               körülötte settenkedő kis kisértet, akinek mókus-szeméből bámulatot és kiváncsiságot
               olvasott ki. Igy ment ez nap-nap után, a főpinczér fiai kénytelenek voltak egymást
               dobálni az iszappal, az öreg tehenes békén végezte a dolgát, mert a kisasszony most
               egyéb iránt érdeklődött. Igy ment ez egészen addig a napig, amikor különös dolog
               történt.</p>
            <p>A kisasszony nagy violákat himezett egy bordószinü posztóba, s időről-időre lopva a
               bokor felé nézett, ahonnan állhatatosan ragyogott feléje a két égő kis pont.
               Egyszerre azonban megzördült a bokor, félrehajoltak az ágai s a kis idegennek a feje
               láthatóvá lett.</p>
            <p>- Zavarom kisasszony? - kérdezte.</p>
            <p>A hangja egy kicsit remegett. De hirtelen összeszedte magát és kilépett a bokorból.
               Fehér szoknyácska volt rajta s nagy, világoskék-galléros matrózbluz. Fiatal nyaka
               meztelenül emelkedett ki a kék-fehér csikos háromszög mögül s az arczán halvány
               pirosság szaladt végig. Melitta kisasszony letette a kézi munkáját és mosolygott:</p>
            <p>- Már hogy zavarna, kedves?</p>
            <p>Ezt már szinésznő-hangon mondta. A szinésznőknek külön beszédmodoruk van a polgári
               leányok számára, akiket bámulóiknak tartanak.</p>
            <p>- Nézze, édes kisasszony - mondta szomoru mosolygással Pirkó - ne nevessen ki a
               csacsiságomért. Megvallom őszintén, nagyon szeretnék magával megismerkedni...</p>
            <p>A nagy lapos kövön félrehuzódott Melitta, hogy helyet csináljon neki:</p>
            <p>- Üljön le ide, mellém, és beszélgessünk. Ne csináljunk faxnikat. Mondja meg a nevét
               és már a legjobb barátnék vagyunk. Jó?</p>
            <p>- Jó - mondta Pirkó és leült. - Az én nevem Wald Piroska.</p>
            <p>A kisasszony érdeklődve nézett rá:</p>
            <p>- Wald? - mondta - a szép Waldnénak a leánya?</p>
            <p>Ez a kérdés, amelylyel nem most találkozott először Pirkó, egy kicsit bántotta. Hogy
               egy kicsit belekóstolt az önállóságba, egészen önálló szeretett volna lenni s azt
               szerette volna, hogy az anyjáról mondják: «Ez a Wald Piroska anyja» - és nem
               megforditva. De azért egy kis büszkeség is volt a mosolyában, a mikor felelt:</p>
            <p>- Igen, azt hiszem, a mama az a szép Waldné, akire gondol...</p>
            <p>A szinésznő ugy nézte, mintha föl akarna fedezni valamit az arczában a szép Waldné
               arczából. Aztán igy szólt:</p>
            <p>- Különös találkozás.</p>
            <p>De ez olyan hangon volt mondva, mintha a kisasszonynak már lett volna valaha dolga a
               szép Waldnéval, s mintha a kisasszony nem valami nagyon szerette volna a szép
               Waldnét. S ugylátszik, nem akart erről a témáról többet beszélni, mert a csöndes,
               meglepett hangból visszatért a banális bemutatkozási hangra:</p>
            <p>- Az én nevem...</p>
            <p>- Óh - vágott közbe Pirkó - a magáét nem kell megmondania, mert ismerem a szinlapról.
               Láttam a Madame Sans-Géneben. Kijelentem, hogy olyan szép volt, hogy virágot akartam
               küldeni magának.</p>
            <p>- Nagyon kedves...</p>
            <p>- Valósággal szerelmes voltam magába, akár hiszi, akár nem. Mink kis leányok, mielőtt
               az első férfiba beleszeretnénk, rendesen egy nagyon szép asszonyba vagyunk
               szerelmesek. Maga az én első szerelmem, kisasszony...</p>
            <p>Nevettek s azontul már szabadon folyt köztük a szó. Elhatározták, hogy minden nap
               találkoznak itt a sziget csucsán és beszélnek, folyton beszélnek. Pirkó tele volt
               kérdésekkel, kiváncsisággal és a szinésznőnek gyönyörüség volt elmagyarázni a
               szinházi élet érdekes titkait, mint ahogy mindenki beszédes lesz, amint a
               mesterségéről kérdezik. Ugy vették észre, hogy még csak öt percz óta vannak együtt s
               már jött Ó-Buda felől a déli harangszó. Pirkó fölállt, bocsánatot kért s
               kijelentette, hogy nem kap ebédet, ha elkésik. Elindultak tehát együtt, a kisasszony
               elkisérte a kis szállóig.</p>
            <p>- A szállón tul nem kisérhetem, Piroska - mondta neki - mert falusi toalettben
               vagyok, nézze...</p>
            <p>És kétfelé huzta a kopott szoknyát, amely alól kivillant a halványlila selyem
               alsószoknya legalsó fodra. Ezt észrevette a kis leány s ott maradt a tekintete.</p>
            <p>A szálló mögött megálltak.</p>
            <p>- Maga sok irót ismerhet, kisasszony - szólt Pirkó - tudom, hogy az irók mindig a
               kulisszák mögött lebzselnek... Ugy-e nagyon érdekes emberek?</p>
            <p>A kisasszony adta a közönyöst:</p>
            <p>- Olyanok, mint a többi. Van köztük néhány szép fiu.</p>
            <p>Pirkó ugy tett, mintha gondolkoznék. De ez a hazug mimika a lelkére nehezedett s
               fojtogatta a mellét. E pillanatban csak az az egy vágya volt, hogy ne piruljon el. S
               fojtott hangon, amelynek a reszketését maga is érezte, a jégverem tetejére
               kényszeritve a tekintetét, könnyedén vetette oda:</p>
            <p>- Én ismerek egy irót, talán maga is ismeri. Téreiéknél láttam, oda gyakran jön.
               Tarkovicsnak hivják.</p>
            <p>Most pirult el. A pillantása hirtelen lesiklott a jégverem csucsos tetejéről s
               fürkészve állott meg a kisasszony szemén. A melle megfeszült, a száját
               összeszoritotta, ugy nézte a szinésznő arczát. Várta, hogy eláruljon valamit, vagy
               legalább is tettessen olyan nagy közönyt, amelyből kiordit a hazugság. A szinésznő
               azonban e helyett csodálkozva nézett rá:</p>
            <p>- Maga ismeri Tarkovicsot?</p>
            <p>- Mondom, hogy csak ugy láttam... Azért mondom, mert ez az egyetlen, akit
               ismerek.</p>
            <p>Most jött csak a közöny. A kisasszony kétfelé huzta a kopott szoknyát, előretolta az
               egyik lábát s a czipellője orrát nézegette igen nagy közönynyel.</p>
            <p>- Tarkovics? - mondta halkan - hogyne ismerném. Mind a hirlapirókat ismerem...</p>
            
         </div>
         <div type="chapter">
            <head>V.</head>
            <p>A csöndes éjszakában felült az ágyában Bella és suttogva szólt:</p>
            <p>- Alszol, Pirkó?</p>
            <p>A másik ágyból egy éber hang felelt:</p>
            <p>- Nem.</p>
            <p>A leányok szobájának egyetlen nagy ablaka a Dunára nyilt. Az ilyen nyugalmas,
               holdfényes éjszakán tisztán lehetett látni az ezüstösen ragyogó folyót s az ujpesti
               part bokrait, amelyekre ugyancsak pazarul szórta az ezüstöt a hold. A kotrógép most
               nem volt olyan komikus, szikár épület, mint nappal. Komolyabb látszatot öltött, sőt
               talán félelmet is akart kelteni. Gerendái feketén meredtek a halványan derengő égbe,
               két tornya komor négyszögben nézett le a holdfényes Dunára, csak a bádogfödele
               csillogott most is, mintha szinezüst lett volna. Ezt nézték egyideig a leányok, mind
               a kettő éppen kilátott az ablakon az ágyából. Aztán félálomban a hangokra szoktak
               volt figyelni. Pest felől csöndesen szürődő halk moraj jött, az éjszakai nyugovóra
               térő város utolsó lehellete. Néha muzsikaszó is szállt át a partról, vagy valami
               nyugodtan beszélgető két ember hangja. A szavukat nem lehetett érteni, de a nevetésük
               tisztán hangzott. Amikor aztán minden elcsöndesült, vonatok fütyültek valahol nagyon
               messze, néha még a robogásuk is idehallszott, halkan zakatoló neszszé finomodva. De a
               vonatok is elmentek, a távoli fütty beleveszett az éjszakába s most már csak a Duna
               muzsikált, neki-nekilocscsant a kövezett partnak, odább az iszapon fölsurrant s
               amikor visszafolyt, zörögve szaladtak utána a kavicsok. De voltak pillanatok, amikor
               éppenséggel semmi hang nem jött sehonnan s ilyenkor érezték szükségét a leányok
               annak, hogy suttogva megkérdezzék egymástól:</p>
            <p>- Alszol?</p>
            <p>Pirkó fölült az ágyában és a tenyerébe hajtotta a fejét.</p>
            <p>- Nem tudok aludni - mondta.</p>
            <p>A másik hamar készen volt az álmatlanság ellen való orvossággal:</p>
            <p>- Gyere át az ágyamba...</p>
            <p>Vannak asszonyok, akiknek ezek az éjjeli beszélgetések legszebb emlékeik. Ilyenkor,
               amikor két leányfej ugyanegy vánkosról néz szembe egymással, nincs többé titok. A
               nagy éjszakai csönd, az egyedüllét feloldja a titkok zárait s ilyenkor hangzanak el a
               hosszu, óvatosan őrzött történetek, amelyek az éjszakában fontos dolgokká
               növekszenek.</p>
            <p>Pirkó átment a másik ágyba. Bella megfogta a fejét és a mellére vonta:</p>
            <p>- Mi bajod, Pirkó?</p>
            <p>- Semmi.</p>
            <p>Ezt egy sóhajtás kisérte.</p>
            <p>- Pirkó - mondta a szőke - tegnap se aludtál.</p>
            <p>Nem szóltak egy ideig. Messziről megint fütyültek a vonatok.</p>
            <p>- El szeretnék menni - mondta Pirkó nagyon csöndesen.</p>
            <p>Erre nem lehetett mit felelni. Bella más tárgyra tért át:</p>
            <p>- Te, észrevetted, hogy a Sándor udvarol neked?</p>
            <p>- Nem.</p>
            <p>Sándor, egy távoli rokon, ötödik gimnáziumba járt és költő volt. Ma délelőtt
               meglátogatta őket. Kamaszosan viselkedett, lenézett mindent, czinikus volt, és
               felolvasta verseit. Sürü fekete haját hosszura növesztette és nagy csokorra kötött
               nyakkendőt viselt.</p>
            <p>- Egész délután veled volt és azt mondta, hogy egy verset fog irni rólad. Különben is
               láttam, hogy udvarol, én mindjárt az első perczben észreveszem az ilyet. A fiuknak
               ilyenkor egész más a szemük.</p>
            <p>Pirkó hallgatott. Egy kicsit talán jól is esett neki ez a hir, annál is inkább, mert
               egy másik leány mondta.</p>
            <p>- Nem hiszed?</p>
            <p>- Nem...</p>
            <p>- Hát akkor még mondok valamit. Add a becsületszavadat, hogy nem mondod meg senkinek.
               Amikor elment, megvallotta nekem, hogy szerelmes beléd. Azt mondta, hogy minden nap
               ki fog jönni. Kért, hogy segitsek neki és mondjam meg neked, hogy szeret, de ne
               mondjam meg, hogy ő mondta, hogy mondjam meg. Érted?</p>
            <p>A kis hölgy mosolyogva nézett rá. Most már tetszett neki a dolog. Szeretett volna
               több bizonyságot:</p>
            <p>- Bella - sugta - te tréfálsz. Mondd: isten bizony.</p>
            <p>- Isten bizony.</p>
            <p>Visszahajtotta a fejét a párnára, még mindig mosolygott, de most már egy kis
               elégedettséggel és egy kis büszkeséggel.</p>
            <p>- Gyerek - mondta.</p>
            <p>Végre ő is mondhatta valakinek.</p>
            <p>Megint szünet lett. Érezték mind a ketten, hogy nem ez az igazi téma. Nem tudtak
               többet mondani a Sándor szerelméről. Ekkor Bella csöndes ravaszsággal jegyezte
               meg:</p>
            <p>- Nem lehet mindenki olyan idős, mint Tarkovics.</p>
            <p>Elhallgatott, igen nagy kiváncsisággal várta a választ. Eddig azt hitte, hogy Pirkó
               majd csak szóba hozza egyszer a dolgot, de hiába. A kis hölgy nem szólt soha
               Tarkovicsról, sőt ha az asztalnál róla beszéltek, más témára tért át. Szóval nagyon
               ravasz kis nő volt, pompásan sikerült eltitkolnia a dolgot, tekintve, hogy az első
               napon már mindenki észrevette,</p>
            <p>Most hallgatott és égni kezdett az arcza. A lelkében nagy erőfeszitéseket tett, hogy
               ne szóljon egy szót se, s teljesen magára maradjon az ő szomoruan édes titkával.
               Minek beszélni róla, amikor ugyse lehet belőle semmi? De nem birta. Közelebb csuszott
               Bellához, átfogta a nyakát és ugy magához szoritotta, ahogy csak tudta.</p>
            <p>- Miért nem mondtad mindjárt - szólt a tapasztalt orvos hangján Bella.</p>
            <p>- Nem tudom...</p>
            <p>A kövér szőke leány simogatni kezdte az arczához támaszkodó kis fejet. Most már
               tisztában volt mindennel, s ez egygyel több bizonyitéka volt annak, hogy ő előtte nem
               lehet semmit titkolni. Ő már ismerte ezeket a fogásokat, hajh...</p>
            <p>- Szereted?</p>
            <p>Mit felelhetett erre az érdekes Pirkó, az okos kis hölgy, a rokokó-dáma, aki tizenöt
               éves korában már élvezni tudta a hangulatokat, szerette a stilszerüséget, Heine
               Henriket olvasta és féltékenynyé szokta tenni a felnőtt asszonyokat. Mit mondhatott
               mást, mint amit mondott, égő arczczal, ragyogó szemmel, forró lehelettel, s olyan
               banális hangsulylyal, aminővel csak lehetett:</p>
            <p>- Nagyon...</p>
            <p>Most, hogy teljesen biztos volt a dolog, elkomolyodott a szőke is. Elhatározta, hogy
               e percztől fogva a tapasztalt nő gondosságával fog vigyázni Pirkóra, tanácsokkal
               segiti, ránczbaszedi, kitanitja, majd ad ő neki... De egy kicsit megijedt, amikor
               Tarkovicsra gondolt. Ezzel az emberrel - ugy találta nehezen fog menni a dolog. Ezt a
               zsánert - bármennyire is tudta a fogásokat - nem ismerte. Az ő speczialitása Sándor
               volt, az egetverő gimnazista, aki hamar gyullad, nagy lánggal ég és rögtön azt
               számitja, hogy mennyi ideig kell várni reá a leánynak. Érdekes, hogy ezeknek a
               fiuknak mindig a korral van bajuk. Az imádott nő rendesen épp oly idős, mint ők, s
               innen fakad minden fájdalom, itt a szakitás csirája. A kövér szőke ismerte az
               esküformákat, tudta, hogyan kell az ajtóhoz támaszkodni, mindig figyelt, hogy van-e
               tükör a szobában, tudta, hogy előre meg kell beszélni: milyen témáról fognak
               társalogni, ha bejön valaki, a kövér szőke mindent tudott, de most az egyszer nagyon
               gyöngének érezte magát, mert azt az egyet nem tudta: mit csinál az ember, ha a férfi
               nem szereti. De a tekintélyt fenn kellett tartani s ezért a merész hazugságok
               karjaiba vetette magát.</p>
            <p>- Csak bizzál rám mindent, én már tudom, mit kell ilyen esetben csinálni. Majd
               meglátod.</p>
            <p>Ezt határozott hangon mondta és sejtelme sem volt arról, hogy mit kell csinálni. De
               Pirkónak jól esett ez az orvosi hang. Az emberek életében csak két eset van, amikor
               egész lelkük minden erejének megfeszitésével bonczolják a nekik mondott szavakat:
               amikor szerelmesek s amikor betegek. Az imádottunk és az orvosunk szavait alaposabban
               elemezzük, mint a legfinomabb franczia lélekbonczoló iró, megvitatjuk a hangsulyt,
               mérlegeljük a tekintetet s eszünkbe jutnak a legtávolabbi vonatkozások, amik csak
               hatással lehettek ezekre a szavakra. Pirkó gyönyörüséggel itta ezeket a megnyugtató
               szavakat. Valóban, a buta emberek tudják legjobban megnyugtatni a szenvedőket. Aki
               igaz megnyugvást akar, buta emberrel kisértesse magát vizsgára menet, temetésen és
               buta embert válaszszon párbajsegédül. Ezekből az elmékből hiányzik a szenvedés
               legnagyobb fokozója: a képzelőtehetség s ezért nincs a bajban édesebb ir egy
               korlátolt elménél.</p>
            <p>Lassan, vontatott, szinte szégyenlősen halk hangon mondott el most mindent Pirkó.
               Elmondta, hogy már szerette az első napon, már az első vacsoránál tele volt előtte
               titokkal s más asszonyok iránt való szerelemmel. Bántotta az, hogy egy ilyen szabad
               leányba szerelmes, aki mindent adhat neki. Imádta a léhaságát, érdekes, hányatott
               életét, szerette volna tudni apróra az élettörténetét, amely oly érdekes lehetett,
               hisz ezzel az emberrel egy nap alatt több érdekes dolog történik, mint az egész Térei
               és Birnbaum czéggel egy hónap folyamán. Hogy igy megvallotta édes, nagy titkát,
               minden perczben elhatározta, hogy a többit magának tartja. Igy például nem akarta
               elmondani a kézfogás históriáját az utolsó hajónál. Talán szégyenből, vagy talán
               azért, mert ugy érezte, hogy ez a titok nagyon is az övé. De olyan finomak voltak
               ezek a dolgok, hogy darabos szavakká kövesedtek, amint elhagyták az ajkát. Ugy
               érezte, hogy ez a megkövesedés a mellében megy végbe, mert ott érezte édesen fájni a
               gondolatot s onnan kezdve lett az ő változatos, gazdag érzése banális mondattá,
               amilyennel tizezer év óta minden leány egyformán mondja el a szerelmét. Legutoljára
               azt akarta megtartani a maga titkának, hogy megismerkedett a szinésznővel. De ez se
               sikerült neki, most tisztán érezte, hogy nem bir a szavakkal, amelyek buzgó erővel
               fakadtak a mellében. Elmondott mindent, leirta a szinésznőt és bevallotta, hogy
               nincs tisztában vele. Amikor Tarkovicsot emlitette neki, közönyös volt. Ezt a
               közönyösséget hosszu éjszakákon át elemezte. Hol elhitte neki, hol meg azt vélte,
               hogy ez a közöny a saját maga ellentétét takarja. Beszélt, beszélt s miután az összes
               külső eseményeket elmondta, legutolsó szegény titkai: a kétségek, tépelődések, a
               sirások is előkerültek, nem maradt meg szegénykének semmi, megszégyenülve,
               megalázkodva, összetörve, elárult mindent, mindent.</p>
            <p>Hajnalodott.</p>
            <p>Szürkés, derengő fény áradt be az ablakon és a friss szellő reggeli illatokat hozott.
               A Dunán közel egymáshoz két hosszu fekete bárka uszott le Pest felé. Mind a kettő
               tele volt zöldséges kofával, de a hajnali derengés mindnyáját egyforma szinünek
               mutatta. Izmos legények eveztek s a bárka farában egy-egy szikár alak állott, a
               hatalmas kormánylapát hosszu rudjához támaszkodva. Kisorosziból, meg Leányfaluból
               jöttek, bizony már félkettőkor el kellett indulniok hazulról. Hogy közelebb értek a
               szigethez, halk ének hallatszott az egyik bárkáról. Nem lehetett kivenni, hogy mit
               énekeltek, mert nagyon rendetlenül ment, elhuzták a magas hangokat, mint a
               proczessziónál, amikor a Mária-énekeket éneklik. De édesen jött a hajnali lehelettel
               a vizről ez a sok halk asszonyi hang, s a két bárka oly szeliden, oly csöndesen
               uszott le a derengésben, mintha az egész valami álom lett volna.</p>
            <p>Pirkó elhallgatott, mikor a füléhez ért ez a távoli, csöndes ének. Fölült és kinézett
               a szürkületbe. Aztán mondani akart valamit, de amint oldalt fordult, látta, hogy a
               kövér szőke mélyen alszik, piros szája kissé ki van nyitva.</p>
            <p>Visszament az ágyába, füléig huzta a takarót, s most csöndesen sirni kezdett a
               vánkosba, de ez a sirás senkié másé nem volt, csak az övé.</p>
            
         </div>
         <div type="chapter">
            <head>VI.</head>
            <p>A sziget csucsára most mindennap elment, s mindig; ő volt az első. Izgatottan várta
               Melitta kisasszonyt, már kiismerte a járását, a selyem alsószoknyájának suhogását.
               Amikor meglátta a homokos ösvényen, megörült neki. Minden pillanat, amit a szinésznő
               vele töltött, olyan pillanat volt, amit nem töltött Tarkovicscsal, s ezeket a
               pillanatokat imádta Pirkó. Témájuk mindig volt, s ha nem volt, Pirkó beszélt
               mindenféléről, mulattatta a sárgahaju leányt, csakhogy vele maradjon, csakhogy
               biztos legyen a felől, hogy nincs Tarkovics Endrével. Sőt még azt is megpróbálta,
               hogy kiverje a fejéből. Mindig olyan dolgokról beszélt, amik ettől az embertől
               nagyon távol estek. Az irodalmat nem merte szóbahozni, mert félt, hogy a kisasszony
               ezen a ponton Tarkovicsra gondol. Nagyon vigyázott s nagyon boldogtalan volt. Ilyen
               kis dolgokkal vigasztalta magát.</p>
            <p>Egy délelőtt nagyon váratott magára a kisasszony. Pirkó egy ideig a lapos kövön
               várta, aztán türelmetlen lett és elébe ment. De a kisasszony csak nem jött. Eltelt
               igy egy fél óra. Akkor Pirkó nagyon izgatott lett, s a főpinczér fiait épen meg
               akarta bizni azzal, hogy menjenek el érte és tudakozódjanak utána, amikor meglátta a
               jégverem mellett a kisasszony napernyőjét. Egy kicsit meglepődött, amikor látta, hogy
               most nem a kopott szoknya és a karton bluz van rajta, hanem elegáns, asszonyos nyári
               ruha. Felállt a kőről s elébe akart menni.</p>
            <p>De hirtelen megállott.</p>
            <p>A kisasszony mögött egy férfialak jött, kényelmesen sétálva. Hosszu szürke kabát volt
               rajta, s szürke czilinder, ami nagyon jól állott neki. Igen, Tarkovics volt.</p>
            <p>A kis Pirkó előrenyujtotta a nyakát, mint valami figyelő őzike, nagyra nyitotta a
               szemét s a lélekzetét is visszafojtotta. Egy pillanat alatt határozni kellett. Nem,
               nem, a világért sem akarta, hogy ez a boldog pár itt találja. Ha a férfi ez előtt a
               leány előtt még egyszer azt találná neki mondani, hogy «gyerek», megölné magát.
               Hirtelen elhatározással nekiiramodott, s még mielőtt meglátták volna, elszaladt a
               bokrok közt a sziget csucsára. Csakhamar kiért az utolsó kövekre, akkor jutott
               eszébe, hogy rossz helyre menekült. Ha ezek keresik, innen nincs menekvés. És ahogy a
               szive rendetlenül dobogva verte kis mellét, ugy érezte, hogy jönnek, egyre kevesbedik
               köztük a távolság, mindjárt itt lesznek s itt találják az utolsó kövön, szemben a
               végtelen nagy vizzel, reszketve, sirásra álló szemmel.</p>
            <p>Egy hajó zakatolt arra, tele volt utasokkal. A fedélzeten egy hölgy kendőt
               lobogtatott a kis fehérruhás jelenség felé, aki a sziget legeslegcsucsán állott a
               szélben. Az a hölgy bizonyára azt gondolta, hogy ez valami jókedvü kis fruska, akinek
               gusztusa támadt kilépkedni az utolsó kövekre. Nem, az a hölgy nem tudta, hogy e
               pillanatban a sziget minden fájdalma ott lüktet a csucson, mint ahogy a villámháritó
               aranyozott hegyébe gyüjti az egész ház villamosságát. A hajó elgőzölgött, s nem
               maradt utána egyéb, mint néhány sietve fodoruló hullám, amely telelocsolta Pirkó kis
               czipőjét, s arra kényszeritette, hogy néhány lépéssel hátráljon. Egyedül maradt,
               előtte a végtelen, siető folyam, mögötte pedig egy szinésznő és egy ur.</p>
            <p>Innen menekülni kell - gondolta. Ilyen lelkiállapotban lehetnek vadászat alkalmával a
               rendes életmódjukban megzavart vadak. Menni kell, menni, akárhova, talán éppen az
               üldözők kezei közé. Lebujt a csalit közé, s ugy surrant a parton visszafelé. Nem
               akart nézni, mert félt, hogy olyasvalamit lát, ami nagyon fog fájni. De viszont
               kellett nézni, figyelni, hogy észrevétlenül menekülhessen. Most érezte, hogy ég az
               arcza, s hogy a szive még sohse fájt ily nagyon. Figyelt. Az egyik bokornál meg
               kellett állnia, mert hangokat hallott. Leskelődni kezdett, s látta, hogy Tarkovics a
               szinésznővel a sziget csucsa felé megy. Melitta előrement s visszaszólt:</p>
            <p>- Nincs itt. Ugy látszik, megunta a várakozást.</p>
            <p>Hátulról Tarkovics hangja hallatszott:</p>
            <p>- Ugyan hagyd, kérlek... Ostobaságokat csinálsz.</p>
            <p>- No hallod - felelt egy kis gunynyal a leány - ha még a szép Waldné leányára se vagy
               kiváncsi, akkor igazán nem tudom, mi érdekel. Isten bizony hasonlit hozzá.</p>
            <p>Megint a szép Waldné.</p>
            <p>Pirkó fölháborodott. Miért érdeklődnek ezek iránta? Hagyják békén megvonulni itt egy
               bokor mögött. Ő nem bántott senkit, ő nem kiváncsi semmire. A kisasszony meg akarta
               mutatni a szeretőjének, mint valami érdekes kis játékszert.</p>
            <p>Most visszajött Melitta.</p>
            <p>- Kár - mondta - mert nagyon édes kis leány.</p>
            <p>A lehető legnyugodtabban a férfi vállára tette a karját. Tarkovics közönyösen
               szólt:</p>
            <p>- Mondom, hogy ismerem... Téreiéknél beszéltem is vele. Rendkivül okos gyerek.</p>
            <p>Gyerek.</p>
            <p>Tarkovics átfogta a kisasszony derekát. Nem szerelmes mohósággal, óh nem. Közönyösen,
               mintha tiz évi házasság után volna. Igy indultak visszafelé, nagyon lassan. Egy szót
               se szóltak egymáshoz. Amikor azonban egy vonalban voltak avval a bokorral, amely
               mögött Pirkó kuksolt, görcsösen szoritva kezébe az egyik ágat, a kisasszony
               felbiggyesztette az ajkát és tréfás haraggal, incselkedve mondta;</p>
            <p>- Még nem is adtál puszit...</p>
            <p>Mi lesz most? Pirkó elhatározta, hogy elforditja a fejét. Istenem, csak ezek az
               elhatározások ne volnának! Amikor az ember elhatároz valamit, már akkor csirázik
               benne ennek épp az ellenkezője. Pirkó tele volt elhatározással, de a fejecskéje
               rendületlenül állott a lomb között, nem tudom, mily erő kellett volna ahhoz, amit a
               világon senki sem akart jobban, mint Pirkó, hogy a fejét másfelé forditsa... Nem
               forditotta el. Látta, amint erre az invitáczióra elmosolyodik a férfi, látta, amint
               szembefordul a leánynyal, amint a másik kezével hátul megfogja a fejét, s amint
               rátapasztja az ajkát az ajkára, ezt már nem oly közönyösen, kissé izgatottabban,
               hosszan. A csók közben pedig a kisasszony fölemelte a kezét s átölelte a férfit.
               Sokáig maradtak igy.</p>
            <p>Pirkó oly erősen fogta a szegény gallyat, hogy a levelekből kicsordult a nedv. És
               ahogy fogta, az egész bokor vele reszketett, apró levelei egymáshoz ütődtek, a többi
               bokor bizonyára csodálkozva nézte, hogy mi leli ezt a szegény füzet. Most már nem
               tudta levenni róluk a szemét. Még akart volna csókot látni, hosszabbat, tüzesebbet,
               hogy még jobban fájjon a szive. Most ugy érezte Pirkó, hogy ő egy tragikus hős s hogy
               nincs az övénél nagyobb kétségbeesés. De könny csordult ki okos nagy szeméből s ez
               eszébe juttatta, hogy nincsenek nagy dolgok a világon s ő nem egyéb, mint egy
               szerelmes gyerek, aki sir.</p>
            <p>Tarkovics a szálló felé indult a kisasszonynyal, most már nem oly közönyös
               bandukolással, mint az imént. A Pirkó fantáziája ugy látta, hogy siettek.</p>
            <p>Egyedül maradt s még sokáig nézett merően arra a helyre, ahol megcsókolták egymást.
               Most bevallotta magának, hogy az egészből nem hitt eddig egy szót sem. A mi szivünk
               legszánalmasabb erőlködése az, amikor csak azt akarja elhinni, ami tetszik neki. De
               ez most már nem hit dolga volt. Látta, a szemével látta.</p>
            <p>Eleresztette a szegény, elkinozott ágat. Az összeszoritott levelek megölve,
               formátlanul csüggtek a gallyon s Pirkó ugy vélte, hogy az ő szive is egy ilyen
               agyonszoritott, megölt, halálra kinozott valami. Csöndesen indult el hazafelé, de
               ahogy közel ért a vendéglőhöz, megállott. Nem, igy nem lehet hazamenni, kuszált
               hajjal, kisirt szemmel. Aztán tudta, hogy nem birná tovább a vidámságot,
               félrevonulna, talán ujból sirva fakadna és mindenki kérdezné: «Mi baja, Pirkó?» -
               olyan hangon, amiben már benn van az: «tudom, hogy szerelmes vagy, de kiváncsi
               vagyok, hogy mit fogsz hazudni».</p>
            <p>- Pirkó kisasszony!</p>
            <p>Hirtelen megtörülte a szemét és arrafelé fordult, ahonnan ez a hang jött. Sándor állt
               mellette, Sándor, aki azt mondta Bellának, hogy ne mondja meg, hogy ő mondta, hogy
               mondja meg.</p>
            <p>Illedelmesen köszönt és beszédbe ereszkedett vele. Sándor csinnal volt öltözve s a
               haját féloldalt lökte, hogy költőiesen lógjon a balszemébe. De Sándor elfogódott volt
               s most nem zengett oly vidám csapongással a hangjából ama fölény, amely ugy emeli a
               leányok szemében a gimnáziumi tanulót. Hogy miről beszélt, azt Pirkó nem is értette.
               A szavakat jól hallotta, de ez csak a fül munkája volt. Az esze, amelynek a szavak
               közt levő összefüggést kellett volna számon tartania, ott járt az összekinozott bokor
               körül, ahol a homokban bizonyára kell két pár lábnyomnak lennie, ahogy két pár czipő
               otthagyta a nyomát, orral fordulva egymásnak...</p>
            <p>- Mit szólna maga, Sándor - mondta egyszerre, nem törődve azzal, hogy a fiu éppen egy
               mondat közepén volt - ha megbizonyosodnék arról, hogy az, akibe szerelmes, mást
               szeret?</p>
            <p>Sándor a nemes aczél keménységével felelt:</p>
            <p>- Megölném magamat.</p>
            <p>Igen, Sándor ez esetben egy pillanatig se haboznék. Vannak ilyen emberek.</p>
            <p>Egy pillanat alatt elképzelte Pirkó a halált, minden szenvedésnek végét, a tökéletes
               feledést. De igy szólt:</p>
            <p>- Meg tudna halni azzal a gondolattal, hogy azok tovább élnek és tovább szeretik
               egymást?</p>
            <p>- Meg - felelt habozás nélkül Sándor, mert ami ebben a kérdésben probléma volt, azzal
               ő nem törődött. Ő csak a halált hallotta és sietett megmutatni, hogy ettől nem
               fél.</p>
            <p>- Én - mondta Pirkó s most érezte, hogy igazat mond - én még a sirban is érezném,
               hogy azok szeretik egymást és csókolóznak. Nem tudom elhinni, hogy az igazi
               szerelemnek vége van a koporsóban.</p>
            <p>Miután a halál az ő szakmája volt, Sándor a gyakorlott ember biztonságával
               világositotta fel Pirkót:</p>
            <p>- Ott mindennek vége van, kisasszony. Az embert beleteszik a koporsóba, bekaparják a
               földbe, aztán jönnek a férgek és megeszik. Slussz.</p>
            <p>Füttyentett egyet s a tenyerével vizszintes mozdulatot tett, mutatva, hogy az ügy be
               van végezve. És elégedett mosolylyal nézte Pirkó ijedt arczát. Sándor szeretett ilyen
               borzalmas dolgokat előadni a leányoknak, ez nagyon hat, ha az ember némi czinizmust
               vegyit bele.</p>
            <p>- Nem - szólt Pirkó - én nem akarok meghalni. Nincs nagyobb gyönyörüség, mint érezni
               és ha ennek ott lenn vége van, akkor nem érdemes meghalni. Néha a fájdalmat érezni
               olyan édes...</p>
            <p>Hazafelé indultak. Bella kieszközölte az anyjánál, hogy Sándor náluk ebédelhessen s
               most meg volt hiva. De már a legközelebbi ürügyre gondolt, amivel megint kijöhessen.
               Sóhajtva szólt:</p>
            <p>- Most nagyon gyakran fogok kijönni a szigetre. Érzem, hogy vonz ide valami. Erről
               irtam is egy verset.</p>
            <p>- Hogyan? Szokott verseket is irni?</p>
            <p>A nagyon gazdag emberek csöndes szerénységével felelt:</p>
            <p>- Irtam vagy négyszázat.</p>
            <p>- És ez magánál van?</p>
            <p>- Azt hiszem, elhoztam.</p>
            <p>Ugy tett, mintha keresgélne a zsebében, aztán kihuzta a tárczáját s a világ
               legbiztosabb mozdulatával huzott ki a rekeszek papirtömkelegéből egy rongyos lapot.
               A versben sok volt a törlés, huzás. Nagyon rendetlenül volt irva.</p>
            <p>- Mutassa az irását - mondta Pirkó, egy pillanatra minden bajáról megfeledkezve. -
               Óh, milyen rendetlen...</p>
            <p>A fiu gőgösen mondta:</p>
            <p>- Csak nem fogok tisztázatot csinálni belőle!</p>
            <p>Visszatette a verset a tárczába, mert ugy vélte, hogy még nem kérték eléggé. A költők
               ilyenek.</p>
            <p>- Hogyan, hát nem mutatja meg?</p>
            <p>Félt, hogy ha erre azt feleli: «nem», Pirkó nem kéri tovább. Kihuzta tehát megint s
               talált valamit, ami visszautasitás volt s amivel mégis megmutatta a verset. Ugyanis
               igy szólt:</p>
            <p>- Nem adom ki a kezemből, de ha akarja, felolvasom.</p>
            <p>- Jó.</p>
            <p>- Üljünk le, ide a kőre.</p>
            <p>Leültek és Sándor hátralökte a kalapját. Nagy fekete haja bozontosan omlott a
               homlokára.</p>
            <p>- A czime: Loreley.</p>
            <p>- Jó, olvassa már...</p>
            <p>- Loreley.</p>
            <p>Halkan olvasta, de érzéssel:</p>
            <p>Tündérszigetnek kellő közepén</p>
            <p> Ki vagy, ki csábitsz, hivogatsz feléd?</p>
            <p> Szemedben izzó kéj és szerelem,</p>
            <p> S az ajkad, hajh, szerelmi tüzben ég.</p>
            <p>Pirkóra nézett. Őszintén megvallva, az «izzó kéj»-től várta a legtöbbet. De Pirkó
               most már szomoru volt és a tulsó partot nézte. Sándor folytatta:</p>
            <p>- ...s az ajkad, hajh, szerelmi tüzben ég... igen. Most jön a második strófa:</p>
            <p>Valami vonz, valami hiv feléd,</p>
            <p> Egy édesbus, ifjui sejtelem,</p>
            <p> Rohanvást mennék karjaidba én,</p>
            <p> Hol izzó kéjjel vár a szerelem.</p>
            <p>- Nagyon szép - mondta Pirkó s ez szomoru dolog volt. Ő olvasta a nagy költőket, de
               Fóti Sándornak jutott az a szerencse, hogy olyankor mutassa meg neki a versét, amikor
               elég volt ez a szó «szerelem», hogy Pirkó csodálatosan szépnek, édesen szomorunak
               találja az egész verset, s hogy ez a szó hosszan, fájó muzsikával zengjen tovább a
               lelkében.</p>
            <p>- Van még egy strófa:</p>
            <p>De nem, de nem. Oh nem megyek oda,</p>
            <p> Tudom, te szép leány, hogy elszaladsz,</p>
            <p> S amig én busan keresem nyomod,</p>
            <p> Te Loreleyként más karján kaczagsz!</p>
            <p>- Hm - mondta Pirkó, akiben most fölébredt a művelt kis hölgy - Loreley nem kaczagott
               a más karján. Olvasta maga Loreleyt?</p>
            <p>- Hogyne. Hallottam énekelni. De csak a forditását.</p>
            <p>- Én az eredetiben olvastam. Loreley a viz alá csábitja énekével az embereket. De nem
               kaczag más karján.</p>
            <p>Sándor zavarba jött. Ez rosszul esett Pirkónak s most ő maga igyekezett kihuzni
               szegényt a csávából:</p>
            <p>- Meglehet, hogy nem a Heinéét olvasta. Mások is feldolgozták a Loreley-mondát. Faust
               is többféle van.</p>
            <p>A költőnek felragyogott a szeme:</p>
            <p>- Ez meglehet - mondta örömmel. Aztán mintha most hirtelen jutna az eszébe,
               felkiáltott!</p>
            <p>- Persze! Most már egészen biztosan emlékszem, hogy egy más verziót olvastam!</p>
            <p>Pirkó egy kicsit lehunyta a szemét. Ugy kérdezte:</p>
            <p>- Ismeri Tarkovics Endre verseit? Nagyon szépek.</p>
            <p>- Olvastam egy párt - felelt mély megvetéssel Sándor - de utálom azt az embert. Az
               egy teljesen elzüllött, erkölcstelen fráter, egy lump, aki a kórházban fog meghalni.
               Az ilyen jogtalanul nevezi magát költőnek!</p>
            <p>Bizony, ilyen szigoru fiu volt Sándor s most már az egész napja el volt rontva,
               először a Loreley-ügy miatt, másodszor azért, mert Pirkó nem kérte el tőle a verset,
               harmadszor pedig ki hallotta azt, hogy az ember az egyik költő előtt a másikat
               dicséri?</p>
            
         </div>
         <div type="chapter">
            <head>VII.</head>
            <p>Vacsora után voltak, künn ültek a parton. Azóta a nap óta, amikor a hajón unatkozó
               hölgy oly vigan lengette a zsebkendőjét Pirkó felé, mindennap elmondta Bellának az
               egész esetet. Minden este, hogy kiültek a partra, nézni a holdas Dunát, hallgatni a
               tulsó partról hangzó harmonikaszót és éneket, talált valami uj részletet, amit még
               nem mondott el neki. A kövér szőke a fejét csóválta, mint a szinpadi doktorok
               szokták. Mindennap igérte, hogy ő majd rendbehozza a dolgot, minden este
               kijelentette, hogy csak rá kell bizni mindent s hogy nem kell elveszteni a fejünket.
               De ugyanakkor mindig ijedten gondolt arra, hogy ő itt nem tud segiteni. Ez az ur nem
               vágott az ő köreibe, ez nem volt oly könnyen kezelhető anyag, mint Fóti Sándor, vagy
               a törökbálinti Ernő. Ez az ur egy rendetlenül élő üstökös volt, amely minden törvényt
               kinevet, arra megy, amerre neki tetszik, ez az ur még a korabeli uraktól is
               különbözött, valami teljesen rendkivüli ember volt. Nem, a kövér szőke kis
               patikájában nem volt orvosság ez ellen a baj ellen. De mivel a hazugság egyrészről
               nem került semmibe, másrészről pedig vigasztalta Pirkót, hát hazudott neki annyit,
               amennyi csak kitelik egy olyan kis leánytól, aki mind a fogásokat ismeri.</p>
            <p>- Csak legalább tudnám - mondta szomoru mosolylyal Pirkó - hogy mit akarok... De nem
               tudom. Feleségül nem vehet, mert kétszer annyi idős, mint én, aztán nem is szeret,
               aztán nem is akar megházasodni, inkább lump-életet él.</p>
            <p>- Sohse mennék lumphoz feleségül - jegyezte meg csöndesen a másik.</p>
            <p>A kis Pirkónak fölragyogott a szeme:</p>
            <p>- Én elmennék hozzá, még ha gyilkos volna is!</p>
            <p>Elhallgattak. A szőke egy sikkes férjre gondolt, akinek gyönyörü bajusza és szép
               szeme van, aki finoman öltözködik és jól tánczol. Az ő vágyai eddig terjedtek. Pirkó
               meg Tarkovicsra gondolt, aki most, tiz órakor este kezd élni, kávéházakba, orfeumokba
               megy. Elképzelte, hogy az orfeum-dámák az ölébe ülnek és átölelik szép fejét,
               megcsókolják festett szájukkal szép homlokát. Szőke haja össze van kuszálva, előtte
               üres üvegek állnak s a szemén a részegség izzó fátyola ül. Hajnal felé fog csak
               hazavetődni egy rendetlen kis szobába, ahol valami piszkos öregasszony viseli
               gondját, tartja hazugsággal a hitelezőit s lopja a fehérnemüjét. Künn már jár a
               villamos és világos van, amikor ő halálrafáradtan rádől az ágyára s elalszik a
               virrasztó emberek mély, buta álmával. A szeme körül karikák vannak és selyemfinom
               haja összecsapzik a homlokán... Igy látta ezt Pirkó és fájt a szive. Nagyon
               reménytelen volt a kép. Nem tudta Tarkovicsot, mint férjet elképzelni.</p>
            <p>- Pirkó, ne gondolj mindig rá, mert az rossz. Én tudom, hogy jól esik, de igy sohse
               fogsz kiábrándulni belőle.</p>
            <p>- Nem is akarok.</p>
            <p>- Hát mit akarsz? Az övé nem lehetsz.</p>
            <p>- Nem tudom, hogy mit akarok. Azt hiszem, szenvedni akarok, mert ez nagyon jó. És
               most már kezdem érezni, hogy van egy czélom.</p>
            <p>- Micsoda czélod van?</p>
            <p>Pirkó az őszinte elhatározás tüzével felelt:</p>
            <p>- Meg akarom javitani ezt az embert. Hiába mosolyogsz, komolyan mondom, bár tudom,
               hogy ez naivság.</p>
            <p>Ez volt Pirkó. Mindig naiv volt, de abban különbözött a többi leányoktól, hogy tudta,
               mikor mond naivságot. Legnagyobb boszusága az volt, ha rajtakapta magát, hogy olyan,
               mint a német bakfisregények hősnői.</p>
            <p>- A dolog igen érthető - folytatta. - Ez az ember most a züllés utján van, de vissza
               lehet tartani attól, hogy végleg tönkremenjen. Akinek annyi esze van, mint neki, azt
               meg lehet győzni. Én föltettem magamban, hogy elhóditom attól a szinésznőtől. Nem
               hallottál még soha arról, hogy egy ilyen megrögzött lump megjavult, mert
               beleszeretett egy kis leányba? Azt hiszed, hogy ez lehetetlen? Hát én megpróbálom.
               Minden erőmet meg fogom fesziteni, hogy elhóditsam attól a kisasszonytól és
               megjavitsam.</p>
            <p>- És aztán?</p>
            <p>- Aztán feleségül fogok menni hozzá.</p>
            <p>Csönd lett. Ez olyan valószinütlenül, olyan lehetetlenül hangzott, mint azok a
               dolgok, amelyek későbben csakugyan bekövetkeznek, s a melyek igy végződnek: «ugy-e
               mondtam?» vagy; «ki hitte volna!» S a hang, amelyen a kis hölgy mondta, oly
               erőteljes, oly határozott és oly elszánt volt, hogy a kövér szőke nem mert
               ellentmondani. Az ilyen váratlan dolgokra nem volt berendezve az ő szőke feje. Nagy
               tervek, romantikus elhatározások őt sohse bántották. Ő megelégedett azzal, hogy
               ismerte a fogásokat. Hogy azonban még se maradjon ennyiben a dolog, ezt mondta:</p>
            <p>- És ha nem javul meg?</p>
            <p>Erre nem tudott felelni Pirkó. Sokáig hallgattak, aztán a kis hölgy sirni
               kezdett.</p>
            <p>- Szeretem, szeretem - mondta a könyek közt - soha nem szerettem senkit, csak ezt,
               istenem, édes jó istenem...</p>
            <p>A szőke komoly arczczal nézett maga elé. Ugy vélte, hogy csak sirja ki magát. Ő jól
               tudta, hogy ilyenkor hagyni kell őket, mert ha az ember vigasztalással jön, még
               jobban elkeserednek.</p>
            <p>Amikor Pirkó kisirta magát, Bella karonfogta s bementek a házba, lefeküdni. Megint
               egy nap - gondolta Pirkó - most le kell feküdni és semmi se történt. Csak a szive
               fájt. Meddig fog ez tartani?</p>
            <p>Amikor Bella elaludt, Pirkó felült az ágyában és gondolkozni kezdett. Igen, el fogja
               kezdeni a küzdelmet. Nagy erőt érzett magában. Dolgozni fog, veszélyekbe keveredik,
               nem ijed vissza semmitől, nem törődik semmivel. De első akadályul mindjárt az állt
               elébe, hogy az apja meg az anyja egy hét mulva visszaérkezik Párisból. Akkor vége az
               önállóságnak s a munka kétszer olyan nehéz lesz. Igen, sietni kell, gondolta s tele
               volt tervekkel, tetterővel. Leszállt az ágyról, meggyujtotta a gyertyát s levélpapirt
               vett elő. Levelet fog irni a szinésznőnek, elmond neki mindent. Minden gondolatát
               összeszedi s egy olyan szép levelet fog irni neki, amilyet csak tud. Megmagyaráz neki
               mindent. Meg fogja magyarázni, hogy...</p>
            <p>A homlokára tette a kezét, mert érezte, hogy nagyon sok gondolat támadja meg
               egyszerre. Aztán sóhajtott egyet, a kezébe vette a tollat s csunya irásával - mert a
               kis herczegnőnek a legcsunyább irása volt a világon - elkezdte a levelet:</p>
            <p>Igen tisztelt kisasszony!</p>
            <p>«Itt ég előttem egy szál gyertya s én nem tudok aludni, mert nagyon szomoru vagyok.
               Az egy szál gyertyánál irom ezt a levelet. Érzem, hogy meg kell irnom, valami
               ösztönöz rá, valami, ami a szivemben van. Tudom, hogy ezen levél után soha többé ez
               életben nem találkozhatunk s esküdt ellenségei leszünk egymásnak. De nem tudok
               uralkodni magamon, meg kell irnom ezt a levelet, még ha meg is halok bele!»</p>
            <p>«Kisasszony, bevallom, hogy én önnek esküdt ellensége vagyok. Talán egykor nevetni
               fogok ezen a kijelentésen, de most komolyan veszem. Bevallom önnek, kisasszony, hogy
               szerelmes vagyok Tarkovics Endrébe. Hiába próbálná tagadni, tudom, hogy mily viszony
               van önök között. Fiatal leány vagyok, csak őszszel leszek tizenöt éves, de a jó isten
               ugy akarta, hogy már most komoly szemmel nézzem az életet és hogy megértsek sok olyan
               dolgot, amit a velem egykoru leányok még nem értenek. Csak egyetlenegy izben
               emlitettem ön előtt Tarkovicsot s ön ekkor közönyösséget szinlelt. Ennek őszintén
               megvallva örültem, amit most szégyenlek. Az bizonyára feltünt önnek, hogy egy idő óta
               nem várom a szokott helyen. Ha jó emlékezőtehetsége van, arra is emlékezni fog, hogy
               látogatásaim azóta a nap óta maradtak el, amikor Tarkovics önt meglátogatta s önök
               együtt kerestek engem a sziget végén. Most megmondhatom, hogy ott voltam, de
               menekültem önök elől, mert nem birtam volna el ezt a találkozást.
               Szerencsétlenségemre ezen a napon meg kellett bizonyosodnom arról, ami eddig csak
               mint gyanu kinozott. Nem röstellem bevallani, egy bokor mögé bujva néztem önöket s
               láttam, amikor Tarkovics önt megcsókolta a száján.»</p>
            <p>«Joggal mondhatja, kisasszony, hogy nekem mindehhez semmi közöm s hogy ez a kettejük
               dolga. De én szeretem Tarkovics Endrét, olyan szerelemmel kisasszony, aminővel ön
               már nem szerethet senkit; egy tizenötéves leány első szerelmével. Érzem, hogy az
               életem és halálom ez az ember. Ne nevessen ki, jól tudom, hogy ez sablonos mondás. De
               énnálam többet jelent, mint másnál, mert én okosabb és érettebb vagyok, mint más
               leány huszéves korában. Ezt ne vegye henczegésnek, csak őszinteségnek. Ha őszinte
               voltam a hibáim bevallásában, türje el az erényeimet is.»</p>
            <p>«Ezt a levelet nem irom minden czél nélkül. Föltettem magamban, hogy ezt az embert a
               jó utra terelem s megmentem, még pedig magamnak. Ugy-e nevetséges az ilyen terv egy
               gyerektől? Én meg fogom mutatni, hogy keresztül viszem. Még eddig mindent
               végigcsináltam, amit elkezdtem. Ebben a munkában segitségemre lesz a jó isten, aki
               bizonyára inkább kedvez az én szerelmemnek, mint az önének. Mi ketten harczolni
               fogunk ezért az emberért, kisasszony, s meglátjuk, ki fog győzni. Én az egész
               lelkemet és minden szép gondolatomat viszem ebbe a harczba.»</p>
            <p>«De mielőtt ezt elkezdeném, egy kérdést intézek önhöz. Tudom, hogy régóta szereti
               Tarkovicsot, s azt is tudom, hogy az önök világában szokatlan az ilyen hosszu
               viszony. Mégis megkérdezem öntől: hajlandó-e lemondani erről az emberről? Ön nem
               teheti boldoggá, higyje el nekem. Az ilyen nagyon romlott ember, mint amilyen az,
               akiért én meg tudnék halni ebben a pillanatban, csak egy gyerek mellett tud
               megjavulni. Bocsásson meg a nyiltságomért, de mindent kimondok: önnél nem az utolsó
               ez az ember, nálam legalább az első. Én többet tudok adni neki, mint ön. Ön
               legföljebb a jövőjét tudja neki adni, de én neki tudom adni a multamat is, mert az én
               életem ő nála kezdődik. Az lehetetlen, kisasszony, hogy ön ugy szeresse ezt az
               embert, mint én. Az lehetetlen, hogy ön meg tudjon halni érte. Az lehetetlen, hogy ön
               egyáltalán szeresse, mert én ugy értem a szerelmet, hogy nincs más semmi, csak az. Én
               nem tudom már, hogy mit irok, én mindent el akarok mondani önnek, de érzem, hogy
               eddig még semmit se mondtam. Szeretem azt az embert, könyörüljön meg rajtam, adja
               nekem, mondjon le róla, én esküszöm önnek, hogy soha senki mást nem szerettem és soha
               nem fogok mást szeretni, mint ezt, én szeretem ezt az embert, én a felesége akarok
               lenni, én nekem nincs senkim, a mamám Párisban van, én itt egyedül vagyok az egész
               világon, csupa idegenek közt - -»</p>
            <p>Itt már könyek csöpögtek a papirra és Pirkó érezte, hogy a legkeservesebb bolondság
               az, amit eddig a kis levélpapir hat oldalára leirt. Most már nem is a kisasszonynak
               irt, hanem magamagának, jól esett látnia betükbe formálva a keserüségét, jól esett
               leirnia ezt a szót: szeretem, mert ha csak kimondta, hamar elröppent, igy azonban
               előtte maradt és hosszan fájt, aminél nagyobb gyönyörüség nincs a világon. Fogta a
               tollat és most már óriási betükkel irta: «szeretem, szeretem, szeretem», aztán a
               nevét: «Endre, Endre», ahányszor csak ráfért a papirra. Amikor a papir tele lett,
               észrevette, hogy nagyon bakfis. Apró darabokra tépte össze a levelet, egy sarokba
               dobta, elfujta a gyertyát és a paplan alá bujt. Néhány nap óta szomoru vonzódással
               szerette a vánkosát. Igazán nem volt más senkije, csak ez a néma, puha kis vánkos,
               hát ráhajtotta a fejét, az egyik csücskét az arczára huzta s összeszoritott ajakkal
               ugy sirt bele. Azon sirt, hogy ily nagyon fiatal. És a fizikai törvények rideg
               kegyetlenségével meredt elébe az a tudat, hogy az embernek öt évig kell várni, hogy
               öt évvel idősebb legyen. Ez rettenetesen fájt neki, keserü csuklással rikatta s most
               ezen a fehér ágyon vonagló szerelmes kis testben ott izzott az egész emberiségnek az
               a keservesen lealázó küzdelme, amelyben a természet igazságai, mint a fuvott üveget,
               ugy törik össze a mi engedetlen szivünket.</p>
            
         </div>
         <div type="chapter">
            <head>VIII.</head>
            <p>És a Duna se volt olyan, mint máskor.</p>
            <p>A holdfényen szeliden siető vizből, amely a parti bokroknak elfecsegte a titkait s
               amelynek ezer apró hullámján ragyogva játszott nappal a nap, éjjel a hold, komoly,
               hallgatag folyam lett. Felülről nagy esőzéseket jeleztek s az ausztriai hegyek vize
               megdagasztotta a Dunát. Most piszkos, sötét volt a vize nappal, gyorsabban
               hömpölygött a tenger felé s nem locsogott a parti köveken. Mintha nem érne rá most
               ezekre a szelid mulatságokra, mintha nagyon komoly gondolatok bántanák. Éjjel fekete
               volt, fénytelen. És napról-napra nagyobbra dagadt. A tulsó part egyre távolodott a
               szigettől s a bokrok nyakig álltak a vizben. A villa mögül eltünt néhány ismerős kő,
               amelyre oly jó volt kiülni esténként. A füzfabokroknak csak a teteje állt ki a
               piszkos vizből s ha Pirkónak eszébe jutott volna még egyszer fölmenni a sziget
               csucsára, meglepetten látta volna, hogy most nem lehet kimenni a csucsra, a szép
               fehér homokból iszap lett s azon a bizonyos bokron keresztülfolyik a Duna, csak éppen
               a legfelsőbb ágai merednek ki belőle, mintha segitség után kapaszkodnának, de
               időről-időre ezeket is elrántja az ár, ugy pattannak vissza ijedten. A folyam
               felmondta a barátságot apró barátaival, a kis kövekkel, bokrokkal, ágakkal,
               keresztülgázolt rajtuk s végleg elfeledte a napsugaras délelőttöket és az enyhe
               éjszakákat. Most komoran sietett, nem törődve semmivel.</p>
            <p>Egy szerdai napon váratlanul megjelent Téreiéknél Tarkovics. Ott tartották vacsorára,
               s a kövér szőke nagy ravaszul kicsinálta, hogy az asztalnál Pirkó mellé kerüljön.
               Pirkó oly izgatott volt, s oly sok szomoru boldogság rohanta meg a szivét, hogy alig
               beszélt a vacsoránál. Tarkovics főleg a háziasszonynyal foglalkozott, s Pirkónak csak
               olyan mondatok jutottak, amelyekre igennel vagy nemmel lehetett csak felelni. De ha a
               legkomplikáltabb mondatokat mondta volna is neki, azokra se tudott volna másképen
               felelni. Szóval az asztalnál nem történt semmi különös. Amikor azonban vége volt a
               vacsorának, Térei ur szivarra gyujtott és igy szólt:</p>
            <p>- Ajánlom, hogy menjünk egyet sétálni a partra. A Duna most rendkivül érdekes. A
               Lloyd estilapja azt irja, hogy még fog áradni. A felügyelővel beszéltem, az meg azt
               mondja, hogy holnap katonák jönnek töltést csinálni. Nem is utolsó dolog, egy kis
               árviz...</p>
            <p>El is indultak, a part felé. A kövér szőke az anyjába kapaszkodott, igy akart
               segiteni Pirkónak, hogy Tarkovicscsal mehessen. Szerencsére a fürdőház előtt Térei ur
               egy ismerősével találkozott, aki hozzájuk csatlakozott, s három percz mulva a
               legmélyebb kereskedelmi beszélgetésbe elegyedett Térei urral. Pirkó legelől ment,
               egyedül. Nem kereste Tarkovicsot. Ha akar, jöjjön utána. Most jutott csak eszébe,
               hogy haragban van vele. Lassan mentek, s most, amikor Pirkó hátranézett, látta, hogy
               egy házaspár csatlakozik Téreinéhez. Ijedten kapta vissza a fejét, mert azt is látta,
               hogy Tarkovics elválik a társaságtól és feléje jön:</p>
            <p>- Piroska, álljon meg, az istenért!</p>
            <p>Pirkó megállt, de nem fordult hátra. Nagyon dobogott a szive, s félt, hogy nem fogja
               elég ügyesen adni a közönyöst. A férfi melléje került s oly közel ment mellette, hogy
               a karjaik érintették egymást.</p>
            <p>- Ha jól emlékszem - mondta - mi haragban vagyunk... ugy-e?</p>
            <p>- Én már nem emlékszem rá - felelt közönyösséget szinlelő hangon a kis hölgy, s most
               nagyon szegényesnek, szomorunak tünt fel előtte ez a kisleányos kaczérság.</p>
            <p>- Dehogy nem emlékszik, gondolkozzék csak egy kicsit. Amikor utoljára
               találkoztunk.</p>
            <p>Pirkó egyideig ugy tett, mintha gondolkoznék, s mintha ez a dolog sehogyse akarna az
               eszébe jutni. Aztán eszébe jutott, hogy egy hét mulva már itt lesz az anyja, sietni
               kell a munkával. Hirtelen elhatározással ezt mondta:</p>
            <p>- Mi nem akkor találkoztunk utoljára, amikor ön gondolja.</p>
            <p>Tarkovics nem értette.</p>
            <p>- Hogyan? Dehogy nem... az utolsó hajónál, amikor kikisértek, amikor Heinéről
               beszélgettünk. Láttam, hogy nem tetszett magának, amikor gyereknek mondtam. Nem
               akkor találkoztunk utoljára? Hát mikor?</p>
            <p>A kis hölgy most ugy érezte, hogy minden a koczkán van. Merész lett.</p>
            <p>- Azóta nem volt a szigeten? - mondta.</p>
            <p>- Azóta? lássuk csak... nem.</p>
            <p>Pirkó nyugodtan mondta:</p>
            <p>- Hát ez egy közönséges hazugság.</p>
            <p>A férfit bosszantotta, hogy ez a kis fruska igy beszél vele. De tetszett neki a
               vizsgálóbirói számonkérő hang. És a kis leány oly arczot vágott, mint amikor a biró
               egy hazugságot hall és tudja, hogy öt percz mulva rásüti a tanura, s az kénytelen
               lesz pirulva szégyenkezni.</p>
            <p>- Kisasszony - jegyezte meg udvariasan - legföljebb tévedés, nem hazugság.</p>
            <p>- Amit most mondott, ez meg szemérmetlen. Maga jól tudja, hogy hazudott. Érti! Nem
               tévedett, hanem hazudott.</p>
            <p>Bántotta, szidta, s ez neki magának fájt. Ez oly jó volt. Igy lehet megérteni azokat
               a férfiakat, akik pofon tudnak ütni egy asszonyt, akibe halálosan szerelmesek.</p>
            <p>- Ne is próbáljon egyebet mondani - folytatta Pirkó - mert láttam. Csütörtökön
               délelőtt itt volt és a felsőszigeten sétált egy hölgygyel.</p>
            <p>- Igen - vetette oda a férfi - ezt már egészen el is felejtettem...</p>
            <p>(«Istenem, ha ez igaz volna!»)</p>
            <p>- Az se igaz, hogy elfelejtette. Az ember nem minden délelőttöt felejt el. Például
               nem felejti el az olyan délelőttöt, amikor megcsókolt valakit, akit szeret. Én
               legalább igy képzelem.</p>
            <p>Tarkovics megállt:</p>
            <p>- Hát ezt már honnan tudja?</p>
            <p>- Csak jöjjön, ne álljunk meg, mert még meg találnák hallani. Azt meg nem akarom, a
               maga érdekében se. Onnan tudom, hogy láttam. Engem kerestek a sziget csucsán, a
               kisasszony egészen előrement, de nem talált meg. Aztán puszit kért magától és maga
               megcsókolta a száján. Mondja, hogy nem igaz.</p>
            <p>A férfi mosolygott:</p>
            <p>- Persze, hogy igaz. Ha látta, hát igaz. Ezt megtanulhatja tőlem, hasznát is veheti,
               majd ha nagyobb lesz. Semmi sem igaz addig, amig bizonyiték nincs. Az ember addig
               hazudik, amig lehet.</p>
            <p>- Gyönyörü.</p>
            <p>- De egy vallomással tartozom. Az az egy igaz, hogy ezt a délelőttöt elfelejtettem.
               Egy csók, az hamar megy nálam.</p>
            <p>Kereste pillantásával a kis lány tekintetét, de nem tudta megtalálni. Most
               megértette, hogy ez a gyerek szerelmes belé. Egyideig nem szólt egy szót se, ugy
               mentek egymás mellett a parton. Aztán minden czél nélkül lekanyarodtak egy
               mellékutra, a mely a tubarózsák közé vezetett. A magasszáru fehér virágok illatát már
               idáig lehetett érezni. Tele volt velük a levegő, ilyenkor este bizonyára
               versenyeztek, hogy melyik tud több illatot lehelni. Messziről mély zugással
               hallatszott ide a Duna, amely most ezt a szokást is fölvette. Fojtott, halk
               basszusban zugott, ahogy nagy tömegével rohanva gázolt keresztül a bokrokon, s ahogy
               elhuzta egy-egy darabon a beléje függő lombot. Pirkó érezte, hogy nem birja tovább. A
               férfi gunyos dolgokat beszélt mellette, minden szavával megsebezte. Csupa seb
               lehetett most a szive, ugy vélte a kis hölgy. Tarkovics pedig tovább léháskodott,
               játszott a gyerekkel, tetszett neki ez az ostoba kis kaland.</p>
            <p>- Ne higyje - mondta - hogy én bennem maradt egy csöpp szentimentálizmus. Csak egy
               hit maradt meg bennem, a jó kávé iránt. Ezt az egyet szeretem a világon. Ami a
               szerelmet illeti, az nagyon szép lehet, tizenöt forintért olyan szerelmes tárczát
               irok, hogy mindenki sir belé. Nem kell azt hinni, hogy mi gimnazisták vagyunk. Sőt
               olyanok is vannak köztünk, akik nem is voltak azok. Az én imádott mesterem, Zola Emil
               nem tett érettségit.</p>
            <p>- Istenem - mondta halkan Pirkó - milyen borzalmas dolgokat beszél. Ha nem tudnám,
               hogy egy kis iskolásleány előtt akar henczegni a blazirtságával...</p>
            <p>A férfi mosolygott. Ő isten bizony igazat beszélt. Neki minden sifli volt ezen a
               földön, igazán csak a jó kávét és jól fölszerelt fürdőt szerette.</p>
            <p>- Higyjen, amit akar. Nekem mindegy. Én már ilyen vagyok. Én belőlem sohse lesz férj
               és családapa. Vannak napok, amikor elhiszem, hogy ez az igazi nagy boldogság, de
               inkább meghalnék, mintsem hogy megházasodjam. Én egy tönkrement ember vagyok.</p>
            <p>Voltak pillanatai, amikor igy elszomorodott. De ennek az volt az oka, hogy keveset
               aludt, s reggel ujból megbizonyosodott, hogy hull a haja. Ugy vette észre, hogy
               öregszik, vége a szépségének, az elegancziájának, összegyüri ez a czigányélet,
               amelyről azonban nem volt hatalom, amely leszoktassa.</p>
            <p>- Egy időben gondoltam arra, hogy megházasodom. Ez akkor volt, amikor egy gazdag
               zsidóleány belém szeretett és a szülei szerették volna, hogy elvegyem. Kaptam volna
               vele százötvenezer forintot.</p>
            <p>- És nem szégyelte volna, pénzért nősülni?</p>
            <p>- Nem én. Ha ő nem szégyelte, énnekem ugyan nem voltak lelkiismereti furdalásaim.
               Apropó, erről is leszoktam.</p>
            <p>A társaság messze elmaradt mögöttük, most egyedül voltak, ketten, a tubarózsák közt.
               Csöndes kis szél jött a Dunáról. Pirkó megszólalt:</p>
            <p>- Mondja, nem sajnálja magát?</p>
            <p>- Most talán egy kicsit... De egy óra mulva a kávéházban leszek, ott világos van, a
               barátaim szójátékokat mondanak, vad, akaratos asszonyokról beszélnek és akkor
               elfelejtek mindent. Magával nem beszélek többé, kis leány, mert maga csupa fiatalság
               és csupa jövő... Ha magával vagyok, látom a nyomoruságomat és eszembe jut, hogy az
               életemet eljátszottam.</p>
            <p>Pirkónak arczába szaladt a vér. Boldog volt, hogy ezt hallotta. Hogyan, hát ő mégis
               volt valami hatással erre az emberre? Bizalommal teli hangon mondta:</p>
            <p>- Én esküszöm, hogy meg tudnám javitani magát, Tarkovics ur.</p>
            <p>Komolyan, becsületes melegséggel nézett a leánykára. Egy kicsit meg is ijedt. Ebben a
               pillanatban a szép Waldnéra gondolt. Az volt olyan vad, akaratos asszony; «ilyennek
               képzelte ő az igazi asszonyt». A szikrázó szőke hajkorona jutott az eszébe, a szép,
               érett asszonyi váll, amelyen már minden finom árnyalat kifejlődött, nem ugy, mint
               ezen a kis leányén.</p>
            <p>Haragudott magára, de nem tehetett róla, folyton az asszonyra kellett gondolnia, s
               arra az estére, amikor egy vacsora után egyedül maradt vele egy közös ismerősük kis
               szalónjában, s amikor egy szót se szóltak egymáshoz. Csak ránézett Waldné, daczos
               pillantással, amely azt mondja, hogy «nem» - még mielőtt ő kért volna valamit.</p>
            <p>Aztán megfogta Pirkó kezét.</p>
            <p>- Jó kis leány - mondta neki. - Csak annyi adósságom ne volna.</p>
            <p>Elmosolyodott, hogy látta a szerelmes fényt a kis hölgy szemében, hogy látta félig
               nyitott kis száját, amin most egy forró lehelettel minden vallomás feléje szállt.</p>
            <p>Csöngettek. Sietni kellett az utolsó hajóhoz.</p>
            <p>- Jó kis leány - ismételte, miközben eleresztette a kezét, - jojczakát.</p>
            
         </div>
         <div type="chapter">
            <head>IX.</head>
            <p>Katonák jöttek a szigetre. Igazi ellenség, ásóval, kapával fölfegyverkezve,
               vörösarczu német tisztek vezénylete alatt. Ezek az utásztisztek csizmában jártak,
               mérnöki eszközöket kezeltek s nyugodtan nézték, hogy a legényeik kivágják a bokrokat,
               eltemetik a virágokat, gödröt ásnak a legszebb pázsit közepén s mint valami
               baromcsorda, ugy tiporják össze a muskátliágyakat. A viz már beszivárgott a szigetre,
               lépten-nyomon pocsolyák támadtak. A parton serényen haladt a munka, alacsony, de erős
               töltés készült, a katonák egész éjjel dolgoztak fáklyafény mellett. A máskor csöndes
               éjszakában most talicskanyikorgás hallatszott s a tisztek káromkodása. A Duna pedig
               mindevvel nem törődött, egyre rohanóbb lett, éjszaka félelmetes gyorsasággal
               vágtatott, a sziget csucsáról nézve olyan volt, mint valami piszkos, sárga tenger. És
               egyre hozott valamit. A sziget csucsán megakadt a bokrokban egy-egy messziről jövő
               szénaboglya, kisebb gerenda, törött butordarab. Valahol messze már elkezdte a viz a
               rettenetes pusztitást s fenyegetésül előreküldött ilyen szomoru dolgokat. Egyszer egy
               fél háztető uszott le a folyam közepén s egy napon a tehenes egy kétéves kis leány
               tetemét találta meg a bokrok közt. A szigetlakók megrémültek, csak most kezdték
               tisztelni a Dunát, amelyen eddig oly könnyed elegáncziával uralkodtak a karcsu helyi
               hajók és az evezősegyletek szkiffjei. Egypár család azonban összebeszélt, hogy itt
               marad, még ha el is önti a szigetet a viz. Akik már átnyaraltak itt egy árvizet, azt
               mondták, hogy ez nagyon mulatságos, az ember csónakon megy a szállóból a
               vendéglőbe.</p>
            <p>A tubarózsák közt nem volt viz. Az a darab, most látszott csak, kis emelkedésen volt.
               S Pirkó örült, hogy a tubarózsáknak nem esett bajuk. Most szerette ezeket az elegáns,
               arisztokrata virágokat s amikor csak lehetett, közéjük ment. Az illatuk arra az
               estére emlékeztette, amikor Tarkovicscsal itt volt, amikor oly nagy és szép
               gondolatai támadtak s amikor Tarkovics oly léhán nevette ki.</p>
            <p>Most már szótlan lett a kis leány. Bellának se mondott semmit, sőt azt szerette
               volna, ha a kövér szőke azt hiszi, hogy már mindennek vége. Csodálatos komolysággal
               nagy szenvedélylyé kezdett érni gyereklelkében ez a szerelem. Órákhosszant ült
               egyedül a tubarózsák közt s azt hitte, hogy gondolkozik, pedig csak azzal
               foglalkozott, hogy érzett. Érezte a bánatát, néhány szomoru kis emlékét, ami ebből a
               néhány szegény találkozásból a lelkében maradt, átérezte kis multját s titokzatos,
               végtelennek látszó jövőjét.</p>
            <p>Itt találta egyszer, alkonyatkor, Sándor. Pirkónak levél volt a kezében. Ez a levél
               jelezte, hogy szülei a napokban hazaérkeznek. Az anyja talán már holnapután kijön a
               szigetre, ki tudja, nem viszik-e vissza Pestre, ki tudja, mi történik vele.</p>
            <p>- Miért olyan szomoru, Pirkó kisasszony? - kérdezte a fiu, akiben ma még kevesebb
               volt az eget ostromló gimnazistából, mint a multkor. A szerelem nagyon szigoruan
               bánik a szolgáival.</p>
            <p>A kis leány örült ennek a fiunak. A maga sorsát látta benne. Valamiképpen tehát
               kenyeres pajtások voltak, mind a ketten a boldogtalan szerelem keserü kenyerét
               ették.</p>
            <p>- Vége a szabadságomnak - felelt - hazajön a mamám, most megint rabszolga leszek. Itt
               olyan jó volt, egyedül, szabadon, azt tehettem, amit akartam...</p>
            <p>Sándor sóhajtott. A leány ezt észre se vette; tovább folytatta a gondolatát:</p>
            <p>- Pesten megint elkezdődik a régi életem. Nem tudom, miért, de rettegek attól, hogy
               vissza kell mennem az én kis fehér szobámba... pedig azelőtt ugy szerettem. Nagyon
               nehezen fogom itthagyni ezt a szigetet, külön fogok bucsut venni a vánkosomtól, a
               paplanomtól, a bokroktól, a Dunától, ezektől a tubarózsáktól...</p>
            <p>Csöndes-szeliden hunyt le a nap, fényes szinek égtek a felhőkön. A fák és a bokrok
               megnagyobbodtak körülöttük, a nagy pázsit szélei beleolvadtak a cserjébe. A friss
               zöld szin eltünt, mintha sötét, kékesszürke fátyol ereszkedett volna a fákra. És
               sóhajtani kezdtek a platánok és meghajtotta a szellő a hosszu füszálakat és most
               erősebben illatoztak a tubarózsák, mint valaha.</p>
            <p>- Ideköt valami - folytatta Pirkó, de most halkabb lett a hangja, oly szépen illett
               ehhez az alkonyathoz - ideköt valami, amiről nem tudom, hogy micsoda. Előre tudom,
               hogy ha majd jövőre visszajövök ide, nagyon szomoru leszek. Voltam már igy többször
               is. Ha semmi sem változik is azon a helyen, amelyet szerettem, elszomorodom, ha
               viszontlátom. Maga költő, Sándor, maga meg fog érteni, ha azt mondom, hogy nincs
               szebb dolog, mint a mult. Én gondolkoztam ezen és ugy találtam, hogy az érző ember
               előtt nincs keserü emlék. Minden emlék szép, mert minden emlék szomoru. Én szoktam az
               ilyesmin gondolkozni, néha egész éjszaka. Például minél régebben olvastam egy verset,
               annál szebb. Igy vagyok a zenével is. Ha valami szép, szomoru dalt hallok, arra
               gondolok, hogy milyen édes lesz ezt másodszor hallani, egy év mulva.</p>
            <p>- Maga szereti a szomoru dolgokat?</p>
            <p>- Csak azokat szeretem. Örülni mindenki tud. Ez valami durva dolog.</p>
            <p>Sándor ezt nem értette. A férfiak nagyon későn jönnek rá az ilyesmire, sokkal
               későbben, mint a leányok.</p>
            <p>- Pirkó - mondta - én ugy szeretem magát hallani. Nem tudom, hogy miért.</p>
            <p>Érdekes, ő éppen ugy volt Tarkovicscsal. Most eszébe jutott kedves, hizelgő hangja, a
               megrögzött lumpot jellemző gyerekes nevetése, meg az a csodálatosan muzsikaszerü
               átmenet, amelylyel a léhaságból átment a bánatos őszinteségbe a minap este. Ez éppen
               itt történt, ezek közt a...</p>
            <p>Észrevette, hogy Sándor megfogja a kezét. Fölugrott és hirtelen nagy lett a
               lélekzete. Szólni akart, de akkor már előtte térdelt Sándor:</p>
            <p>- Szeretem, Pirkó szeretem...</p>
            <p>Megsajnálta. A kezében hagyta a kezét és nagyon csöndesen szólt;</p>
            <p>- Hagyja, szegény Sándor.</p>
            <p>De Sándor most már nem hagyta. A másik kezét kereste és meg akarta csókolni. De erre
               kikapta a kezét az övéből Pirkó és elszaladt. A fiu utána bámult, de a kis fehér
               matrózruha már akkor eltünt a magas virágágyak mögött. Most már sötét volt, s ahogy
               Sándor körülnézett, látta, hogy égnek a lámpák. Haza kellett mennie. Lehajtotta a
               fejét és a hajó felé indult. De a kanyarodónál még visszafordult egyszer és busan
               mondta:</p>
            <p>- Hagyja, szegény Sándor.</p>
            <p>Pirkó beszaladt a villába, s örült, hogy nincs otthon senki. Rávetette magát az
               ágyára és a szivére tette a kezét. «Istenem - gondolta - most közelről láttam egy
               boldogtalan szerelmest.» Kezdte a maga érzéseit elemezni, ugy vélekedvén, hogy
               Tarkovics ugy érez vele szemben, mint ő Sándorral. Aztán sok, sok más gondolata jött.
               Az egyiknél meg is rázkódott egy kicsit. Ugyanis fölvillant az agyában az az ötlet,
               hogy milyen furcsa volna, ha ő valamikor nőül menne Sándorhoz. De nem ennél az
               ötletnél rázkódott meg. Elképzelte Sándort, mint jómódu ügyvédet, mint a férjét.
               Elegáns lakásuk van, modern stílü kis szalonnal, amelyben ő egyedül ül egy hosszu
               téli estén. A multakra gondol. Messziről, mintha tubarózsaillat szállna feléje.
               Szomoruan néz maga elé. Kopogtatnak az ajtón, s ő közönyösen szól: «szabad». Bejön
               egy ur, de erre ő fölugrik a székről és arczába szalad a vér. «Hogyan, maga az?» «Én
               vagyok, Pirkó» - feleli Tarkovics, mert ő az az ur, a ki bejön, egy kicsit
               megkopaszodva, kissé öregebben... De ez még mindig nem az a pont, ahol Pirkó
               megrázkódott. «Én vagyok» - mondja az az ur, aki bejön és aki Tarkovics. Ő nem tud
               szólni. Endre közelebb megy hozzá és reszkető hangon kérdezi: «Még mindig szeret,
               Pirkó?»</p>
            <p>Pirkó ezen a ponton rázkódott meg.</p>
            
         </div>
         <div type="chapter">
            <head>X.</head>
            <p>A szép szőke asszony, a Pirkó édesanyja, valóban megérkezett Párisból, s már az első
               napon kijött a szigetre. Ugy találta, hogy a kis leánya sápadtabb, mint máskor. De ez
               volt az egész. Egyebet nem vett észre, s örült, hogy beszélhetett Párisról. Azok
               közül az asszonyok közül való volt, akik Pesten párisi életet igyekszenek élni, s
               akik oly érzésekkel mennek Párisba, mint Mekkába a muzulmán. Csak most, visszatérte
               után éledt föl benne az a sok érdekes apróság, amit egy szép asszony Párisban
               megfigyel, s egész nap ezekről beszélt Téreinével, aki ugy hallgatta, mint az
               orákulumot. A Pirkó anyjának ugyanis volt egy köre, amelyben szuverén hatalom volt.
               Az e körhöz tartozó asszonyok - köztük Téreiné - utánozták a ruházkodását, a
               járását, a kalapjait, ellesték apró mondásait s nagyon tapasztalt asszonynak
               találták. Ugy uralkodott ezek közt a kissé korlátolt fejü, nem nagyon müvelt, de
               gazdag asszonyok közt, mint valami diadalmas király, aki minden pillanatban érzi a
               felsőbbségét. Magas, sugár növésü teremtés volt, dus, szőke hajjal, akinek az arczán
               megmaradt az egykori bálkirálynő fensőbbséget eláruló mosolya, s aki harminczkettedik
               esztendejének megértette azt a jelentőségét, hogy már nincs sok hátra. Ilyenkor
               kezdenek az asszonyok arra rájönni, hogy a legrövidebb percz se jön vissza, ha
               egyszer elmult.</p>
            <p>Mindenáron ki akart jönni lakni a szigetre. Most már nem volt érdemes elutazni
               valahova, a szezonig pedig ki lehetne huzni a szigeten is egy pár hetet.</p>
            <p>- Én nagyon örülnék, ha kijönnél - mondta Téreiné - de figyelmeztetlek, hogy árvizet
               várunk.</p>
            <p>A szőke asszonynak tetszett az árviz:</p>
            <p>- Bánom is én az árvizet. Legalább lesz valami mulatságunk. Négy év előtt itt
               laktunk, amikor árviz volt és soha olyan jól a szigeten nem mulattam, mint akkor.
               Pompás csónak-partikat csináltunk, a másik csónakon jött utánunk a czigány és egész
               éjjel huzta. A kis Bárándynéval ketten voltunk asszonyok. Direkt mi miattunk itt
               lakott a Raffay doktor, ha jól emlékszem, meg Benedek Emil, Kriszháber... Almády...
               Nagyszerü volt.</p>
            <p>- Képzelem... De most nem hiszem, hogy mulatságos lesz. Nincs itt senki. Az egyetlen
               Tarkovics, aki néha kinéz hozzánk.</p>
            <p>- Tarkovics?</p>
            <p>- Egy párszor vacsorázott itt. De mindig dühös voltam, amikor kijött. Ezek az emberek
               azt hiszik, hogy mindenki vak. Kijár egy szinésznő miatt, azt mindenki tudja, és ugy
               tesz, mintha hozzánk jönne.</p>
            <p>Waldné lenézett a földre.</p>
            <p>- Hát igaz az avval a szinésznővel?</p>
            <p>- Persze, hogy igaz.</p>
            <p>Most megint fölnézett Waldné, de egészen más volt a szeme.</p>
            <p>- Utálom az ilyen embereket - mondta, s talán kissé tulságos is volt az a gyülölet,
               amely ebből a kijelentésből áradt.</p>
            <p>Elhatározta, hogy kijön. Délután szobát bérelt a nagy szállóban, s Pirkót is oda
               akarta költöztetni. A kövér szőke azonban megértette, hogy ez nagyon kellemetlen
               lesz a barátnőjének, hát minden ékesszólásával közbevetette magát azon czél
               érdekében, hogy Pirkó náluk maradjon.</p>
            <p>- Igen, hadd nálunk - kérte Téreiné.</p>
            <p>A szőke asszony felelet helyett mosolyogva nézett Pirkóra:</p>
            <p>- Es te mit szólsz, Pirkó?</p>
            <p>A kis hölgy zavarban volt. Csöndesen felelt:</p>
            <p>- Én nagyon szeretnék együttmaradni Bellával.</p>
            <p>Az anyja ráhagyta. Maradjanak együtt, ugyis egy hét még a világ, aztán következik a
               poros, lármás Pest.</p>
            <p>Másnap már ki is hozta a hajó a Waldné nagy kosarait és ládáit. Kijöttek a párisi
               ruhák, a párisi czipők és harisnyák, hogy főpróbát tartsanak a szigeten, mielőtt
               bevonulnának a pesti korzóra, ahol ha végigment a szőke asszony, saját találmányu
               mozdulattal fogva fel a ruháját, ugy hogy az alsószoknya dus selyemfodra kilássák,
               megfordultak a fiatalemberek, s mivel egyebet nem tehettek, mosolyogva mondták:</p>
            <p>- Itt megy Waldné.</p>
            <p>Ezek voltak az ő kis diadalai. Mivel sohse látták a férjével a városban, hát
               beszéltek is róla egyet-mást. Az olyan asszony, akit mindenki egyedül lát a korzón,
               már messziről mintha azt mondaná az embernek: «Találd ki, kicsoda a másik.» És a
               korzó ifjai, a napos sarkon álló dzsentrifiuk, a Váczi-utczán járó bankhivatalnokok,
               a kezdő ügyvédek és nagyon fiatal orvosok, az öreg képviselők, a későn kelő
               szinészek, a hires ujságirók, szóval mindazok a férfiak, akik tizenkettőkor ráérnek
               sétálni, találgatták, amikor végiglebegett elegáns alakja az aszfalton, s divatos
               kalapja alól nagyvilági mosolylyal felelt a köszöntésre villanó czilindereknek. Ha
               egymásután kétszer ugyanaz a faczér orvos vagy kliens nélkül szükölködő fiatal ügyvéd
               kisérte végig a korzón, miközben ugy felelgetett neki, hogy jobbra-balra nézett,
               mások számára mosolygott, s szemeivel az ismerőseit kereste, már erről beszéltek,
               mint boldog halandóról. Hogy mi volt igaz a dologból, azt senki se tudta. Vannak
               olyan asszonyok, akikről minden rosszat beszélnek, de amikor arra kerül a sor, hogy
               annak a bizonyosnak a nevét is megmondják, a legszkeptikusabbak is vállat vonnak:</p>
            <p>- Tudja az ördög.</p>
            <p>Vagy:</p>
            <p>- Nagyon okos asszony.</p>
            <p>Vagy:</p>
            <p>- Talán senki, talán mindenki.</p>
            <p>Soha nem emlitettek nevet Waldnéval kapcsolatban. Még akik nem is ismerték, ugy
               néztek utána a korzón, mint valami jó ismerősük után. Feltünő asszony volt, s tudja
               isten... Minden, amit mondani lehetett róla, ez volt:</p>
            <p>- Itt megy Waldné!</p>
            <p>De ezt még azok is bizalmas hangsulylyal mondták, akik soha életükben egy szót sem
               beszéltek vele. A korzóé volt, ez volt az igazi férje, hű maradt hozzá, szerette és
               sajnálta, amikor télen vége volt. S a korzó is hű maradt hozzá, minden délelőtt
               lerótta neki a maga hódolat-adóját, igazán nem lett volna csoda, ha mindenki köszönt
               volna neki a napfényes utczán. Biztosra vehető, hogy a szép szőke asszony
               valamennyinek fogadta volna a köszöntését, az ő szokott mosolyával, mint ahogy nem
               lepődött meg azon, ha a háta mögött két vad-idegentől ezt a rövidke párbeszédet
               hallotta:</p>
            <p>- Te, ki ez a szép asszony?</p>
            <p>- Hogyan, nem ismered? Waldné!</p>
            <p>Az ő számára a sziget nem volt egyéb, mint egy olyan korzó, amelyet minden oldalról
               viz vesz körül. Folytatta itt is feltünő sétáit, a régi mosolylyal kereste az
               ismerősöket, a régi főhajtással köszönt.</p>
            <p>- Kikkel ismerkedtél itt meg, fiam? - kérdezte egyszer a leányától, amikor délelőtt
               végigsétált vele a szigeten.</p>
            <p>Pirkó mondott néhány jelentéktelen nevet, s a végén a lehető legegyszerübb hangon
               tette hozzá:</p>
            <p>- Meg egy ujságirót is bemutattak, Tarkovics Endrét.</p>
            <p>- Igen?</p>
            <p>Az asszony egy kicsit hallgatott. Pirkó örült, amikor látta, hogy az anyja még csak
               nem is gyanit semmit. Tovább sétáltak. A nagyvendéglő előtt szembejött velük Melitta
               kisasszony, nagy toalettben. A kis hölgy azon igyekezett, hogy valamiképpen
               elfordithassa a fejét, de ez nem sikerült. Kénytelen volt a szemébe nézni. A
               szinésznő első pillantása Waldnénak szólt, akinek frizuráját és ruháját egy
               másodpercz alatt egyetlen szemmozdulattal nézte végig, vette tudomásul, kritizálta
               meg, hasonlitotta össze a magáéval, s amely fölött még ugyanezzel a pillantással
               tért napirendre. A második pillantása mosolygó köszöntés volt Pirkó számára. A kis
               leány meghajtotta a fejét. Amikor már a szinésznő mögöttük volt, Waldné egy kis
               hallgatás után megszólalt:</p>
            <p>- Ezt is ismered?</p>
            <p>- Igen - felelt zavartan Pirkó - megismerkedtünk itt a szigeten.</p>
            <p>- Nem szeretem az ilyen ismeretségeket.</p>
            
         </div>
         <div type="chapter">
            <head>XI.</head>
            <p>A hajók menetrendje megváltozott, most már ritkábban jöttek, nehezebben kötöttek ki,
               s látszott, hogy ez a kellemetlen munkájuk utolsó fellobbanása a kötelességtudásnak.
               Amit Waldné mulatságnak nevezett, az már megkezdődött a szigeten. A beszivárgó viz
               nagy tócsákban ragyogott a virágágyak és sétányok helyén, s egymáshoz tolt padokon
               sétált a közönség a mocsarak fölött. A kertészek mindent megmentettek, amit csak
               lehetett. S a katonákat rossz volt még csak nézni is, ugy dolgoztak éjjel-nappal.
               Szegények a verejtékes munkában a dalolásról is leszoktak, s most csönd volt a
               szigeten, mindenki hallgatott, mintha valami haldokló mellett virrasztana, várva a
               perczet, amikor egy nagy sóhajtással mindennek vége lesz.</p>
            <p>Csak Waldné nem érzett semmiféle szomoruságot. Neki roppantul tetszett ez az élet.
               Hangos nevetéssel ment a kis társaság élén minden délben a vendéglőbe, gracziózusan
               lépkedett a padokon, megint felfoghatta a saját találmányu fogással szép szoknyáját,
               kilátszott alóla kis czipellője, selyemmel átszőtt fekete harisnyája. A többiek,
               látva, hogy ő ily jó érzi magát, szintén megbarátkoztak a helyzettel, megszerették
               ezeket az ingadozó pallókat, s valóságos társasjáték volt, a mikor délben meg este
               nevetve, sikoltozva botorkáltak végig ezeken a hidműveken.</p>
            <p>Pirkó csak ebédnél meg vacsoránál látta az anyját. Waldné a nagy szállóban lakott, s
               ha a kis leány néha fölment hozzá, ez olyan volt, mint amikor egy vidám szép asszonyt
               meglátogat egy kisleány-barátnője. Ilyenkor az asszony megmutogatta neki a ruháit, a
               párisi szinházakról beszélt, tanácsot kért tőle, hogy ma milyen ruhát vegyen, melyik
               fésü illik legjobban a hajához, s megkérdezte, hogy nem volt e drága az ezerkétszáz
               frankos márkiz-gyürü, a minek egy nagy gyémánt volt a közepén. És Pirkó ugy beszélt
               az anyjával, mint valami nagyon jó barátnéjával, a ki nála sokkal idősebb, s a ki
               ezért férjnél is van már. Nemcsak mint anyját, hanem mint szép asszonyt is szerette,
               azzal az érdekes szeretettel, a melylyel minden gyerekleány vonzódik a diadalmas
               szép asszonyokhoz. Gyakran adott ruházkodási tanácsokat az anyjának, de ő mindig a
               maga feje szerint öltözködött. És ha meglátogatta, az anyja kedves mosolylyal mondta
               neki:</p>
            <p>- Foglalj helyet, Pirkó.</p>
            <p>És Pirkó, meghajtva a fejét, udvariasan felelt:</p>
            <p>- Köszönöm, mama.</p>
            <p>Aztán, hogy leült, hátraszólt neki fésülködés közben a szép asszony:</p>
            <p>- Hogy vagy Pirkó? Mit csináltál tegnap egész nap?</p>
            <p>És Pirkó megint udvariasan mondta:</p>
            <p>- Köszönöm, mama, jól. Sétáltunk, játszottunk.</p>
            <p>Viszont, ha Waldné ment Téreiékhez, ugy ment be a leányok szobájába, mint ahogy
               valami ismerősének a leánya iránt érdeklődnek. Mosolyogva nézett körül s
               megkérdezte:</p>
            <p>- Ezt a monogrammot te himezted, Pirkó?</p>
            <p>A kis leány szégyenkezve szólt:</p>
            <p>- Igen, mama, de nagyon rossz.</p>
            <p>- Dehogy rossz - mondta Waldné - dehogy rossz, sőt ellenkezőleg, nagyon ügyes...</p>
            <p>És erre, mint valami idegen kritikára, szerényen felelt a gyerek:</p>
            <p>- Óh, mama, te igazán tulbecsülöd az értékét.</p>
            <p>De azért nagyon tévedett volna az, a ki azt hitte volna, hogy nem szeretik egymást.
               Pirkó imádta az anyját, s Waldné a leányát. Csak éppen az volt idegenszerü, hogy a
               jótulajdonságaikért is szerették egymást. Az igazi viszony anya és gyerek közt a
               föltétlen szeretet. Ezek külön megbecsülték egymásban a nekik tetsző tulajdonságokat
               is.</p>
            <p>- Az én anyám nagyon szép asszony - mondta egyszer Bellának, a mikor a sziget kevés
               száraz utainak egyikén mentek a hajó felé. - Ha férfi volnék, nagyon bele tudnék
               szeretni. Az én anyámnak a világon semmi hibája sincs...</p>
            <p>A hajó csak hosszu munka árán tudott kikötni. Kevesen jöttek rajta, egy-két idevaló
               ember, rendőr, levélhordó - és Tarkovics. A leányok már a partról látták.</p>
            <p>- Ne reszkess - mondta Bella Pirkónak - ne reszkess, mert az szamárság. Én mondom
               neked. Légy közönyös, nyájas...</p>
            <p>Már jött feléjük a férfi, mosolyogva, messziről nyujtotta a kezét.</p>
            <p>- Kis Pirkó - szólt - tegnap este a Hangliban hallottam, hogy megérkezett a mamája.
               Egyenesen Párisból jött?</p>
            <p>- Onnan, egyenesen.</p>
            <p>Ez csak bevezetés volt a következő kérdéshez:</p>
            <p>- És itt fog lakni a szigeten?</p>
            <p>- Itt.</p>
            <p>- Nem fél az árvíztől?</p>
            <p>- Nem.</p>
            <p>Ilyen egytagu szócskákkal felelgetett neki, mert a közönyösség nem ismeri a hosszu
               szavakat. Tarkovics pedig már bucsura nyujtotta a kezét:</p>
            <p>- Na én megyek. Egy kis dolgom van, aztán később meglátogatom a mamáját. Otthon lesz
               maga is?</p>
            <p>- Otthon.</p>
            <p>S azzal már odább is állt, ügyesen lépkedte át a pocsolyákat, vigan ment, a kalapja
               kissé hátravolt csapva a fején. Hogy eltünt előlük, Pirkó komoly szemmel nézett a
               barátnőjére:</p>
            <p>- Most menj haza, Bella, mert magam akarok maradni.</p>
            <p>- Szervusz - mondta Bella a sértődésnek alig észrevehető árnyalatával a hangjában és
               elsétált. Hosszan nézett utána a kis hölgy, nézte nagy szőke haját, ringó csipőjét s
               most történt először, hogy cserélni szeretett volna vele. A kövér szőke gondtalanul
               ment, a kövér szőkét nem bántotta semmi, ő nyugodtan fog keresztüluszni ezen az
               életen, a mely csak az érző emberek számára van tele titokzatossággal és
               meglepetésekkel. Pirkó ugy érezte most, hogy a bajok, a nagy problémák, a szomoru
               helyzetek és az élet nagy titkai elmosolyodnak az egészséges kövérség láttára,
               kalapot emelnek előtte, kikerülik: «pardon, tévedtem, nem ön az» - és odábbállanak,
               másnál kopogtatnak.</p>
            <p>Rövidebbek voltak a napok, most már mindig este lett, mire magányos kóborlásaiból
               hazatért. Mielőtt hazament volna, még sétált egyet. Most könnyebb lett a dolga, ugy
               vélte, mert Tarkovics jár hozzájuk. Tele volt a lelke nagy tervekkel, a melyekbe
               idővel bele fogja vonni a szüleit is. Igen, az anyját is. Most, csak most jutott
               eszébe, hogy az anyjának el kellene mondani mindent. De e pillanatban még félt, hogy
               ki fogja nevetni. És azt is megérezte, hogy más leányok nem félnek az anyjuk
               nevetésétől. Tudott leányokról, akik hasonló esetben okos barátot találtak az
               anyjukban. Ő félt, hogy ez a nagy szőke asszony, ez a diadalmas szépség ki fogja
               nevetni, ki fogja csufolni.</p>
            <p>Ilyen gondolatokkal ment a nagy szálló felé. Most már ott lesz Tarkovics - igy
               okoskodott - s ő majd azon fog igyekezni, hogy megbarátkoztassa az anyjával,
               odaszoktassa a házhoz. Télen el fog járni hozzájuk ebédelni és lehetetlen, tisztára
               lehetetlen, hogy meg ne javuljon. Pirkó elhatározta, hogy szép lesz, csupa
               leányosság, csupa odaadás, és mint valami előérzés, a melynek megvalósulás-ize van,
               ugy járta át a lelkét az a gondolat, hogy a kóbor lumpból becsületes életet élő ember
               lesz, a ki megtisztul egy kis fehér leány kedvéért. Csak türelem kell hozzá,
               sok...</p>
            <p>Csakugyan ott találta. A szálló felé vezető uton sétált az anyjával. Nem szólt. Egy
               ideig némán ment mögöttük és nézte őket. Rájött, hogy az ember meglátja az előtte
               sétáló páron, melyik beszél. A melyik nem beszél, az a földre szokott nézni. És egyre
               Tarkovics beszélt. Arra is rájött, hogy nagyon komolyan beszélt. A feje mozgásáról
               látta, hogy nem közönséges fecsegés folyik köztük, hanem a férfi valami olyat mond, a
               mi nagyon hozzá tartozik. Az asszony csak ment mellette, folyton a földet nézte, alig
               hogy felelgetett neki. Aztán a férfi valami olyat mondhatott, a mire nem volt
               felelet, mert az asszony minden átmenet nélkül hirtelen megállt és visszafordult.
               Ekkor vette észre a leányát:</p>
            <p>- Nini, a kis leányom.</p>
            <p>A férfi kelletlenül, még a beszélgetés komolyságával az arczán mondta, csak hogy
               éppen mondjon valamit:</p>
            <p>- Igen, a Pirkó.</p>
            <p>- Gyere fiam - szólt Waldné és beakasztotta a kis leány karját a magáéba - gyere te
               is velünk. Mikor vacsoráztok?</p>
            <p>- Oh, későbben.</p>
            <p>Érdekes, hogy most egészen uj beszélgetés kezdődött. Az eddigit nem folytatták. Pedig
               érdekes és komoly lehetett, hisz egyre a férfi beszélt, nem ugy, mintha elmesélne
               valamit, nem is ugy, mintha az időről beszélne. Az uj témát pedig csak ugy félvállról
               kezelte Tarkovics. «Igen?» - mondta. Vagy ezt: «Érdekes.» Valami egyében
               gondolkozott, ezt a kis leány hamar észrevette, hamarabb, mint ahogy férfiember venné
               észre asszonyon.</p>
            <p>Aztán elváltak. Tarkovics kissé idegesnek látszott, a mikor bucsuztak.</p>
            <p>- Mit szólna, kis Pirkó - mondta neki mosolyogva - ha egyszer csak kapnám magam és
               kijönnék ide lakni? Direkt az árviz kedvéért...</p>
            <p>A feleletet be se várta, ugy ment el. Talán nem is kérdés volt, talán nem is Pirkónak
               szólt.</p>
            
         </div>
         <div type="chapter">
            <head>XII.</head>
            <p>A kis hölgy egyre kevesebb vallomást tett Bellának, mindinkább önállósitotta magát a
               bajával, s ezért a kövér szőke elhatározta, hogy leveszi róla a kezet. Ez annál
               könnyebben ment, mert hamarosan akadt, a kire rátehesse. Szakavatott tanácsait egy
               idő óta Fóti Sándornak osztogatta, a ki sokkal jobb médium volt, mint a leány.
               Sándor órák hosszant értekezett vele, apróra kikérdezte, és a legtöbb dologban
               követte is a tanácsát. De egy napon aztán nagyon lehangoltan jelentkezett a
               költő:</p>
            <p>- Te Bella - mondta neki - én hiába járok ide ki, én hiába beszélek veled, én hiába
               csinálok mindent, mert ez a leány szerelmes.</p>
            <p>Bella hallgatott. Ugy érezte, hogy kötelezi a Pirkó érzésével szemben valamiféle
               diskréczió. De Sándor mindent tudott:</p>
            <p>- Ez a szegény kis leány halálosan szerelmes Tarkovicsba. Most már tudom, hogy miért
               szereti ugy a verseit...</p>
            <p>A maga verseire gondolt, a melyeket titokban sokkal jobbaknak tartott amazoknál.</p>
            <p>- Soha, soha többet nem jövök ki ide a szigetre - szólt busan, - most is csak azért
               jöttem ki, hogy ezt megmondjam.</p>
            <p>- Ezért nem kellett volna kijönnöd. Az ember egyszerüen elmarad és pont. Vagy
               nem?</p>
            <p>- Te mindenre tudsz valamit mondani. Most már te is ellenségem vagy. Hát már mindenki
               ellenem fordul?</p>
            <p>A nagy regények agyongyötrött hősei nem mondhatták ezt nagyobb keserüséggel a második
               kötet végén, mint a hogy most Sándor mondta. Az ő korának, az ő vágyainak minden
               szomorusága benne volt ebben a felkiáltásban, s isten előtt bizonyára éppoly sulylyal
               esett a latba, mint a nagy tragikus hősök panasza. Az ember nem adhat többet, mint a
               mennyije van, s a Sándor egész világa éppugy benn volt az ő panaszában, mint régen a
               vértanuk utolsó szavában az ő egész világuk. Sándor erősen érezte, hogy ő vértanu, s
               hogy a szive okvetlenül meg fog szakadni. De önállóság, az kevés volt benne, s ezért
               fájdalmas hangon kérdezte meg a leánytól:</p>
            <p>- Hát most mit tegyek?</p>
            <p>Bella szigoruan felelt:</p>
            <p>- Ilyenkor legjobb, ha az ember felejteni próbál. Eleinte nehezen megy, de utóbb bele
               fogsz törődni. Oh, hányszor mentem én át ezen!</p>
            <p>Leintett kezével a levegőben, mint a kinek nagyon a kisujjában van az egész dolog,
               Sándor pedig lemondó hangon felelt:</p>
            <p>- Ugy is fogok tenni. El fogom felejteni, kerülni fogom, igyekezni fogok, hogy sohse
               lássam. Pesten ez könnyen fog menni, ide pedig egyszerüen nem jövök ki többet.
               Ugy-e?</p>
            <p>- Ez a legjobb.</p>
            <p>Tetszett neki ez a szép lemondás:</p>
            <p>- Soha, soha többé nem jövök ki. Legyen szerelmes és én kivánom neki, hogy szeressék
               viszont. Legyen olyan boldog, a milyen boldogtalan én vagyok.</p>
            <p>«Érdekes - gondolta Bella - a férfiak mindig szóról-szóra ezt mondják.»</p>
            <p>Sándor, ha már a másik előtt nem lehetett, Bella előtt mutatkozott nemesszivü
               lovagnak.</p>
            <p>- Én leszek majd egyszer a legjobb barátja. Én hozzám jöjjön el a panaszával. Mondd
               meg neki, hogy ha majd összekap a férjével, én majd odamegyek és kibékitem őket. Az
               esküvőjén is ott leszek. És mondd meg neki, hogy majd ha egyszer...</p>
            <p>Ez a «majd ha egyszer» nagyon fájt. Egyike a legfájdalmasabb formáknak a magyar
               nyelvben.</p>
            <p>- Majd ha egyszer... valamikor...</p>
            <p>Nem birta tovább.</p>
            <p>- Sándor, ne bőgj - mondta szigoruan Bella, s most elemében volt. - Ne bőgj, gyere
               ide...</p>
            <p>Simogatni kezdte:</p>
            <p>- Az csacsiság, ha a te korodban valaki az ilyen gyerekséget ugy a szivére veszi.
               Vedd tekintetbe, hogy minden ember, mielőtt megnősül, egy csomó leányba szerelmes,
               és mindenikről majd nevetve mesélsz a feleségednek.</p>
            <p>- Én nem - mondta a fiu őszintén - én nem fogok... soha, soha...</p>
            <p>Gyönyörüen engedelmeskedett a nagy törvénynek, amely azt mondja, hogy minden
               kielégitetlen szerelem azt hiszi magáról, ő az utolsó. A leány még a könyeket is
               letörülte a szeméről:</p>
            <p>- Az imént még olyan okos voltál. Nézz rám. Jól teszed, ki se gyere többet...</p>
            <p>A fiu a szemébe nézett és daczosan felelt:</p>
            <p>- És azért is ki fogok jönni minden nap. Tudod?</p>
            <p>Hirtelen elhallgatott, mert Pirkó jött feléjük. A kövér szőke már készen volt a
               legközelebbi tanácscsal:</p>
            <p>- Hamar törüld meg a szemed, ne lássa, hogy sirtál!</p>
            <p>De ez már tele volt daczczal, s keményen szólt:</p>
            <p>- Azért sem törülöm le, hadd lássa. És ha nem akarja látni, menjen el. Elég nagy a
               sziget.</p>
            <p>Kifutta az orrát, minden nagy gyász ezzel végződik. És vad pillantással várta
               Pirkót.</p>
            <p>A kis hölgy lassan jött feléjük. Hallgatta, mint jár a szél fölötte a lomb közt,
               figyelt a Duna neszére s közben tele volt gondolattal. Tarkovics kijön lakni a
               szigetre. Az egészből egy szót se értett. Melitta kisasszony az árviz hirére azonnal
               beköltözött a városba, ez nem volt neki való mulatság. És különben is a pocsolyák
               tönkretették összes alsószoknyáit. De hát akkor miért jön ki? Kiért jön ki? Egy
               pillanatig se gondolt arra, hogy ő miatta jön ki. Zugott a lomb, sóhajtott a fák közt
               a szél és Pirkó érezte, hogy tudja már a kijövetel okát. Érezte, hogy tudja, igen,
               ezt igy kell mondani. Még a lelke legmélyén se volt megformálva ez a tudat. Még csak
               sejtés se volt. De érezte, hogy az első élesebb bizonyitékra egyszerre tudni fog
               mindent, minden kapcsolatot megtalál, világos lesz előtte minden. Oly nagyon
               gondolkozott, hogy elment volna Belláék mellett, ha meg nem szólitják. Már néhány
               lépéssel el is hagyta őket, amikor a szőke utána kiáltott:</p>
            <p>- Pirkó, meg se állsz?</p>
            <p>Fölkapta kis barna fejét s ijedten nézett feléjük. Aztán visszafordult, s
               odament.</p>
            <p>A költő azonban annyira daczos volt, hogy csak félvállról köszöntötte s olyan
               durvasággal, amely neki magának fájt legjobban, mondta:</p>
            <p>- Azért nem muszáj éppen idejönni. Én miattam ugyan megállni se érdemes.</p>
            
         </div>
         <div type="chapter">
            <head>XIII.</head>
            <p>Másnap este megjelent Waldné a leányok szobájában. Mostanában már a séta se volt
               kellemes, annyi volt a viz az utakon, s igy a leányok a szobájukban maradtak vacsora
               után. A szép asszony vigan szólt:</p>
            <p>- Adjátok kölcsön egy-két napra a leányomat. Szükségem van rá.</p>
            <p>Nevettek. Pirkó azonban egy kicsit büszke is volt erre a kitüntető bizalomra. Egy
               ideig még évődtek: «Adjuk» - «nem adjuk» - végre is odaadták, és a hüvös, esőre álló
               estében elmentek ketten: a szép asszony, meg a kis hölgy, karonfogvást, mint két
               barátnő, akik közül az egyik már olyan nagy, hogy gardirozhatja a másikat.</p>
            <p>- Most velem fogsz maradni sokáig, Pirkó - mondta az asszony - nálam fogsz aludni és
               együtt ebédelünk a szobában. Jó lesz?</p>
            <p>- Jó.</p>
            <p>- Majd én mesélek neked Párisról, te meg elmondod, mi történt azalatt a szigeten.</p>
            <p>Programmot csináltak, oly szokatlan volt, hogy hosszabb ideig együtt lesznek. Azontul
               hazáig nem is szólt semmit az asszony. Csak ment a leánya mellett, magához szoritotta
               gyönge kis karját, s örült, hogy egy kis meleg madártest van mellette, hogy okos szem
               néz rá, hogy van valaki, aki beszél, ha ő elunja. Fönn a szobában még rendezkedtek
               egy kicsit, a kanapén ágyat vetettek, aztán lefeküdtek. Az asszony mindjárt elfujta a
               gyertyát, s csönd lett. Künn nagy szél járt, valami távoli viharnak a hirnöke. A fák
               koronái az ablakuk alatt zugtak és az ablakon nem jött be semmiféle halvány derengés.
               Az ég nagyon felhős lehetett. A kis hölgy az anyját figyelte, hogy alszik-e. Nem
               aludt. Aztán megfordult s megpróbálta, el tud-e aludni. De künn nagyon süvöltött a
               szél, a fák szinte harsogva zugtak, meg aztán miért éppen most jön ki lakni
               Tarkovics, amikor viz alá kerül a sziget és Melitta kisasszony már rég beköltözött
               Pestre?</p>
            <p>A másik ágyból, mint egyszer nem is olyan régen a Belláéból, ugyanaz a kérdés
               jött:</p>
            <p>- Alszol, Pirkó?</p>
            <p>- Nem, mama.</p>
            <p>És ugyanaz a hivás:</p>
            <p>- Gyere át az ágyamba.</p>
            <p>Egy pillanat alatt ott volt Pirkó a nagy ágyban, amelyben több párna volt, mint a
               leányok ágyában szokás, amely parfümös is volt egy kissé, anélkül, hogy parfümözték
               volna. De itt nem volt semmiféle beszélgetés. Az asszony mellére vonta a leánya
               fejét, s Pirkónak csak most tünt fel, hogy az anyja se aludt mostanáig. Odabujt
               mellé, jól érezte magát. Az ablakot nagy esőcseppek kezdték verni és Waldné
               sóhajtott. Hosszu ideig nézett maga elé a sötétbe, aztán egyszerre nagyon erősen
               magához szoritotta a leányát, még mindig szótlanul.</p>
            <p>«Miért jön ki éppen most lakni - gondolkozott a kis leány - éppen most... talán csak
               nem miattam?»</p>
            <p>És ekkor érezte a második szoritást, s hogy oly közel volt az anyjához, a szoritásról
               azt is érezte, hogy az asszony sir.</p>
            <p>- Valami bajod van, mamuska?</p>
            <p>Titkolni nem tudta, letagadni meg nem lehetett ezt a sirást. Hát ezt mondta:</p>
            <p>- Sok, sok bajom van, kis leányom...</p>
            <p>S most arczához támasztotta az arczát, amely forró volt és könyes, ugy feküdtek
               ketten egy párnán, az anya és a leánya, mialatt künn elállott a szél s megeredt a bő
               nyári zápor, zuhogott a fák közt egyenletes, csöndes zugással. Messze, valahol a
               Jánoshegyen is tul, zengett az ég. Pirkó reszketni kezdett.</p>
            <p>- Félsz a zivatartól, kis bolond?</p>
            <p>- Nem félek, mama. Nem tudom, miért reszketek ugy.</p>
            <p>És reszketett, valami nagy izgalom rázta gyönge, ideges kis testét, igy vonult be a
               lelkébe égzengés muzsikájával, viharos éjszakán annak a megfejtése, hogy mért jön ki
               lakni Tarkovics, holott már mindenfelé áll a viz a gyepen s Melitta kisasszony rég
               beköltözött...</p>
            <p>Elaludt, előbb, mint az anyja, s amikor a sudár asszony ezt észrevette, ugy tett
               vele, mint kicsi korában szokta: ölbe fogta, óvatosan átvitte a maga ágyába,
               betakargatta s nagyon csöndesen megcsókolta a haját.</p>
            <p>- Aludjál kis leányom - mondta alig hallhatóan, aztán az ablakhoz ment, ki próbált
               nézni a vak éjszakába, majd visszabujt az ágyába és a falnak fordult.</p>
            <p>Mire a leány reggel fölkelt, az anyja már nem volt otthon. De mintha a gond az ágya
               mellett állt volna, s csak azt várta volna, hogy fölébredjen, azonnal megmarkolta a
               szivét. «Kijön lakni, kijön lakni» - ezt mondta egyre a fülébe, nem tudott tőle
               szabadulni semmiképpen. Gyorsan felöltözött s azt gondolta, hogy most már
               egyesegyedül áll ezen az egész világon, most el van zárva az anyjához is az ut.
               Valami rettenetes fájdalom ette végig magát időről-időre a lelkén és csak most tudta
               meg, hogy még maradt eltiporni való reménye. Az igazi remény az, amelyről maga az
               ember se tud. Ha napnál világosabban is látjuk, hogy egy szerettünk meg fog halni, ha
               teljes bizonyossággal készülünk is erre, - a halála mégis letör bennünk egy titkos
               reményt, egy rejtve nyiló hitetlenséget. Minden reménység, miután az elménkben
               meghalt, szivünkben titkos életet él tovább, s csak ott hal meg igazán, legtöbbször a
               szivünkkel együtt. Az én kis fehér leányom szivében most haldoklott ez a bujdosó
               virág, s ennek az elmulásnak a bánata átjárta az egész lelkét. Most minden szilárd
               pontot elveszitett maga körül, most ő volt egymaga az egész világ.</p>
            <p>Kopogtattak az ajtón.</p>
            <p>Egy kertészlegény állitott be, tisztességtudóan köszönt és hatalmas rózsabokrétát
               nyujtott Pirkó felé:</p>
            <p>- Itt lakik kérem, a Waldné tekintetes asszony?</p>
            <p>- Itt lakik.</p>
            <p>- Hát ezt neki hoztam.</p>
            <p>Pirkó átvette a bokrétát. Csupa nagy piros rózsa volt, csupa tökéletesen kinyilott,
               érett virág, amely talán már holnap elbágyadt volna, ha a tőn hagyják.</p>
            <p>- Ki küldi?</p>
            <p>- Egy ur küldi kérem, de nem szabad megmondani, hogy kicsoda.</p>
            <p>- Nem ismeri?</p>
            <p>- Nem én, kérem, sohse láttam.</p>
            <p>Aztán megint köszönt és kiment. Volt még egy gyanakvó pillantása Pirkó számára, amért
               nem az vette át, akinek szólt. A kis leány utána kiáltott:</p>
            <p>- Mondja meg annak az urnak, hogy a nagyságos asszony leánya vette át.</p>
            <p>Hogy becsukódott az ajtó, beletemette arczát a virágok közé. Nehéz illattal volt
               teljes a bokréta, a napon érett rózsák dus olajpárája szállt belőle. Csöndesen az
               ablakhoz ment vele.</p>
            <p>- Szabad ezt tennem? - kérdezte magában, amikor kihajolt, s lenézett, nem jár-e lenn
               valaki. Ugy vélte, gonosz dolgot cselekszik. Nagyra nyitotta a szemét, s mivel most
               történt először, hogy tiltott dolgot cselekedett, fülig elpirult. Aztán hirtelen
               fogta a csokrot s az ablakon át messzire kihajitotta, a fák koronája fölött, a
               Dunába. Utána is nézett, még látta is, hogy a nagy viz csöndesen ringatva viszi a
               piros foltot. A szobában rózsaillat maradt s ez vádolta. Gavallértermészetü kis
               leány volt, egyenes karakter, s ezért most már sajnálta ezt a sunyi cselekedetet.
               Alattomos volt, ez volt az érzése. Lopott is, sikkasztott is, gyanakodott is, nagy
               isten, hogy mindez megtörténhetett vele, a kis gavallérral, s hogy éppen az anyja
               ellen követte el... Láz járt az ereiben erre a gondolatra. Szabadulni szeretett
               volna, de mindentől ezen a világon. A férfiaktól, az asszonyoktól, a virágoktól és -
               istenkém - a szerelemtől is, ettől a nagy és szép dologtól, amely után annyit
               vágyakozott, s amely most napokon, éjszakákon, heteken ütötte, vérezte, mintha az ő
               gyönge kis szivén akarta volna megmutatni, mit tud.</p>
            <p>A mama jött a fürdőből, frissen, hamvasan, jókedvüen.</p>
            <p>- Már fölkeltél, Pirkó?</p>
            <p>Pirkó még érezte maga körül a rózsaszagot, s rettenetesen megijedt, hogy ez elárulja.
               Ez a lengő illat, amelynek már csak finom nyoma volt a szobában, az agyára
               nehezedett, százszorosan kellette magát neki, végigosont finom kis orrán, még a
               szájában is érezte az izét.</p>
            <p>- Fölkeltem, mama, már hogyne keltem volna föl...</p>
            <p>Az asszony vidáman mondta:</p>
            <p>- Én már hétkor talpon voltam, sétáltam, fürödtem... Ma még több a viz a szigeten,
               mint tegnap. Azt mondják, hogy átszivárog a töltésen, a kis gát már tán egy napig se
               birja.</p>
            <p>Nevetett.</p>
            <p>- Holnap uszni fogunk, Pirkó!</p>
            <p>Ő is próbált mosolyogni. Az asszony letette a napernyőjét, levette a kerti kalapot, s
               a tükör elé állt. A haját kibontotta és nagy szeretettel ment végig rajta egy
               aranyszinü fésüvel. Szép volt igy, nagyon. Ezt ő is gondolta e pillanatban, s talán
               erről jutott eszébe, amit hátra se nézve, csak ugy félvállról mondott:</p>
            <p>- Te, ez kijött lakni ma reggel, csónakon jött Ó-Budáról, mert a hajó már nem jár...
               ez az ujságiró... hogy is hivják?</p>
            <p>Pirkó is ugy tett, mintha egy kicsit gondolkoznék, aztán igen csöndesen mondta ki ezt
               a nevet;</p>
            <p>- Tarkovics.</p>
            <p>És azért a kis hazugságért, ami ebben a gondolkodásban volt, még ő szégyelte
               magát.</p>
            <p>Együtt voltak egész nap, együtt ebédeltek, itt a szobában. S amikor a pinczér
               be-bejött, hogy az ételt hozza, mind a ketten idegenszerü félelemmel néztek az
               ajtóra. Tarkovics már korán reggel kijött, s még mindig nem jelentkezett. Őt várták
               mind a ketten, de hogy mind a ketten várták, ezt csak Pirkó tudta. És nem jött, egész
               nap nem jött, már alkonyat borult a fákra és a külvárosi gyárakra a Duna tulsó
               partján, s Tarkovics még mindig nem jött.</p>
            <p>- Kóborolni szeretnék egy kicsit, mama - mondta estefelé a leány - még látni egyszer
               a szigetet, mielőtt átfolyik rajta a Duna.</p>
            <p>Az anyja kérőleg nézett rá:</p>
            <p>- Maradj itt, édes...</p>
            <p>Hát ezért kellett ő, ezért vették kölcsön a másik családtól. Hogy legyen itt valaki,
               aki utját állja a dolognak. Szegény kis őr, szegény kis gát volt, mosolyogva
               konstatálta. Nem különb, mint az a homokos töltés, amin átszivárog a Duna. S nem is
               ér többet, egyszer csak átszakad, elsöprik az utból, és vad rohanással siet át rajta
               a hullám... Fájt neki ez a szerep:</p>
            <p>- Bocsáss el, édes mama, nagyon szeretnék...</p>
            <p>Ez az volt, hogy «nagyon szeretnék szabadulni» - de csak idáig mondta. S már indult
               is, nem, nem akart itt maradni. Nagyon borzalmas helyzetnek találta az egészet. Menni
               kell, akár vissza se jönni többé...</p>
            <p>- Hát menj - mondta az asszony - csak ne menj közel a Dunához...</p>
            <p>Ezt már nem is hallotta, már künn volt. Leszaladt a lépcsőn, ki az estébe. Fáradtan
               vonult el előtte egy csapat katona, csizmájuk locsogott a pocsolyás földön, vállukon
               az ásó. Utánuk nézett egy darabig, s akkor hirtelen a tulsó oldalra figyelt, ahonnan
               nagy szaladás zaja hallatszott, s kivillant a fák közül a fáklya vörös fénye. A
               sziget közepe felé szaladt egy másik csapat katona, elől a tiszt, maga is ásóval a
               kezében. A fáradtak, akik az imént erre vonultak, egyszerre megálltak. A tisztjük
               átkiáltott a szaladókhoz:</p>
            <p>- Na was ist denn wiederum?</p>
            <p>Mindjárt jött is az orditó válasz, németül:</p>
            <p>- Lenn átszakadt a töltés!</p>
            <p>Hideg futott végig a kis leány hátán erre a kemény szóra, s most ő is szaladni
               szeretett volna. A fáradt katonák tisztje nekirohant a gyepnek s elorditotta
               magát:</p>
            <p>- Laufschritt!</p>
            <p>Amire ezek is rohanni kezdtek, átvágtak a nagy gyepen, mintha egyszerre erőre kaptak
               volna. S ugyanekkor a felső töltés felől is jött egy rohanó csapat, fáklyával, mint
               amikor tüz idején mindenünnen egyszerre jönnek a tüzoltók. Pirkó ezek után szaladt,
               de a tiszt visszakiáltott rá udvariatlanul:</p>
            <p>- Otthon maradni!</p>
            <p>Szegényke megállt, megvárta, mig ezek is eltüntek a fák közt, aztán egyet gondolt,
               mellének szegte a fejét és mégis elkezdett szaladni, a csapatok után. A katonáknak
               azonban gyorsabb volt a lábuk, s Pirkó csakhamar azon vette észre magát, hogy egyedül
               szalad. A nagy bokrok és fák közt meg is ijedt. Alulról valami idegenszerü, vad
               morajlás zugott feléje, emberi kiáltásokkal vegyesen. Hirtelen megállott, hamarjában
               nem tudta, hogy honnan csap rá a nagy viztömeg, s félt az ismeretlen elemtől,
               sejtelme sem volt, hogy miképpen jön a viz, hogyan fogja elönteni a szigetet. A térde
               reszketett s önkéntelenül is visszanézett, ahonnan néhány égő lámpa világolt feléje.
               «Jobb lett volna otthon maradni» - gondolta. S a zugás egyre erősebben hangzott
               alulról. Ez most izgatta kissé.</p>
            <p>- Jön a viz! - mondta félhangosan, fenyegető akczentussal, szinte azért, hogy önmagát
               ijeszsze vele. Aztán elképzelte a feléje rohanó piszkos Dunát, ezt a nagy sárga
               tengert, amint lekapja a lábáról, átgázol fölötte, s görgeti, sodorja nagy
               száguldásában. Óh meghalni igy, gyorsan, vad erőszak által, de jó volna - gondolta
               egy rövidke pillanatra. Elképzelte, mint vinné a nagy folyam, mint szünnék meg egy
               pillanat alatt minden, de minden bánata.</p>
            <p>Vagy husz lépésnyire megzördült előtte egy nagy bokor. Mintha valami állat akarna
               kibujni alóla. Megijedt, összerezzent és felsikoltott. Rászegezte pillantását a
               bokorra, semmi se bujt ki a galyak alól. «Mi lehetett ez?» Ekkor valami hideg ölelte
               körül a lábát. Viz ömlött kis kivágott czipőjébe, s hogy erre körülnézett, már az
               egész ut szélességében fénylett a viz. Ez amolyan előfutárja volt a nagy hullámnak,
               surranva jött az uton, megrezzentette a bokrokat, mint valami alattomos csuszómászó.
               De a lábán érezte, hogy egyre emelkedik, s erre szorongó félelem fogta el. Gyors
               szaladással menekült ki a bokáig érő, egyre szélesbedő vizből, s rohanni kezdett
               visszafelé; mögötte surranva, csuszva jött a viznyelv. De ugyanekkor már egészen
               közelről hallotta az iménti zugó lármát. Futás közben oldalt nézett, a hatalmas
               pázsit felé, amely a fürdőháztól majdnem a sziget közepéig huzódik. Ijesztő látvány
               volt. Magasra tartott fáklyával, orditva szaladtak visszafelé a katonák, s alig tiz
               lépésnyire mögöttük jött a Duna, most már az igazi nagy áradat, amely egész
               szélességében elboritotta a szigetet. Valami soha nem hallott, a nagyon mély
               basszuskorgáshoz hasonló, bőgésszerü hanggal kergette őket a viz, meg-megcsillant a
               bokrok közt, tördöste, recsegtette az ágakat, egy-egy hullámját előre vetette s
               oldalt, ahol mélyebb volt a föld szine, hosszu nyelveket szalajtott előre. Szaladtak
               mind, elől a kis fehér leány, mögötte a katonák, s leghátul teljes szélességben, most
               már harsogó bőgéssel a viz, törve-zuzva a bokrokat, elsöpörve a vaspadokat, fák
               lehajló ágait megroppantva. Ha nagy szél rohan végig a bokrok közt, ez is ijesztő
               süvöltésként hangzik, hát még a mikor az egész Duna vágtatott át rajtuk! Ropogtak az
               ágak, sirtak a levelek, de semmi nem tudott ellentállni a viznek.</p>
            <p>Akik a felső szigeten álltak, sikoltozva rohantak a házakba. A fürdőház előtt nagy
               vaspontonok álltak, bennük fáklyás katonák. A pontonokat csöndesen a hátára vette a
               viz s lassan vitte lefelé. A többi katona részint a vendéglő terraszára ugrott,
               részint az üres pontonokba. Az egyik tiszt, aki jó tiz perczet szaladt a viz elől,
               amig az első csónakhoz ért, nevetve ugrott a vasalkotmányba, s miközben letörölte
               homlokáról a verejtéket, fejcsóválva mondta a Dunának, amely most minden irányban
               elterjedt körülötte:</p>
            <p>- Ah, du Canaille!</p>
            <p>Pirkó a nagy szálló terraszára menekült, ahol már izgatottan várta az anyja. Elnézett
               a nagy gyöp helyén, ahol most csak a félig kiálló fekete bokorcsomók jelezték, hogy
               ez nem volt mindig tenger, s látta, hogy itt már szelidebb a viz, csöndes kis
               fodrokat hajt rajta a szellő, csak elől haragszik, csak az előőrsei harapnak, tépnek,
               szaggatnak, süvöltenek. Igen, csöndes fodrokat, lágy kis hullámokat hajtott a szellő
               keresztül a szigeten, s már a lárma is elült, csöndes bámulás uralkodott az embereken
               s az az elfogódás, amelylyel a lassan, de szemmelláthatóan egyre emelkedő viz
               imponált nekik. A lámpák tükörképén látszott ez legjobban. A vizben reszkető láng
               egyre közeledett az igazihoz, a lámparudak háromnegyede már viz alatt volt.</p>
            <p>Egy katonai csónak haladt el előttük, a katonák vasvégü rudakkal hajtották. Hogy a
               lámpák elé ért, a tiszt meglátta a szép asszonyt, szalutált és felszólt:</p>
            <p>- Wollen die Damen vielleicht in’s Restaurant?</p>
            <p>- Igen, mama - sugta Pirkó, aki szerette volna látni a nagy vizet. Waldné mosolygott,
               meghajtotta a fejét s beszálltak a vascsónakba. Elhajókáztak a virágágyak felett s az
               egyik helyen Pirkó elszomorodott:</p>
            <p>- Itt voltak a tubarózsák, mamám...</p>
            <p>S az édes, elmult estére gondolt, amikor még jól esett a fájdalom. Homlokára tette
               kis kezét, most már fájt a feje a sok izgalomtól. Félig lehunyt szemmel nézett szét a
               sötét estébe.</p>
            <p>A fürdőház magaslaton épült, a viz nem érte el ezt a dombot. Igy az épület köré
               gyülekeztek a kertészek, s ott állt a katonák egy része is, tétlenül nézve a fénylő
               nagy vizet, amely egy félóra alatt hetek keserves munkáját tette tönkre. Fáklyákat
               tartottak, s bámulták a vascsónakban hajókázó két hölgyet.</p>
            <p>Odább, a magaslat egy kiugrásán egyetlen alak állott. Ráesett a fáklya vörös fénye, s
               ő büszkén nézett ki a szabad Dunára. Fekete köpenyét lobogtatta a szél, hosszu haja
               a homlokára omlott. De délczegen állott szemben a rémületes áradattal, s hátravetett
               feje, kidüllesztett melle nemes daczról tett tanuságot. Persze, hogy ő volt, Sándor,
               akinek buzgott a lelke ettől a hatalmas impreszsziótól, s aki talán ugy érezte, hogy
               fekete köpenyébe burkolózva, levett kalappal nézvén szemébe a rettenetes Dunának, e
               pillanatban nem kisebb valakivel daczol, mint magával a bosszuálló istennel.</p>
            
         </div>
         <div type="chapter">
            <head>XIV.</head>
            <p>Van egy bizonyos fajta éjjeli lepke, amely arról ismeretes, hogy a mig künn van a
               homályban, óvatos, csöndes állat, de amint bekerül a lámpához, megbolondul. Eleinte
               csak körülötte tanyázik, a fal fényesebb részein. Majd közelebb merészkedik, röpköd a
               lámpa körül egy kicsit, aztán megint elbujik valahová, perczekig nem kerül elő.
               Később ismét megjelenik, most már vakmerőbb, s ugy venni észre, hogy valami őrület
               szállt parányi fejébe. Rendetlen röpdöséssel kering a láng körül, nekivágódik az
               üvegnek, mindegyre kisebb köröket ir le, végül pedig tökéletesen megvadul. Bolond
               módra csapódik neki az ernyőnek, az üvegnek, összetöri a szárnyát, hihetetlen
               gyorsasággal czikázik egyik helyről a másikra, s ha az ember utána nyul, hogy
               megfogja, ugy érzi, hogy a kis állat megvakult, se hangra, se mozdulatra nem figyel,
               meg lehet fogni, ki lehet hajitani az ablakon. De a következő perczben megint
               megjelenik reszkető szárnyacskája a lámpaernyő alatt, nekivág megint az üvegnek, s az
               ember utóvégre is belátja, hogy az ilyen bolondon nem lehet segiteni és békén hagyja.
               Másnap reggel aztán megtalálja az éjjeli szekrényen a kihült lámpa alatt, összetört,
               fénytelen szárnynyal, mozdulatlanul.</p>
            <p>Pirkó most körülbelül ott tartott, ahol a lepke először csapódik neki a forró
               üvegnek, amikor a melegtől és fénytől először forr fel benne valami nagy indulat.
               Reggel, amikor végignézett a szigeten, amely fölött most nyugodtan, alig észrevehető
               mozgással áramlott át a viz, meglátta egy csónakban Tarkovics Endrét. A férfi intett
               neki a kalapjával, amire Pirkó hirtelen megfordult, felrohant az üres szobába és az
               ágyra vetette magát. Eltünt belőle a mértéktudó kis hölgy, most esett le a lábáról az
               üvegczipő, az óvatosság, a gondos körültekintés szimboluma. Szaladt mindenki elől s
               mégis mindenkibe beleütközött. Ha ugy érezte, hogy haza kellene mennie, nem tudta,
               hová menjen: Belláékhoz, az anyja parfümos hotelszobájába, vagy a pesti lakásba, ahol
               föl voltak szedve a szőnyegek s fehér vászontakaró alatt szundikáltak a butorok.
               Kereste a családját, azt se találta. Vergődött, nem tudott hová menni, kivel szóba
               állani. Kibámult az ablakon, aztán hirtelen az ajtóhoz szaladt, de ott megint
               megállt. Az anyjának nem mert a szemébe nézni. Tudta, hogy miért tartják itt, miért
               van rá szükség. Istenem, talán mégis jobb lett volna Heinét nem olvasni, a szerelmes
               verseket meg nem ismerni, s most még nem érteni oly világosan, hogy miért veszi
               egyszerre magához az anyja, miért öleli sirva az ágyában, álmatlan éjszakákon. Azok a
               lepkék is, ha őserdőben élnének, ahol nem jár ember, aki tüzet gyujthatna...</p>
            <p>Aztán leült és föltette magában, hogy minden erejéből gondolkozni fog. És sokáig ült
               egymagában, minden neszre figyelve, hogy talán az anyja jön, akivel - tudja isten -
               még találkozni se szeretett volna.</p>
            <p>Igen Pirkó meg fog szökni.</p>
            <p>Hogy hová, azt nem is tudja. Hogy miképpen, azt se. De szökni fog, innen el és
               folyton menni, menni, egészen addig, amig csupa idegen emberek közé nem ér. Vagy
               talán az apjához menjen?</p>
            <p>- Szegény apa - gondolta és megborzadt. Szegény apa most az irodájában ül és
               dolgozik. Künn ülnek a segédek és periratokat másolnak. Aztán a törvényszékre
               szaladnak, visszajönnek, beszólnak az ajtón és az irodavezető tovább küldi őket.
               Emlékezett a szavakra, amik az irodából a lakásba röppentek:</p>
            <p>- Menjen a pénzügyigazgatósághoz...</p>
            <p>- Szaladjon a vámházba...</p>
            <p>- Tizkor tárgyalás az ötnél...</p>
            <p>És mindebből a sok másolásból, szaladgálásból és tárgyalásból pénz lett, piszkos
               bankók, amiket kövér kereskedők vagy öreg vidéki asszonyok szoktak volt apának az
               iróasztalára olvasni. És mindebből a pénzből szép, villogó ruhák lettek, finom párisi
               selyemharisnyák, parfüm, szalagok és a mama mégis sirva ölelte az ágyban.</p>
            <p>- Szegény apa...</p>
            <p>Valami közösséget érzett az apjával. De félt, hogy meglát rajta mindent, hogy megtud
               valamit.</p>
            <p>Az anyja jött:</p>
            <p>- Csónakon jöttem a fürdőből - ujságolta - estefelé végigcsónakázunk a szigeten, te
               is velünk jösz, Pirkó!</p>
            <p>Soha még nem felelt ugy, ahogy most:</p>
            <p>- Nem megyek.</p>
            <p>Daczosan, határozottan mondta.</p>
            <p>- Nem jösz? Miért nem jösz?</p>
            <p>Szegény maga se tudta. Azt se tudta, mit beszél. Erre meg ezt felelte:</p>
            <p>- Vagy különben megyek.</p>
            <p>Azzal kiszaladt, megint le a lépcsőn a terraszig, aztán föl az olvasóterembe. Ott
               senki se volt, hát a zongorához ült. Kinyitotta, becsapta. Majd ujságot akart
               olvasni. De ezt se birta. Leült hát a kanapé sarkába és maga elé nézett. Mintha
               fölfedezett volna valamit, egyszerre megvilágosodott az arcza. Nagyon halkan
               mondta:</p>
            <p>- Nem tudok élni.</p>
            <p>Ez a csöndesen suhanó szó magánosan szállt végig az oszlopos teremben, visszajött
               hozzá, a fülébe zugott, a szivét szorongatta.</p>
            <p>Pirkó nem tud élni. Nagyon megsajnálta magát, mosolygott egy kicsit, de nagyon
               szomoruan és megint mondott valamit, ezt is félhangosan, hogy a fülével is hallja.
               Ezt mondta:</p>
            <p>- Szegény kis leány.</p>
            <p>Még egyideig szótlanul ült a teremben. Aztán betotyogott egy öreg urhölgy, aki
               előkeresett egy német lapot és befészkelte magát a karosszékbe, hát kiment. Fel, az
               anyjához, akit megint öltözködésnél talált. Azt mondta neki, hogy nagyon szeretne ma
               Bellához menni, nála maradni, ott aludni. Panaszkodott, hogy kényelmetlen a kanapé és
               nyugtalan alvás esik rajta. A csónakpartiról pedig lemond.</p>
            <p>- Akkor én se megyek - mondta erre az anyja.</p>
            <p>Pirkó őszintén kérdezte:</p>
            <p>- Miért?</p>
            <p>Az asszony egy kicsit hallgatott, gondolkozott, aztán csöndes-kérő hangon, amely
               igazán szivből jött, igy szólt:</p>
            <p>- Csak még ma maradj itt, kis leányom.</p>
            <p>Dehogy maradt. Nem lehetett, egyszerüen nem lehetett. És máris szeretett volna
               rohanni, mert a legártatlanabb szó, a legegyszerübb kérdés is kegyetlen világossággal
               folyton azt magyarázta neki, amit már kitalált. Az anyjának minden szava, minden
               mozdulata, minden kérése ujabb és ujabb bizonyiték volt. Dehogy maradt.</p>
            <p>- Hát jó - mondta az asszony. - Ilyen leányom van nekem. Egyszer kérem valamire.</p>
            <p>A kis leány már kifelé ment s az ajtóból csak ezt mondta:</p>
            <p>- Bocsáss meg, mama. Kezit csókolom.</p>
            <p>De nem csókolta meg a kezit.</p>
            <p>*</p>
            <p>A leányszobában, az ő kedves párnáján felriadt Pirkó hajnal felé. Szinte csodálkozott
               azon, hogy tudott aludni. A másik ágyban megint csak nyugodtan, egészséges álommal
               aludt a kövér szőke. Egyáltalán, Pirkó nem emlékezett arra, hogy a szőke valaha
               nyugtalanul aludt volna. Az ablakon megint a derengés világos lehellete szállt be s
               ahogy a leány figyelni kezdett, érezte maga körül a hajnal előtti nagy csöndességet,
               az igazi nagy alvást. Fölkelt s óvatosan vette magára fehér ruháját. Kiosont az
               ajtón, le a földszintre s a kapu elé kötött csónakba ült. Eloldotta a lánczot s
               fülelt, hogy nem hallják-e. Nem, senki se hallotta, minden aludt még a szigeten, a
               füvek és virágok csöndesen álltak a viz fenekén, csak éppen a madarak voltak ébren.
               Budáról kakasszó rikoltott át a vizen, egymásnak felelgettek az ó-budai kakasok.</p>
            <p>Az egyik evezővel dolgozni kezdett s kieviczkélt odáig, ahol valamikor a sziget
               partja volt. Itt szétnézett a Dunán. A nap még nem jött fel, de Pest felől már
               világos volt az ég s a legalsó felhők rózsaszinü fényben usztak. A viz is csöndes
               volt, pontosan mutatta a gyárkéményeket, a parti fákat. A kis leány kiült a csónak
               orrára s hagyta, hogy a viz szeliden vigye lefelé; kissé didergett a friss hajnali
               szellőben, de ugy érezte, hogy ez a sok viz, ez a nagy reggeli hangulat egy kicsit
               enyhiti a fájdalmát. Hogy mi lesz ennek a csónakázásnak a vége, azt nem tudta. De
               sejtette, hogy soha többé nem jön vissza. Nem látja soha többé a kövér szőke leányt,
               a derék öreg Térei bácsit, nem kell többé szégyenkeznie az anyja előtt. És soha, soha
               többé nem kerül Tarkovics elé. «Szeressék egymást» - gondolta s csak azon a nagy
               fájdalmon, amit ez a szó a lelkében okozott, csak azon érezte, hogy ez kikre
               vonatkozik.</p>
            <p>A viz kifelé kezdte vinni a csónakot, a Duna közepére. És itt egyre gyorsabban
               vitte.</p>
            <p>- Isten veled, sziget - mondta Pirkó és meghajtotta fejecskéjét a sziget felé. Még
               ezt is elemezte s rájött, hogy megint bakfis volt. De aztán napirendre tért e fölött
               is, ugy érezte, hogy most már ez is mindegy. Valami nagy nyugalom szállt a lelkére
               szegény elveszett madárnak, akivel sohase törődött az anyja. A pesti gyárak felé
               nézett, amelyek kéményeiből nagyon vékonyan, szinte álmosan szállt egy kis füst. Ezek
               tovább élnek, tovább dolgoznak, és hat órakor már talpon lesz az egész város,
               csöngetni fog a villamos a hidon, s munkába mennek a munkások. «Szép lehet szépen
               meghalni» - gondolta s eszébe jutott Helén, az asztolári liliom, akinek teteme fekete
               bárkán, fehérbe öltöztetve, telisteli virággal csöndesen uszott le a folyón a gonosz
               Guinevere királyasszony palotájáig. Ennél a gondolatnál visszanézett a nagy szálló
               felé s az anyja ablakát kereste.</p>
            <p>Most sirni kezdett. Talán ő sirt egyedül e pillanatban ebben a nagy alvó városban, a
               megáradt viz közepén, amikor még semmi emberi hang nem jött sehonnan, csak a madarak
               ébredeztek a szigeten és a kakasok felelgettek egymásnak. De az ő sirása nagyon
               csöndes volt, csak a Duna kis hullámai hallották meg.</p>
            <p>Feljött a nap, kibujt a gyárak mögül égővörös nagy korongja, s egyszeribe kigyultak
               mind a felhők, rózsaszinü lehellet szállt széjjel az égen, égő rózsaszint kapott a
               Duna is és a budai ablakok végig lángban ragyogtak. Sebesen haladt lefelé a csónak,
               keresztbe állt a vizen, senki se kormányozta. A kis fehér leány ekkor szembeállt a
               nappal, s az ő hótiszta ruhácskáját is elöntötte halvány rózsaszinnel a hajnali
               sugárzás. Nagy vigasztalás jött feléje mindenünnen, s abbahagyta a sirást. A nap
               szemlátomást szállt följebb az égen, kigyujtotta a bárányfelhők széleit s
               aranysugárkákkal hintette tele a Dunát. Ekkor jött felülről a fekete bárka, amely
               tele volt zöldséges asszonynyal, s amelyben izmos legények eveztek. Halk ének
               hallatszott róla, az asszonyok elhuzták a magas hangokat, mint a proczesszióknál,
               amikor a Mária-énekeket éneklik.</p>
            <p>A hidon tul az egyik evezős felállt a helyéről, kihajolt a viz fölé, s ezt
               mondta:</p>
            <p>- Egy üres ladik...</p>
            <p>Mind arrafelé néztek, s egy pillanatra, amig a legény evezője maga felé huzta az üres
               csónakot, elhallgatott az ének.</p>
            
         </div>
      </body>
   </text>
</TEI>