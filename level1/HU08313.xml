<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08313" xml:lang="hu">
    <teiHeader>
        <fileDesc>
            <titleStmt>
                <title>Ordasok</title>
                <author ref="viaf:58665425">Komáromi János (1890-1937)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">73707</measure>
                <measure unit="pages">174</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Ordasok</title>
                    <date>2010-08-17</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/08300/08313"/>
                    
                    <respStmt>
                        <resp>Original Electronic Edition</resp>    
                        <name>Kiss András</name>
                        <name>Varga Mónika</name>
                    </respStmt>
                </bibl>
                <bibl type="printSource">
                    <title>Ordasok</title>
                    <author>Komáromi János</author>
                    <pubPlace>Budapest</pubPlace>
                    <publisher>Genius</publisher>
                    <date>1933</date>
                    
                    <ref target="https://mek.oszk.hu/08300/08313"/>
                </bibl>
                <bibl type="firstEdition">
                    <title>Ordasok</title>
                    <author>Komáromi János</author>
                    <date>1933</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-08-02"/>
        </revisionDesc>
    </teiHeader>
    <text>
        <body>
          <div type="chapter">
                <head>I.</head>
                <p>Erdély felől megindultak a fölkelők.</p>
                <p>- - - - - - - - - </p>
                <p>Még nem lehettek itt, mert senki nem látta őket a mai napig, de szörnyü hirük
                    megelőzte jöttüket... Senki bizonyosat nem tudott s azok a nyomorult emberek,
                    kiket a németek dulásai után is életben tartott meg az Isten, rémület és
                    reménykedés között lestek, mi lesz hát? Mert a Partiumtól a Szepességig
                    végigsivitott a hir, hogy Ecsed várán tulról megindult Szepessy Pál s megöl
                    mindenkit, aki csak egyszer is szóbaállt a némettel... Hóhérkardja volt Szepessy
                    Pálnak, amellyel csak két marokra lehetett dolgozni.</p>
                <p>De nem jött egyedül!</p>
                <p>Mert vele közeledett a felsőtiszai sikságnak a nagypipáju és kevésdohányu Szuhay
                    Mátyás, ott jött - nagy búját hordozva a vállain - Kende Gábor, aki keserü
                    hónapokkal előbb hagyta el ungi udvarházát, Erdély havasai felé futván az árva
                    fejével. Most aztán visszafelé forditotta lova fejét, hogy leszámoljon
                    mindenkivel; ott kellett lennie a hadak közt a daliás hadadi Wesselényi Pálnak s
                    ugy volt, hogy lóravetette magát immár a félig-gyerek Thököli is, aki apjának
                    halálos-ágya mellől, az árvai várból menekült el harmad- vagy negyedéve őszön,
                    hogy legalább a puszta élete maradhasson meg, miközben minden bokrot átkutattak
                    utána a császári kopók... És jött-jött a Partium felől nagybátyja is, a baljós
                    csillagzatu Petrőczy István, oldalán Ubrisival, a nevezetes bujdosóval.</p>
                <p>De jöttek mások is!</p>
                <p>Napijáróföldekre megelőzte vad hire Pika Gáspárt, a reménytelen földönfutót,
                    akinek utját, amerre elvonult egyszer, felkarózott németek jelezték, amint
                    kilógó nyelvvel s oldaltnyaklott fejjel száradtak a napon... És sokan tudták
                    holtbizonyosan, hogy a fölkelők sorai között prédikátorok járják a mezőt s
                    menydörögve úszitanak a császár és lancknehtjei ellen... Rebesgették egyesek,
                    hogy a keserü-száju hadak oldalában tör előre a tatár khán is gyujtogató
                    lovasaival s rémület szállt meg mindenkit, aki nevét hallotta egyszer a
                    khánnak.</p>
                <p>Mások is voltak azonban, akik torkukban fojtogató méreggel nyomultak elő Erdély
                    bércei közül... Messze tájakon beszélték, hogy táborjáráskor ott emelgeti sulyos
                    kardját a részeges Majos Ferenc, aki ellen - ifjabb éveinek dacára is - pátenst
                    adott ki a kassai generális, hogy ott, ahol érik, teperjék le s törjék kerékbe
                    avagy süssék meg elevenen... És ijesztő tábori-dalban szállt-szállt a hire egy
                    bizonyos Tyukodinak, akivel ellentétben a szája járt csupán Kuczug Balázsnak,
                    őmaga azonban messze elkerülte a csatahelyeket. Ámde csaták végeztével ő is
                    megjelent a legények között és hányta magát, miközben az ellenség vérével
                    keverte be homlokát és kezeit. Hát ezért nem hitt senki Kuczug Balázsnak,
                    ahelyett a hasát rengette mindenki nevettében, aki emliteni hallotta egyszer
                    Kuczug Balázst.</p>
                <p>Erdély felől megindultak hát a bujdosók.</p>
                <p>S a Partiumtól a Szepességig végigsivitott a hir, hogy a hadak között ott búsul a
                    lengőbajszu Szepessy Pál s gyakran dörmög a szakállába. Kinzó búja amiatt való
                    volt, mert nem tudta még, mimódon öljön meg mindenkit: németet, dánt és vallont,
                    császári hiten lévő vékony­nyaku pápistát s idegenekkel cimboráló magyart... S a
                    hét tiszai vármegyében fakó lett az arcszine minden léleknek, aki meghallotta
                    egyszer, hogy közeledik Szepessy Pál. Mert érezték, hogy rakásragyilkol
                    mindenkit a lobogóindulatu öreg...</p>
                <p>...Ezen az alkonyaton a riasztó mendemondákra többen jöttek össze az ungi berkek
                    közül a Kende-házban. Messze járt még Kende Gábor, a gazda, de nem sokáig már.
                    Mert őt is hozta hazafelé Szepessy Pál.</p>
                <p>Huszan-huszonöten lehettek együtt a nagy ebédlőben, akiket együvé vertek össze a
                    haj­meresztő hirek.</p>
                <p>Voltak a csoportban hajlotthátu, köhögős nemes urak, akik nem tudták, örüljenek
                    avagy resz­kessenek-é a fejvesztett kapkodásban? De azért felöltötték mégegyszer
                    - s talán utoljára - molyette mentéiket s felkötötték a csorba kardokat. A
                    magos-támláju székekben fehérhaju nemzetes asszonyok ültek, ölükbe-bocsátott
                    kézzel és csak néztek maguk elé... Voltak ott rebbentszemü ifju leányasszonyok,
                    akik édes merengéssel gondoltak reá, hogy Szepessy Pállal talán megtérnek az
                    urfiak is, akik lóraültek esztendőkkel előbb, mikor a bakó elcsapta fejét
                    Nádasdynak, a nagyerejü Zrinyi Péternek, az ifju Frangepánnak és a szegény
                    Bónisnak... Az ifju leányzók azóta is sóhajtozva lestek ki a kertek keritései
                    mögül, hogy Havasalfölde vagy Moldova felől mikor érkeznek meg lóháton a nemes
                    urfiak, hogy nyeregbekapják és magukkal vigyék őket, mint hites mátkájukat.</p>
                <p>A nagyterem közepén lehajtott fejjel állt ott a fiatal Keczer Gábor, aki
                    megjárván néhány nagyhirü univerzitást a külföldi országokban, előbb Erdélyhonba
                    ment rokoni látogatóba s onnét a legszerencsétlenebb időpontban indult meg
                    hazafelé. Vagy másfélórával előbb top­pant be váratlanul a Kende-házba, hogy
                    menedéket keressen az elkövetkező sürü éjsza­kára.</p>
                <p>De nem egyedül érkezett!</p>
                <p>Mert egy husz év körüli takaros leányzót hozott magával kézenfogva. Ahogy a ház
                    asszonya, a rokon Kende Gáborné elé állt volna, megcsókolta a kezét s annyit
                    mondott szomoruan, mialatt elővezette a leányt:</p>
                <p>- A mátkám...</p>
                <p>A nagyasszony homlokon csókolta a tudományokat végzett fiatalembert s utána
                    magához ölelte a remegő leányt:</p>
                <p>- Mi a neved, fiam?</p>
                <p>- Ujhelyi Erzsébetnek hivnak, asszonynéném - sóhajtotta el nevét a leány.</p>
                <p>A nagyasszony pillanatra kitekintett az ólomkarikás ablakon s csaknem
                    felzokogott:</p>
                <p>- Gyermekeim, az Isten legyen irgalmas mindnyájunknak erre az éjszakára!</p>
                <p>Azontul nem szólt többet. De ijedt szeme nem sok jót árult el.</p>
                <p>Most tehát lehorgasztott fejjel állt ott Keczer Gábor s alig féllépést mögötte a
                    leány mintha védelmet keresett volna vőlegényétől eltakarva. Nyugtalanitón
                    hatott a szépsége. Mária arca volt nedvesen csillogó éjfekete szemekkel
                    bársonyos szempillákkal.</p>
                <p>Odakint alkonyatra állt: idebent zaklatott lélekkel várakozott mindenki. Mert
                    komisz hirek előzték meg a közeledő Szepessy Pált.</p>
                <p>A hajlotthátu s köhécselgető öregek kardjuk markolatát szoritva leskelődtek az
                    elősiető homály elé, mely fölött tulvilági ragyogásban vágódtak fel a lebukó nap
                    küllői. A nemzetes asszonyok ölükbecsüngő, erőtlen karral meredtek maguk elé,
                    miközben a gyenge hajadonok hátrább szorongtak. Mert nem sejtették, mi
                    történhetik mindnyájukkal a következő pillanat­ban?</p>
                <p>Odakint sehol egy hang, egy kiáltás: halott volt a kipusztitott tájék.</p>
                <p>Hanem akkor - hirtelenül és megdöbbentőn - egy riasztó alak bukkant föl az
                    ajtóban...</p>
                <p>Senki nem vette észre, mint merülhetett föl ily nesztelenül. Ott állt az ijesztő
                    alak a félig­nyitott ajtóban s - a nap aranyszinü küllőivel a hátában -
                    tulviláginak hatott.</p>
                <p>Egyszerre hátrahőköltek mind.</p>
                <p>Az idegen alak állt-állt az ajtóban, mellén keresztberakott karokkal. Lyukas
                    csalma fityegett a fejebubjára hátratoszitva, piszkos kötés vonult el a félszeme
                    fölött, hanyag bajusza a szája sarkába lógott s gombostüszője mögé rövid dákos
                    volt beszúrva. Két idegenszinü folt a szük nadrágján, a térde fölött, lábán
                    kitaposott, kunkorhegyü csizma s nehéz csillagos-sarkantyuk rozsdásodtak a
                    csizmák sarkain. Lekötött szeme fölött vér ütött át a kötésen...</p>
                <p>Ott állt kissé megbillent fejjel, kissé ferdére torzult, szomoru arccal. A
                    Kende-ház vendégnépe néhány szünetig elrémülve nézett farkasszemet az
                    ordas-bujdosóval. De akkor az éltes urak csoportjából váratlanul combjára
                    csapott az ősz Deák Mihály s olyat hahotázott, hogy dobálni kezdte a
                    nevetés:</p>
                <p>- Kuczug Balázs!</p>
                <p>S hátrahőkölt, nevettében kalimpálva a két karjával.</p>
                <p>Erre a meglepő fölfedezésre mindenki fejhezkapott egyetlen szempillantás alatt. A
                    köhécsel­gető nemes urak szélesre derültek s ugy kiáltoztak, nagy fenszóval:</p>
                <p>- Kuczug Balázs, az ebadta! Kuczug Balázs, az ebadta!</p>
                <p>Mások ellenben azt kiáltották:</p>
                <p>- Az anyádat!</p>
                <p>S olyan szivük szerint való hahotába kezdtek az ősz magyarok, hogy majd
                    belefulladtak, mások a fejüket fogták vagy az oldalukat nyomogatták, hogy
                    rosszul ne legyenek. A nemzetes asszonyok szájuk elé tartották a keszkenőiket,
                    az ifju hajadonok pedig oly édesen kacagtak, hogy könny patakzott
                    liliomarcaikon. S mialatt Keczer Gábor és elijedt mátkája tanácstalanul állt a
                    nagy ebédlő közepén, Deák Mihály másodszor is a combjára csapott le:</p>
                <p>- Ó, te gézenguz csatakerülő!</p>
                <p>Másodszor is kirobbant erre a harsogás, hogy megrázta az öreg házat. Mert
                    mulhatott már másfélesztendeje, hogy szájról-szájra járt a dühödt tábori-dal,
                    mely az egekig emelte egy bizonyos Tyukodi pajtás nevét, Kuczug Balázsról
                    ellenben gunnyal emlékezett meg, mint aki mindenben kacagtató ellentéte a legény
                    Tyukodinak.</p>
                <p>Kuczug Balázs pedig csak állt ott, állt. Szótlanul, keseritő búval.</p>
                <p>És mialatt Munkács irányából gyanus hirtelenséggel rohantak előre az alkonyat
                    beteg szinei, a nap küllői is lezuhantak a firmamentumról. És akkor váratlanul
                    abbamaradt a hahota is.</p>
                <p>Szörnyü csend állt be.</p>
                <p>Mert Kuczug Balázs állt az ajtóban keresztberakott karral s olyan elszánt képpel,
                    hogy egy­szerre ijedtség csuklott végig valamennyiökön. És igy szólt ekkor
                    Kuczug Balázs, mintha sirból vánszorgott volna föl a hangja:</p>
                <p>- Csatákból jöttem ide...</p>
                <p>Abban a pillanatban mind-mind lebocsátották a fejüket. Megsejtették, hogy nincs
                    menekülés többet!</p>
                <p>Kuczug Balázs most felet lépett előre, miközben ballábán megcsörrent a
                    csillagos-sarkantyu:</p>
                <p>- Csatákból jöttem ide és csatákba megyek vissza ismét...</p>
                <p>Itt óvatosan köszörült egyet a torkán Deák Mihály s csöndes szóval kérdezte:</p>
                <p>- Kik jönnek Erdély felől?</p>
                <p>Kuczug Balázs csaták füstjétől kormos képét meghordozta az egybegyülteken s
                    annyit mondott szivbemarkoló hangon:</p>
                <p>- Szepessy Pál és ordasai...</p>
                <p>Erre még nagyobb csönd állt be.</p>
                <p>Mert tudták abban a pillanatban, hogy Magyarország sorsáról van szó. S tudták,
                    hogy Kuczug Balázs piszkos csatákból jött s hogy a szeme fölött veresedő kötésen
                    nem az ellenség vére látszik. A saját vére látszik!</p>
                <p>Riadt szünet után igy beszélt az ajtóból fel-feldörgő hangon, mintha szánalmas
                    alakjában a megholt magyarok árnyai követeltek volna bosszuállást:</p>
                <p>- Hol van Zrinyi Miklós, a kereszténység paizsa? Megölték a kursaneci sürüben,
                    mert császári bérencek puskázták le a Magyar Hektort... Hát most megfizetünk
                    mindenkinek: Tokajtól Morváig német fejeket ültetünk karóba! Mindenünket elvette
                    már a császár: haljon meg hát a császár is! Egytől-egyig beállunk pogány
                    ebeknek: inkább Allah, mint a Wer da!</p>
                <p>A Kende-kurián egybeverődött őszhaju vének, maguk elé görnyedő matrónák s ijedt
                    hajadonok rémüldözve kiáltottak föl:</p>
                <p>- Pogány ebeknek álltok be?</p>
                <p>- Pogány ebeknek! - kiáltott vissza véresen Kuczug Balázs. - Nem lehet ezt nézni
                    tovább, Istenünk: elveszik a protestánsok templomait s a prédikátorokat
                    hátrakötött kezükkel, röhögve terelik maguk előtt a vallon zsoldosok, miként a
                    barmokat! Ezért felelni kell sokaknak! Ismeretlen bajban kellett kimulnia
                    Vittnyédy Istvánnak, a jeles luteránus prókátornak és nagy honfinak, akit ugy
                    kedvelt Zrinyi Miklós! Nincs már köztünk más, csak földönfutó s ezért számolni
                    fogunk még Szelepcsényi primással, e veszett tóttal, az Isten irgalmazzon esendő
                    lelkének!</p>
                <p>Egy mélyet fujt Kuczug Balázs s akkor még nagyobb indulatban tört ki a dühe:</p>
                <p>- Megcsalt a francuz, megcsalt a polyák, megcsalt a muszka: csak Istenben lehet
                    bizo­dalmunk, meg a kardunkban! De jön már Szepessy Pál s velejön a kopasz
                    Szuhay Mátyás! És velejönnek az összes ordasok: vannak huszezren is talán Tokaj,
                    Ónod, Szendrő, Kassa szabaditására! Lovuk nyerge a lakásuk e bujdosóknak s
                    parázsban hentergetnek meg minden büdös németet s német hussal etetik csupasz
                    kardjaikat...</p>
                <p>- Vivát Szepessy Pál! - kiáltott most lángragyulva a fiatal Keczer Gábor s
                    levegőbe emelte a sapkáját, mialatt félig a háta mögé bujva remegett a mátkája.
                    Mint a virágszál.</p>
                <p>Kuczug Balázs még egyre ugy állt az ajtóban, összefont karokkal s düh és
                    keserüség csatázott ferde s csaták kormaitól füstös ábrázatján. Tovább
                    fenyegetőzött, mintha nem is hallotta volna Keczer Gábor lelkes kiáltását.
                    Mintha sirból dörgött volna fel a hangja:</p>
                <p>- Wesselényi nádor sincs már köztünk, mert meghalt szánandó reménytelenségben! -
                    Hiába irtunk össze ezer konc papirost a siralmainkkal, a német csak röhögött
                    rajtunk... Hát jaj lesz nekik és jaj lesz mindenkinek, aki a magyarnak vesztére
                    lopózott be országunkba! Szepessy Pál vén szakállával hiába rimánkodott
                    Apaffynak, e részegesnek, hogy csak ötezer fegyverest adjon... Hiába hordozta
                    meg honfibútól ráncolt homlokát a Portán... Hát most megindultunk magunk! Jön
                    Szepessy Pál s velejön Duló György meg Duló Gergely!... És ott van az átkozott
                    hirü Tulok György kapitány is!</p>
                <p>Hallgattak, hallgattak mind, csak Kuczug Balázs fujt. Mintha attól félt volna,
                    hogy karikára­tágult szemeiből egyszer-csak kiserkednek a könnyek. De akkor
                    felvágott a hangja:</p>
                <p>- Odalett mindenünk! Az elveszett végek helyébe nem épit uj várakat a császár s a
                    sebeit mutogató szegénység véréből kisajtolt pénzen szukákat tart magának!
                    He-e-e-ejh!</p>
                <p>Itt lekapta lyukas csalmáját s a hajába markolt. A hangja visitásba veszett:</p>
                <p>- Ő hozza ránk a pogányságot, hogy kiirtson a föld szinéről minden magyart!
                    Német, dán és vallon lancknehtjei meggyalázzák anyáinkat, feleségeinket,
                    hugainkat s pőrére vetkőztetik az éhező szegénységet! De jön Szepessy Pál,
                    velejönnek árva legényei és megölnek mindenkit a kardjaikkal! És kiforditják
                    majd a bőrét Szelepcsényinek, ennek a pápistának! Bosszuért kiált
                    Magyarország!</p>
                <p>Jobbkezével váratlanul fejére lökte vissza a csalmát, baljával meg rácsapott
                    zörgő dákosára:</p>
                <p>- Bosszut! Bosszut!... Világban bujdosik a pataki oskola kicsiny deákjaival...
                    Hát süvegeink a turbánokkal fognak egyesülni inkább, de - Istenünkre! - repülni
                    fognak a német kalapok! Bécs és Ujhely piacain hóhérbárd alatt mult ki a nagy
                    Nádasdy, veszett ott Zrinyi Péter, a magyar Ákhilles és mátkáját sem engedték
                    átkarolni egyszer még a fiatal Frangepánnak, nemzetsége utolsó sarjadékának!
                    Bónis apánknak Pozsonyban esett porba a feje!... Hej, hogy esz a méreg
                    mindnyájunkat!... Tizenegy apró gyermeke maradt a nagy Nádasdynak s halljátok
                    meg emberek, hogy amikor négyéves fiacskáját grófnak szólitotta valaki, a
                    fiucska sirdogálva mondta: »nem vagyok én gróf, csak egy szegény kis árva... «
                    Hát ezekért az árvákért indulunk meg a németekre, e csepürágókra, akiket meg
                    fogunk ölni! És Szuhay Mátyás ki fog herélni minden jezsuitát!... Hát ezért!...
                    Anyáinknak, feleségeinknek, hugainknak szégyenéért, Nádasdy siró árváiért,
                    népünk szabadulásáért, édesanyánkért: Magyarországért! Halál a németre! Halál a
                    császárra!</p>
                <p>S elhallgatott Kuczug Balázs, mintha kifult volna belőle a szó. De ugyanakkor
                    éleset kiáltott Keczer Gábor:</p>
                <p>- Halál a császárra!</p>
                <p>Rémitő csönd állt be... Odakint lebukott már az alkony, csak messze nyugat felől
                    derengett még valami sárgás fény bizonytalanul. Ez a fény az ólomkarikás
                    ablakokon át ráesett a Kende-ház vendégnépének arcaira s ijesztő sárgán világolt
                    tőle minden arc. Az öregek még­inkább előredültek a felsőtestükkel, mialatt
                    kardjaik markolatát fogták szorongva, a nemzetes asszonyok ültek-ültek a
                    támlásszékekben, üvegszinre vált szemeikkel, karjaik meg bénán csüngtek az
                    ölükbe... Csak a hajadonleányok kezdtek reménykedni. Mert földobogó szivvel
                    hitték, hogy Szepessy Pál magávalhozza rég-lóraült vőlegényeiket is.</p>
                <p>Akadozó lélekzettel hallgattak mind-mind. Akkor észrevétlenül megfordult kissé
                    Keczer Gábor s igy szólt félhangon a mátkájához, aki a háta mögött vonta meg
                    magát:</p>
                <p>- Hugocskám, hazaviszlek Eperjesre s otthagylak atyáméknál. Magam kardot kötök s
                    megyek a Szepessy Pál táborába...</p>
                <p>- Isten vezérelje kedves bátyámat! - mondta csöndes szóval Ujhelyi Erzsébet s
                    csinos arcán és rebbent szemein látszott, hogy már-már el akar ájulni.</p>
                <p>...A Kende-kuriában rég elzengett már a Kuczug Balázs veszett kiáltozása. Ahogy
                    magukra ocsudtak volna valamennyien, megdöbbenve látták, hogy az átkötött
                    félszemü fölkelő nem áll többé az ajtóban. Eltünt, mintha a föld kapta volna be:
                    lyukas csizmájával, a félszeme fölött vérző piszkos kötéssel, szük nadrágjával,
                    kurta dákosával s két csillagos-sarkantyujával a kunkor-orru csizmái sarkain. De
                    senkisenki nem látta, miként surranhatott ki az éjszakába.</p>
                <p>Mert éjszaka volt már, de senki sem mozdult a helyéről. Mintha a rémület
                    leszögezte volna a lábukat. Igy álltak tanácstalanul, nyomorult félelemben
                    sokáig. És az éjszakában ekkor, de messze valahol, mintha egy dal jajongott
                    volna föl. Mintha töröksipon fujta volna valaki keserü szilajsággal. Ráismertek
                    mind-mind a fölkelők tábori dalára s beleborzongtak. A hallgatag és láthatatlan
                    csoportban fölsóhajtott valaki. Talán az ősz Deák Mihály:</p>
                <p>- Isten, Isten, légy velünk!</p>
                <p>Messzebb valahol ijesztően rikoltozott a zendülő dal... Az eszeveszett magyar düh
                    dala!</p>
                <p>»Te vagy a legény, Tyukodi pajtás!«</p>
                <p>Ismerték már a dalt, mely tavaly őszön jajdult meg először a Partiumban. S akik
                    hallották, halkulni kezdett a szivük verése.</p>
                <p>Soha még egy ilyen gyülölködő katonaéneket!</p>
                <p>Elpanaszolta e dal a szegénylegény búját, akinek vére két-három napifillérért az
                    egy haza oltalmában ömlik el, mialatt a pogány eb meg a német eb szorongatja
                    kétfelől is, halálos öleléssel... De legtöbb bajt mégis az istentelen német idéz
                    elő szegény nemzetünkben, akinek dulásaihoz képest nem számit sem töröknek, sem
                    tatárnak öldöklése... Iszonyatos dal volt ez császári füleknek! Megfenyegette a
                    magyar urakat, hogy a plundrás némettel cimborálnak s rossz vége lesz ezért
                    valamennyiöknek... Mert senki ne higyjen a kurvafi németnek! Ha szorul a
                    nadrágja, mindent igérget, de hinni nem szabad neki, mert álnok fattyu e
                    nemzetség minden tagja, aki nem segitségül jött közénk, hanem országunk
                    pusztitásának végette... Vágd tehát, a labancot! E pogánynál pogányabb kutya
                    ölni jött csak országunkba, vágd tehát még azt a magyart is, aki szóbaállt
                    egyszer e becstelen néppel!... Szörnyü dal volt a Tyukodi pajtás tábori
                    éneke!... Bort tölts a kupámba, bort a lelkemnek, reggelre pedig csapj rá a
                    labancok táborhelyére s ne legyen könyörület és irgalom a szivedben!... Igyál,
                    pajtás, de töltsd a puskádat is és ha megzendülnek a harci kürtök, hegyeket
                    emelj a németek dögtesteiből!... Rá a labancra karddal, fejszével, buzogánnyal s
                    a másvilágra verni át minden veszettkutyát, akinek német a neve!</p>
                <p>Soha ilyen könyörtelen katonaéneket!</p>
                <p>Messziről rikoltozott a töröksip s Tyukodi pajtás hirét verte szét az éjszakában.
                    A Kende-kuria nagy ebédlőjében ott szorongtak még köhécselő öregurak, fáradt
                    nagyasszonyok s elijedt fiatal leányzók. Akkor valamelyikük annyit suttogott a
                    sötétben:</p>
                <p>- Nagy éjszaka van...</p>
                <p>De megint csak össze kellett borzonganiok. Mert a kuria ólomkarikás ablakaival
                    szemközt, de távol, tüz tört fel az éjszakában. Valami kazal vagy magtárcsür
                    gyulhatott ki. Ijesztő vörösben lobogtak a lángok, hogy megvacogott és félni
                    kezdett, aki látta. Iszonyu tüz volt...</p>
                <p>S ez a vörös fény messzire világitott az éjszakába.</p>
                <p> </p>
            </div>
          <div type="chapter">
                <head>II.</head>
                <p>Félnapja mehettek már a szekéren.</p>
                <p>Keczer Gábor azóta, hogy jókor reggel elhagyták volna a Kende-portát, ahonnét
                    esze nélkül futott szét minden vendég, alig szólt még néhánynapos mátkájához, a
                    fiatal Ujhelyi Erzsébethez, aki a hátulsó ülésből szorongva nézegetett szét a
                    kipusztitott tájékon. S minden pillanatban össze-összerezzent. Hisz nem lehetett
                    tudni, hogy az utszéli berekből csörgő fegyvereikkel nem ugranak-é a lovak elé
                    züllött császári katonák, avagy nem toppannak-é eléjök a Szepessy Pál kóbor
                    legényei? Mindkét esetben beláthatatlan következményei lehettek volna egy ilyen
                    találkozásnak.</p>
                <p>Mert garázda harcosokkal volt tele a vidék.</p>
                <p>Keczer Gábor nyugtalankodva ült a lány mellett s zaklatott gondolataival volt
                    elfoglalva.</p>
                <p>A hajnali órákban, amikor Ujhelyi Erzsébet mélyen alhatott még, az üres nagy
                    ebédlőben Kende Gáborné, a ház nagyasszonya találkozott a fiatal Keczer Gáborral
                    s olyan dolgokat tárt föl előtte, amelyek döbbenettel töltötték el a
                    külországokból hazafelé igyekvő ifjut. A nagy­asszony, akit atyafiui kötelékek
                    füztek az eperjesi Keczerekhez, felindultan kérdezte ezen a hajnali találkozón
                    Keczer Gábort, mint tehette gyürüs mátkájává az ismeretlen leányzót, amikor
                    Eperjesen ugy döntött már édesatyja, a puritán életü Keczer András és az öreg
                    Rauscher, szintén eperjesi patricius, hogy növekvő leánya, a Rauscher-család
                    szemefénye és Keczer Gábor egypár lesznek.</p>
                <p>Keczer Gábor olyan szemmel nézett a nagyasszonyra, mintha sulyos álomból próbált
                    volna fölrévülni:</p>
                <p>- Hány esztendős lehet az Edit leányzó?</p>
                <p>- Tizenhetedikbe jár - mondta eltünődve a nagyasszony. - Tavaly nyáron magam is
                    láttam: a legékesebb hajadon egész Eperjes városában. Urfiak egymással
                    vetélkedve versengenek egy mosolyáért...</p>
                <p>Keczer Gábor szerencsétlennek, csaknem nyomorultnak érezte magát. Alig volt ereje
                    hozzá, hogy megkérdezze:</p>
                <p>- És hol tartózkodik most Edit kisasszony, édes néném?</p>
                <p>- A budai apácáknál tanul, utolsó esztendejében. Ősz elejére Eperjesen lesz ő is,
                    husvétra pedig főkötő alá kerül. Gábor fiam, te leszel az, aki be fogod kötni a
                    fejét. Mert igy végzett már efelől a két családapa. Hát mi lesz most, Gábor
                    fiam?</p>
                <p>Keczer Gábor két tenyerébe fogta a fejét s ugy mondta, csöndes szóval:</p>
                <p>- Nem tudom, édes néném...</p>
                <p>Hajlitható fiatalember volt még ekkor Keczer Gábor, aki legutóbb esztendőket
                    töltött kül­országi univerzitásokon, mialatt egyszer sem járt odahaza. És
                    Magyarországra indulván végül, Erdély bérceinek vette utját, hogy meglátogassa
                    az ottani szász rokoncsaládokat, mert errenézve már igy egyezett meg levélváltás
                    révén az édesatyjával. Brassó városában botlott össze végül ezzel a szépséges
                    hajadonnal...</p>
                <p>- Aztán ki fia lenne? - tekintett rá összehuzott szemmel a nagyasszony.</p>
                <p>Keczer Gábor tünődözve beszélt ekkor. Elmondta, hogy kéthetes mátkája
                    Sátor-Alja-Ujhely városába való, szüleit a németek ölték le, mire a leány Erdély
                    felé vette utját egyesegyedül, hogy az odaszármazott rokonmaradékoknál próbáljon
                    oltalmat keresni. De mielőtt még elérhetett volna az atyafiak házához, Keczer
                    Gábor olthatatlan lángra gyulladt a leány iránt és most vitte-vitte
                    hazafelé.</p>
                <p>- Cselekedni kellene itten, - szólt szigorubbra válva a nagyasszony. - A leányt
                    nem viheted magaddal Eperjesre...</p>
                <p>- Már pedig hazaviszem! - vágott vissza szemrezzenés nélkül Keczer Gábor. - Nem
                    taszithatom szerencsétlenségbe!</p>
                <p>A nagyasszony éppoly határozottan mondta rá:</p>
                <p>- Ám lásd a végét, fiam... Egyet azonban ne felejts el: nem tetszik nekem ennek a
                    takaros hajadonnak szemenézése!</p>
                <p>És ugy váltak el egymástól - nagyasszony és unokaöccse - nyughatatlanságban.
                    Egyikük sem sejtette, mi van elrejtve a jövő méhében...</p>
                <p>...Azóta is szekereztek ketten. Keczer Gábor hallgatott, a leány összehuzódva ült
                    mellette a hátsó ülésben. És nem volt egyetlen kérdése a vőlegényéhez: mintha
                    megérezte volna, hogy nagy veszedelmek előtt áll. Ám ugy tett mégis, mintha nem
                    gondolna semmivel.</p>
                <p>Szörnyü vidéken haladtak át. Olyan volt a csend, hogy a kerekek zörgésén is tul
                    szakadatlanul hallották a sziveik dobogását.</p>
                <p>Köröskörül másvilági volt a hallgatás. Ember nem dolgozott a felburjánzott
                    mezőkön, a gaz között itt is, ott is mintha emberi tetem vagy állati dög száradt
                    volna a fényes napban. Mert szakadatlanul villództak a nyárvégi fények s felhő
                    nem látszott semerre. Előttük, kissé észak­nak, nagy hegyek vonultak el a
                    láthatáron: tudta Keczer Gábor, hogy azok megett van valahol Kassa városa s
                    onnét jó hajtás még Eperjes... Falvakon hajtattak át, de élő lelket alig
                    láttak... Gyerekek nem játszottak az ucca porában, a kéményeken nem szállt
                    fölfelé a füst. Kéménye is alig volt minden ötödik háznak, mert a legtöbb épület
                    leégett, fal-aljáig avagy hamu alatt hevert mindenestül. Néha-néha, de igen
                    elvétve, mintha egy tagjaiban végleg elaszott jobbágy tekintett volna ki ijedten
                    a nyitvafelejtett ajtón. De vissza is huzódott nyomban. Éhség és rettenet volt a
                    tekintete...</p>
                <p>Aztán egyéb tájak következtek. És ekkor történt, hogy kinos hallgatás után
                    Ujhelyi Erzsébet mozdult meg először:</p>
                <p>- Hol járunk, kedves bátyám?</p>
                <p>- A Latorca felé közeledünk, kishugom, - nyugtatta meg Keczer Gábor s ugyanakkor
                    a leány formás keze után nyult. S bánni kezdte, hogy reggel óta alig szólt
                    valamit a védelemreszorult teremtéshez.</p>
                <p>S mosolyt erőltetve magára, szeme közé nézett kedves mátkájának. Mert
                    eszébejutottak ismét nénjének, Kende Gáborné nemzetes asszonynak hajnali szavai,
                    aki minden kendőzés nélkül megmondta neki, hogy nem sok bizalma van a leány
                    szemenézése iránt. De ahogy most szembenézett Ujhelyi Erzsébettel, a leány
                    bátran állta a tekintetét. Mély és ártatlan volt az a két szem, akár a
                    tapasztalatlan gyermeké.</p>
                <p>Keczer Gábor megnyugtatta magamagát. S föltette előre, hogy harcolni fog a
                    leányért, még kemény apjával szemben is. Utolsó lehelletig.</p>
                <p>Igaz, egyéb is megfordult benne azonközben. Képzeletben maga elé varázsolta
                    Rauscher Edit felhős szemét s elandalodott maga elé. Gyermekkori pajtása volt a
                    kis Edit: alig öt évvel fiatalabb nála. Esztendők óta nem látta s most annyit
                    hallott róla mindössze, hogy az eperjesi polgár-urfiak esengenek
                    szeme-pillantásáért... Elhesegette magától különös gondolatait, mert attól félt,
                    hogy meg talál bomlani az agya.</p>
                <p>Sok-sok részvéttel hajolt a menyasszonyához:</p>
                <p>- Nem vagy fáradt, kishugom?</p>
                <p>- Köszönöm, kedves bátyám - mosolygott reá zavartan a leány -, birom az utat.
                    Tartok tőle csupán, milyen lesz majd a fogadtatás Eperjesen?</p>
                <p>Keczer Gábor nem felelt. Mert a mátkája odavetett megjegyzésén ujból kavarogni
                    kezdtek a gondolatai.</p>
                <p>Akkor már vad erdőségben mélyedt el a bizonytalan ut s a szekér csak lépést
                    nyikorgott a rossz uton. Égigoromló koronájú nyárfák figyeltek az enyhe
                    csöndben, tölgyfák tere­bélye­sedtek néhol s ezek között a szálfák között kusza
                    növények utvesztő hálózata égett a közeledő ősznek szineiben. Később tocsogók
                    jöttek, széleiken száz-szinü virágokkal... A Latorca és a Laborc kiöntései közt
                    igyekeztek előre, de a lovacskák alig vonszolták már a szekeret. Itt történt
                    először, hogy a szótlanul gubbasztó kocsis hátrafordult félig, ostorhegyével meg
                    a lovak fején túlra mutatott:</p>
                <p>- Itt a viz, Gábor urfi!</p>
                <p>S valóban, a fák törzsei közül felcsillant váratlanul a Latorca, melynek hátán
                    nyárvégi fények kergetőztek... Bús lassusággal mendegél a Latorca, mintha
                    halálosan elfáradt volna a vágtatásban, melyet az ország határhegyeiből tett meg
                    idáig... Ezen a részen széles kanyarja volt a viznek s az innenső parton
                    megpillantották szerencsére a kompot. Korhadásnak indult jószág volt immár,
                    mintha esztendők óta senki sem ment volna át rajta a folyó hátán.</p>
                <p>A parton megálltak. Élőlény nem látszott semerre, a révész kalyibájának semmi
                    nyoma sehol. Keczer Gábor odaszólt a kocsisnak:</p>
                <p>- Nézzen csak körül, öreg!</p>
                <p>Ámde az öreg nem sietett tulságosan a körülnézéssel, mindössze felállt az
                    ülésben, két markával tölcsért homoritott a szája elé s elnyujtva kiáltott,
                    ahogy csak fért a torkán:</p>
                <p>- Hé-é-é, ré-é-é-vé-é-é-ész!</p>
                <p>Szállt-szállt a kiáltás, fölfelé a vizén s a távolabbi kanyar partjáról hosszan
                    jött a visszhang:</p>
                <p>- ...é-é-ész!</p>
                <p>Vártak egyideig, de mert senkisem jelentkezett, másodszor is orditott az
                    öreg:</p>
                <p>- Hé-é-é, ré-é-é-vé-é-é-ész! Az anyádat...!</p>
                <p>De a végét már lefojtott hangon mondta. Inkább ugy magának.</p>
                <p>Néhány szünettel rá zörgés hallatszott a bokrok mögül s pillanattal később
                    kibukkant a révész. Fehérhaju, vén ember volt, totyogva iparkodott a szekér
                    irányába s a félszeme hiányzott.</p>
                <p>Aztán, ahogy odaért volna, tisztességtudón állt meg a szekér előtt s ősz fejét az
                    urfira emelte.</p>
                <p>Keczer Gábor részvéttel nézett a riadt emberre:</p>
                <p>- Hát a révészkunyhó hová lett, öreg?</p>
                <p>- Amoda beljebb vittem, - szólt rekedt hangján a félszemü révész. - Merthogy
                    azelőtt itt állt a hidas irányába, de tavaly eccer vizbehajintottak a német
                    katonák, hát bellebb kőtöztem. És ha hinnak, először kinézek a fák között, kik
                    járnak errefele? Csak a németektül tartok, uram...</p>
                <p>Keczer Gábor igy szólt hozzá ekkor, mialatt mátkája szemében mély sajnálat
                    tükrözött:</p>
                <p>- Hát a félszeme hol veszett el?</p>
                <p>- A félszemem, uram? - kérdezte vissza az ősz ember. - Még az idősebb Rákóczi
                    György urunk csatáin hattam oda, mikor a németet kurgattuk magunk előtt...</p>
                <p>Nézték az öreget, nézték, amint félszemével visszanézett rájuk. De mert szemben
                    volt a nappal, szünetlenül pillogott s aközben könnytől volt nedves az az egy
                    szeme.</p>
                <p>- Hát idegenek járnak-é erre mostanában? - faggatózott tovább Keczer Gábor.</p>
                <p>A vén ember eltöprengett:</p>
                <p>- Erre, uram? Hónapba egy-két ember. Dehát ki is gyönne? Tán mán nincsenek is
                    magyarok Magyarországba. Igen magamba vagyok esztendők óta, uram...</p>
                <p>Óvatosan a kompra ereszkedett alá a szekér. S akkor megindultak át a folyón.</p>
                <p>Elég széles viz a Latorca vize s erdőkben kanyarog ezen a tájon... Vagyis hogy
                    egyetlen erdő volt ez: a Nagyerdő, mely az ungi részekből belenyult mélyen
                    Zemplénbe, az imregi hegyig, ahol végleg összeölelkezvén az öt folyó, ebből az
                    ölelkezésből a Bodrog születik meg. Állitólag hét mérföld hosszúságu volt ekkor
                    még a rosszhirü rengeteg s az idősebbik Rákóczy György alatt kétszázharmincnál
                    több konda táborozott még benne. Fene-legények lehettek a kondások, mert csupasz
                    hassal járták a vadont téli fergetegek idején is, ha meg össze­keveredtek
                    valamin, pörgő balaskákat dobáltak egymásra, amelyek fel-felvillantak a
                    napban... Dehát ez régebben volt még: azóta a kóbor császáriak kivertek minden
                    disznót a Nagyerdőből, maguk a kanászok pedig elhuzódtak lassankint az
                    Ecsedi-lápon tulra s nagy volt a valószinüsége, hogy rideglegényekből a Szepessy
                    Pál kardjára esküdtek fel ők is...</p>
                <p>...Ment-ment a szekér. Keczer Gábor és ifju jegyese messze maguk megett hagyták
                    már a Latorcát s a távoli hegyek szine a hamvaskékből szürkés-zöldbe kezdett
                    átmosódni, amint észrevétlenül közeledtek feléjök... De csak itt-ott merült föl
                    előttük a távoli hegylánc vonulata, mert órák óta a Nagyerdő keskeny és
                    elhagyott utján nyikorgott a szekerük... Szótlankodva gubbasztottak ismét a
                    hátulsó ülésben, mert idegfeszitő csönd feküdte meg a vidéket... Élő lélek nem
                    jött sehol szembe, ami nem sok jót igért... Egy-egy téresebb tisztáson tul
                    valami falu bukkant ki félpillanatra, de csorba volt a félig leégett toronytető
                    és füst nem szállt föl a falu egyetlen kéményéből. Tekergő gyökérzetü
                    tölgyóriásokat láttak helyenkint s a fiatal leány ilyenkor szorongva simult a
                    vőlegényéhez. Keczer Gábor, noha az ő nyugta­lansága is fokozódott egyre,
                    csillapitani igyekezett a leányt:</p>
                <p>- Csöndesedj, kishugom. Meg foglak védeni minden baj ellenében.</p>
                <p>Pedig őmaga is mind-sürübben riadozott már a szekérben.</p>
                <p>Átkeltek aztán a szőke Ondaván, melynek két oldalán káka- és nádrengeteg
                    sülyedezett az enyészeti csöndben. A viz balpartján az elhanyatló messzeségig
                    terpedt ez a káka- és nád­renge­teg, a jobbparton azonban dombos rész
                    következvén, ott egyszerre végeszakadt a Nagy­erdőnek is. Ebben az évszakban
                    sekély vize volt az Ondavának, hogy látni lehetett fövenyes ágyát s
                    könnyüszerrel láboltak át rajta a lovak. Hasuk alját sem érte a viz.</p>
                <p>Kissé balról, egy kéklő hegysoron tul, a sátoralaku ujhelyi csucsok néztek át a
                    hervadásnak indult hegyláncon át. Még messzebbről, de jobbfelől, egymásba
                    torlódott magasabb hegyek következtek feléjök, hajnal óta már... Keczer Gábor
                    elmagyarázta aközben szerelmes mátká­jának, hogy a legmagasabbnak e hegyek közül
                    Dargó a neve, tele-van kóbor lappangókkal s amögött kell lennie valahol Kassa
                    városának. S részvéttel hajolt a leányhoz:</p>
                <p>- Nem vagy fáradt még, kishugom?</p>
                <p>- Ó, győzöm én az utat, - sóhajtott föl a leány, nehéz lélekzettel. - Attól félek
                    csupán, milyen lesz majd a fogadtatás Eperjesen?</p>
                <p>Keczer Gábor nem felelt. Mert azok után, amiket Kende Gáborné asszonynénjétől
                    tudott meg a hajnali órákban, őt magát is sok kétség ejtette hatalmába,
                    valahányszor a szigoru és kemény erkölcsü apjával való viszontlátásra
                    gondolt.</p>
                <p>Rég elhagyták az Ondavát, a Tót Kánaán nyugati részében zörgött már velük a
                    szekér, (mert kaptatóra fogta a két ló), amikor Keczer Gábor annyit mondott a
                    menyasszonyának:</p>
                <p>- Csak Szilvásujfalut sikerüljön elérnünk estéig. Ott talán meghálhatunk
                    családunk barátjánál, Ujfalussy András bátyánknál. Ha ugyan ki nem pörkölték még
                    a házából...</p>
                <p>A leánynak egyetlen szava nem volt reá. Hallgatott.</p>
                <p>És mialatt lefelé sietett a nap, a kassai hegyek meg egyre nyultak fölfelé,
                    fokozódott a titkolt nyugtalanságuk. Mert egy-két olyan falun zörögtek át
                    azalatt, ahol már embereket is láttak. De minden lélek csak az ablak vagy a
                    házvége mögül mert kitekinteni reájuk, megrettent ábrázattal. Keczer Gábor
                    megjegyezte ekkor, hogy közeledvén Kassa városa, hol a gonosz Spankau generális
                    székel, hihető, hogy lakottabbak lesznek a falvak. Mert a zsoldosok inkább a
                    hódoltság felé eső részekben vagy a Partium szegélyein dultak.</p>
                <p>Legkülönösebb volt azonban, hogy ámbár Szepessy Pálék ijesztő hire félelemmel
                    töltötte el immár a félországot, sehol nem láttak egyetlen császári katonát.
                    Egyetlen valószerüsége maradt csupán a magyarázatnak: hogy a kassai német
                    generális minden katonájával Tokaj alá szállhatott, onnan akarván
                    szembemerészkedni Szepessy Pál gyujtogató legényeivel.</p>
                <p>Ám ez a föltevés is megdőlt hamarosan. Látszatra legalább.</p>
                <p>Mert mikor közeljártak volna már az északnyugati hegyek lábához, váratlanul
                    csaknem fel­kiál­tott a külhoni iskolákat látogatott Keczer Gábor. Az uttól
                    ugyanis nem messze kerek ligetes rozsdásodott s e ligetes szélén egy fölkelőt
                    vettek észre.</p>
                <p>Egyesegyedül állt ott.</p>
                <p>Szabad szemmel is jól lehetett látni, hogy - noha a nyárvég enyhe melege lengett
                    mindenfelé -, báránybőrből varrott toronysüveg volt fejébe nyomva a latornak s
                    öles fringiájára támasz­kodott a két markával, mely fringiának keresztvasa a
                    hasa közepéig ért föl. Mahomet-alakja volt az istentelen lázadónak s Keczer
                    Gábor, mialatt szemét le nem vette az ijesztő külsejü kurucról, felsuttogott
                    magában:</p>
                <p>- Bizonyára a részeges Majos Ferenc leselkedik ott a németre.</p>
                <p>Mert Majos Ferencnek hire volt már ekkor a hét vármegyében. Tudta róla mindenki,
                    aki nem látta is, hogy félöles lábszárai vannak, nagy talpaival pedig ha egyet
                    rugott a legyilkolt dán és vallon zsoldosokon, puffant a hasuk. Ha erre a tájra
                    is volt bátorság fölmerészkedni immár Majos Ferencben, a német alighanem Kassa
                    városáig huzódott vissza, hogy ott menjen döntő ütközetbe az átkozott fölkelők
                    ellen. Mert annyi esze Majos Ferencnek is volt, ámbár őmaga pofa-bagót nem adott
                    volna az életéért, hogy nem veszi be magát Spankau és Kobb Farkas katonáinak
                    hátába. Hiszen ki volt adva a parancs, hogy ahol érik, ott nyuzzák meg
                    elevenen!</p>
                <p>Csaknem a hegyek alá ért már a szekér s a nap utolsó sugarai végigsuroltak a
                    hátuk megett hagyott Tót Lapályon. Keczer Gábor egyszer visszanézett még s
                    hüledező szivvel látta ekkor, hogy a konok lázadó csak áll, csak áll a ligetes
                    szélében, szörnyü fringiáját szoritva a két markával s tekintete a messzeségben
                    kalandoz. Mintha nagyon várna valakit onnanfelől. És mig ráestek a nap rézsut
                    sugarai, elszánt alakja vörösre gyult ki a bucsuzkodó napözönben.</p>
                <p>...Sürü este burkolta be már a hegyitájat, amikor sikerült elvergödniök
                    Szilvásujfaluig. Egy búsképü jobbágy igazitotta őket utba s igy rövidszerrel
                    behajtattak az Ujfalussy-kuria udvarába. A szekérzörgésre megjelent valaki a
                    homálybaveszett ajtóban s barátságtalanul mordult fel:</p>
                <p>- Kik vagytok?</p>
                <p>Keczer Gábor a kedvetlen hangról ráismert a ház gazdájára s örömregyulva szólt
                    vissza:</p>
                <p>- Keczer András fia Eperjesről, aki hazafelé igyekszik most a jegyesével. És ott,
                    nemde, az én Ujfalussy András bátyám, holtig-hü barátja az én apámuramnak?</p>
                <p>- Az vagyok - mordult vissza ugyanaz a hang, de már barátságosabban valamivel. -
                    Várjatok, amig kihozom a mécsest!</p>
                <p>S nehány pillanattal reá egy zömök ember közeledett a lovak irányába, gyengén
                    imbolygó mécses­sel a kezében. Levertnek látszott a ház ura, bajusza kókadtan
                    lógott alá s éppen kráko­gott egyet. Ám ahogy meglátta és megismerte volna a
                    fiatal Keczert, pillanatra mintha felhagyott volna kedvetlenségével s a kezét
                    nyujtotta:</p>
                <p>- Légy üdvözölve e magános házban, öcsém! Isten hozott, hugocskám!</p>
                <p>- Hát bátyámuram egyedül van itten? - csodálkozott el Keczer Gábor.</p>
                <p>Az öreg rábólintott:</p>
                <p>- Jól mondtad, öcsém.</p>
                <p>S mindjárt ott, a szekér mellett álltában, elbeszélte, hogy a familiát (mármint
                    hitvesét és leányát) még három nappal előbb szekerekre rakatta s - három hajdu
                    kiséretében - a lengyel végek felé küldte, valamely távoli atyafiához. Ugy volt,
                    hogy másnap reggel ő is utánok­megyen egy lovászemberével, de mindebből semmisem
                    lesz már. Mert ma délben csak beállitott hozzá a rosszhirü Majos Ferenc s ugy
                    egyeztek meg, hogy másnap reggel elindul ugyan Ujfalussy András, de nem családja
                    után, hanem kardot csatol övére s Szepessy Pál elé siet.</p>
                <p>- Meg más dolog végett is jött Majos Ferenc...</p>
                <p>De elharapta a szót Ujfalussy András. A leányra pillantott s szavát nem lehetett
                    venni azontul.</p>
                <p>...Nagy éjszaka volt már, amikor Keczer Gábor mátkája is pihenni tért a részére
                    kijelölt szobába s ők ketten maradtak az ebédlőszobában. A mécses siri
                    árnyékokat lengetett a falon.</p>
                <p>A ház gazdája közelebbhajolt ekkor a fiatalemberhez:</p>
                <p>- Mi a neve ennek a hajadonnak?</p>
                <p>- Ujhelyi Erzsébet - válaszolta gyanutlanul Keczer Gábor.</p>
                <p>Az öreg Ujfalussy hátrahőkölt, nyitva maradt a szája, aztán ugy - nyitvafelejtett
                    szájjal - felállt, hátrált egy lépést s alig tudta kitagolni:</p>
                <p>- Dehiszen épp amiatt lopta be magát hozzám ma délután Majos Ferenc... A
                    fölzendült bujdosók utasitásából halálrakeresi Ujhelyi Erzsébetet, kinek a
                    császári hadak közt Tábori Erzsók a neve...</p>
                <p>S még halkabban suttogta:</p>
                <p>- Öcsém, Keczer Gábor öcsém: Tábori Erzsók elvetemedett kéme Spankau
                    generálisnak!</p>
                <p>Itt már Keczer Gábor hőkölt hátra székében s arcának szine holtsáppadtra
                    változott:</p>
                <p>- Nem lehet az, bátyámuram...</p>
                <p>De Ujfalussy András, az elhagyott ház ősz gazdája ezt már nem hallotta. Ahelyett
                    a hajába markolt s felhörgött:</p>
                <p>- Hej, a Pilátusát!</p>
                <p>Csönd támadt, rémült csönd. És mialatt az öreg még mindig marokkal cibálta az
                    üstökét, Keczer Gábor kétségbeesve nézett el maga körül:</p>
                <p>- De honnan veszi mindezt, bátyámuram?</p>
                <p>- Honnan? - orditott fel Ujfalussy. - Onnan, hogy ma fényes délután lihegett be
                    hozzám Majos Ferenc, öles fringiát huzott maga után a földön, ugy kereste
                    Ujhelyi Erzsébetet, aki - a kardrakelt magyarok hátában - Erdélyig merészkedett
                    alá s onnét siet most Kassa városába, hogy hirt vigyen Spankaunak...</p>
                <p>Keczer Gábor megsemmisülten motyogta maga elé:</p>
                <p>- Nem lehet az... Istenemre nem lehet...</p>
                <p>- Hallgass, taknyos - üvöltött az öreg -, mert téged is széttaposlak!</p>
                <p>Ezen az éjszakán iszonyu dolgokat kellett hallania Keczer Gábornak, amelyeket
                    Majos Ferenctől tudott meg futtában a vén Ujfalussy András. Azon-frissiben, a
                    mai napon. Az egyik legelső eperjesi polgár fia hallgatott s ültében,
                    baltenyerébe temette az arcát.</p>
                <p>- Dehogy is ártatlan asszonyszemély a te mátkád, öcsém! - orditott tovább az
                    öreg. – Fattyu­gyereke van egy bécsi magyar gróftól, a gyereket oszt zempléni
                    rokonoknál hagyta vissza! Áspiskigyó ez, öcsém, igy mondta Majos Ferenc énnékem,
                    Majos Ferenc pedig nem állit valótlant! Akár most mindjárt mellédülhetsz az
                    ágyba!... No, öcsém, szép asszonyt viszel te atyádnak házába!</p>
                <p>Keczer Gábor tehetetlenül fogta a fejét s egyre azt ismételgette:</p>
                <p>- Hát most már mitévők legyünk?</p>
                <p>- Mitévők legyünk? - kérdezte vissza a méregtől fuvó öreg. - Mint rabot visszük
                    Szepessy Pál elé...</p>
                <p>Keczer Gábor nem volt határozatlan többé. Felállt, szembefordult a vén Ujfalussy
                    Andrással:</p>
                <p>- Mig én élek, soha! Mégis a jegyesem volt...</p>
                <p>S feldultan indult a leány hálóháza felé.</p>
                <p>Ugy találta, félig felöltözve. Két nagy szeme rémületre rebbent s az ágyban
                    felkönyökölve várta végleg megzavart vőlegényét, aki nagy bánattal nézett vele
                    farkasszemet. Sokáig-sokáig.</p>
                <p>Akkor annyit szólt csöndesen:</p>
                <p>- Miért tetted ezt velem, Erzsébet?</p>
                <p>- Talán el akar hagyni? - sikoltott fel a leány. - Talán ki akar adni a
                    gyujtogató parasztoknak?</p>
                <p>Szomoruan válaszolt Keczer Gábor:</p>
                <p>- Nem adlak ki, de menekülj! Mindjárt menekülj, mig be nem zörgetnek reánk a
                    Majos Ferenc ordasai! Szerencsétlen leány, aki hazájának ügye ellen
                    fordul...</p>
                <p>- Hát elhagy? - sikoltott fel másodszor is a leány.</p>
                <p>De itt már Keczer Gábort is elhagyta türelme s nagyot kiáltott:</p>
                <p>- Szedje magát!</p>
                <p>Alig félóra mulva ugyanazon a szekéren, amelyen jött, Kassa felé ment-ment tovább
                    Ujhelyi Erzsébet ifju leányzó. Megszégyenitve, leverten. Ám ahogy a falu felső
                    végére ért volna vele a szekér, megfordult hátulsó ülésben s a csillagtalan
                    éjszakában az Ujfalussy-ház felé fenyegetett apró öklével:</p>
                <p>- Megállj, Keczer Gábor!</p>
                <p>- - - - - - - - - -</p>
                <p>Keczer Gábor másnap hajnal előtt Tokaj felé indult Ujfalussy Andrással. A
                    Szepessy Pál ordasai közé.</p>
                <p> </p>
            </div>
          <div type="chapter">
                <head>III.</head>
                <p>Erdély felől megindultak a fölkelők.</p>
                <p>- - - - - - - - - -</p>
                <p>Az 1672-ik esztendő augusztus havának vége felé járt az idő s Szepessy Pál és a
                    Partiumból kitört vezértársai Tokajtól Nyirbátor irányának táboroztak s éppen
                    azon voltak, hogy áttörvén a tiszai gázlókon, megnyomják Spankau generálist és
                    szemtelen martalócait, akik Kassa alól idáig merészkedtek ellenükbe.</p>
                <p>Méreg fütötte a bujdosókat.</p>
                <p>Azóta, hogy Nádasdyék feje porba esett alá s nem volt maradásuk saját hazájukban,
                    Erdélybe vették utjokat, legfeljebb egy nyargalt szolgástul... S hogy a
                    családdal, meg a szegénységgel mi történt odahaza azóta, nem is sejtették.</p>
                <p>Ebben az időben még egy utolsó adót vetettek ki a sarkaiból kiforgatott országra:
                    a fogyasz­tási adót. Egy akó bortól kilencven, egy akó sörtől hetven dénárt
                    rendelt fizetni Lipót császár s az adók könyörtelen behajtásával a királyi
                    kamarát bizta meg, melynek elnökévé Kollonicsot nevezte ki...</p>
                <p>Méreg fütötte a bujdosókat. Mert soha még a háromfelé szabdalt Magyarország nem
                    volt oly bitangsoron, mint ebben az esztendőben. S a Partium felől előtört
                    bujdosók öklüket kezdték rázni a Kollonics nevére s megesküdtek az egy Istenre,
                    hogy ott, ahol érik, ki fogják herélni!</p>
                <p>És a szörnyü adók miatt hiába irt a császárnak Széchenyi György, a megőszült
                    kalocsai érsek: »nyelvem megakad, midőn szólok, kezem reszket, szemeim
                    könnybelábbadnak, midőn e tárgyról irok, látván, hogy az adókból a bajoknak
                    Iliásza fog háramolni szerencsétlen nemze­tünkre...«</p>
                <p>Nem hallgattak rá!</p>
                <p>Azzal az ürüggyel, hogy a Wesselényi-összeesküvésben ludasok a protestáns papok
                    is, irtó­háborút kezdtek a prédikátorok ellen. E papok, miután mindenükből
                    kiforgatták őket, túlnyomórészt ugy próbálták mentegetni meztelen életüket, hogy
                    utnak kerekedtek az Erdélybe és Partiumba futott kálvinista és luteránus
                    fölkelők után s feneketlen gyülölettel vaditották őket a császár, generálisai s
                    a német, dán, morva és vallon zsoldosok ellen.</p>
                <p>De kellett is azoknak lázitás!</p>
                <p>És mialatt a Felvidéken iszonyú pöröket inditottak az elmenekült bujdosók ellen,
                    Erdély nem mert nyiltan fellépni mellettük, mert nem engedte a Porta. A török
                    pedig azért nem állt oda a fölzendült urak és parasztok mellé, mert egyelőre
                    kötötte kezét a vasvári béke. Még nem akart háborut.</p>
                <p>Átkozták is a fölkelők ugy Apaffyt, mint a nagyvezért, de ugyanakkor minden követ
                    meg­mozgattak, hogy maguk felé forditsák a szultán szivét. A vén Szepessy Pál,
                    akinek két esztendő óta az embertelen gondok miatt olyan szinüre vált a
                    szakálla, mintha kilugozták volna, soha nem szünt meg zaklatni a nagyvezért.
                    Mert őt meg hazája sorsa busitotta.</p>
                <p>Végre ugy látszott, ütött az óra!</p>
                <p>Az 1672-ik esztendő augusztus havának vége táján a bujdosóvezérek: névszerint: a
                    kopasz Szuhay Mátyás, hadadi Wesselényi Pál, a növekvő Thököli Imre nagybátyja:
                    Petrőczy István, a savanyuszáju Ubrisi, ugyszintén Kende Gábor ungi bujdosó a
                    kétségbeesésig hajszolva érezték, hogy nem lehet várniok tovább. Ugyanakkor
                    valamennyiök közt a legeszélyesebb, a lengőszakállu Szepessy Pál, aki bosszut
                    lihegett minden idegen ellen, kiadta a jelszót:</p>
                <p>- Halál a császárra! Halál a császári generálisokra! Halál a császár
                    zsoldosaira!</p>
                <p>S legelöl indult meg Szepessy Pál, utána hadilobogók alatt a többi vezér és vagy
                    nyolcszáz könnyü lovas. S ugy látszott, ezuttal melléjük-szegődik a szerencse.
                    Mert Husszein aga is oldalukra állt valami ötszáz váradi kontyossal.</p>
                <p>Aközben a Hajduságig értek el a fölkelők s fölverték az összes hajdukat. S a
                    hajduk nem kérették magukat sokáig, hanem - üzetve a torkukban égő dühtől -
                    seregestül álltak a Máriás-zászlók alá. Nem telt belé egész egy hónap s
                    huszezernél több fölzendült magyar árasztotta el a mezőket s az őszi erdők
                    széleit. S ugyanakkor nyers és szilaj erejével jajgatott fel a leg­szörnyübb
                    kuruc tábori dal, a Tyukodi pajtás éneke.</p>
                <p>És Szepessy Pál, valahányszor meghordozta vénülő szemeit a táboron, szive
                    mélyéből meg­indult s csaknem könny buggyant ki a szeméből. És olyankor
                    sóhajtott egy búsat:</p>
                <p>- Istenem-Uram, be sajnálom a plundrás németjeit!</p>
                <p>Mert bizonyos volt, hogy ahol ezek bukkannak föl egyszer, a puszta külsejükkel
                    kétségbe fognak ejteni minden császári katonát.</p>
                <p>Nyár legvégébe hágott az idő, a csillogó mezőkön pókhálók kezdtek lengeni s
                    Tokajtól nem messze, a tiszai gázlók felé törekedve táboroztak Szepessy Pál és
                    legényei... Szerteáradva a térségen.</p>
                <p>Hanem ez sereg volt aztán!</p>
                <p>Ott lehetett látni magát hányva-vetve Pika Gáspárt, az árvai földönfutót, akinek
                    nem volt egyéb szórakozása e földtekén, mintha Lipót császár zsoldosait dughatta
                    karóba. Keszeg és csontos ember volt Pika Gáspár, kurta sörteszakáll övezte az
                    állát, mely szakállnak felerésze tövigpörkölödött valahol. De azért vigan húzott
                    egyet a kulacsból Pika Gáspár, mialatt hangosat kiáltott:</p>
                <p>- Vesztére a németnek!</p>
                <p>Kulacsát egy hórihorgas s még fiatalabb éveiben álló bujdosó kulacsával ütötte
                    össze s ivott fenékig minden csepüevő idegen pusztulására. A horgas alak, akinek
                    kiszakadt bélésü kacabáj volt átvetve a vállán, öles fringiát huzott maga után a
                    földön. S hallván, hogy Pika Gáspár a német vesztére iszik áldomást, olyat
                    röhögött, hogy mindenki fölkapta rá fejét a táborban. A részeges Majos Ferenc
                    volt az a horgas vezér, akit Kobb Farkas császári generális pátensekkel
                    köröztetett halálra két esztendő óta a sárosi, abauji, zempléni, ungi meg a
                    beregi erdőkben.</p>
                <p>A Tokajtól nem messze nyüzsgő táborban ott lehetett látni a két nevezetes
                    alvezért, a Duló testvérpárt: Györgyöt és Gergelyt, amint embereiket vették
                    sorba s biztatták valamennyit a német ellen végbeviendő vérontásra... A tábor
                    közepén akkor léptetett el lovával hadadi Wesselényi Pál, amint Teleki Mihály
                    segitségére volt indulóban és azok közül, akik megpillantották őt, sokan
                    süvegeiket dobálták a levegőbe s vivátot kiáltottak a rokonszenves vezérre... A
                    tér egy másik szegletében sokan lettek figyelmesek a vénülő Szuhay Mátyásra -
                    amint nyergében ülve s nyergéből kihajolva némileg - a szőke és ráncoshomloku
                    Kende Gábor fülébe mondott valamit. Kende Gábor összeroppantotta állkapcsait,
                    amiből gyanitották többen, hogy alighanem fondorlatos terveket forgathat magában
                    ugy a kopasz Szuhay, mint az ungi hazájába elvágyakozó Kende...</p>
                <p>Azalatt egy soványka fa alatt soványka s kissé bandzsal homloku kapitány
                    tétlenkedett szóta­lanul s mélán összefont két karral a mellén. Rangját a
                    süvegéről alálengő három tolláról lehetett látni. Tulok György kapitány volt ez
                    a veszett ember, akit átkozott hire előzött meg mindenfelé és ejtett rémületbe
                    sokakat. Tulok György kapitánynak fenékbevágott tülök csüngött a jobbján,
                    felszijjazva. Tudta mindenki erről a tülökről (Tulok György nem rejtette véka
                    alá szándékait!), hogy felfogja benne az első németnek vérét s abból a vérből
                    fog inni aztán, vesztére a haza ellenségeinek.</p>
                <p>Ám ugyanakkor egy cölöplábu s dugótermetü, de azért merész tartásu fiatal fickó
                    közeledett a táborhely közepe felé. Délcegen lépett ki, süvegét meg
                    hátratoszitotta némileg. Hetykeség és dac ült a képén s amerre elhaladt,
                    fel-felkiáltottak a csapatok:</p>
                <p>- Tyukodi pajtás!... Tyukodi pajtás!...</p>
                <p>Mások ellenben azt kiáltozták:</p>
                <p>- Az anyját neki!</p>
                <p>Voltak, akik csalmáikat lengették feléje, miközben torkaik megharsantak:</p>
                <p>- Te vagy a legény!</p>
                <p>Tyukodi pajtás aprószeg-bajuszkája körül kicsi mosoly suhant el. Jól tudta, hogy
                    mindenütt lelkesednek érte. Mert senki oly legénykedve nem tudott viselkedni a
                    csatákban, mint ő. Nyalka hirét azért is kapta szárnyára a kurucok ijesztő
                    tábori-éneke.</p>
                <p>Tyukodi pajtás el sem tünt még a táborhely tulsó oldalán nyüzsgő csapatok között,
                    mikor az egyik félrébbeső ponton nyers hahota robbant ki. Ordaskülsejü harcosok
                    csapkodták ott a combjaikat, mások a füleiket verdesték, ismét mások a hasukat
                    fogták:</p>
                <p>- Micsoda hazug kutya, Teremtő-Urunk!</p>
                <p>Az ordasok félkaréja előtt Kuczug Balázs szótlankodott szerény búval.
                    Csákóra-metszett lyukas csalma fityegett a fejebubjáról, piszkos kötés vonult el
                    a félszeme fölött, hanyag bajuszkája a szája sarkába lógott s gombos tüszője
                    mögé rövid és csupasz dákos volt betüzve. Szük nadrágján két idegen folt, a
                    térde fölött, lábán kunkorhegyü kitaposott csizma s berozsdált nehéz sarkantyuk
                    zördültek meg a csizmái sarkán, ha egyet-egyet mozdult. Lekötött egyik szeme
                    fölött vér ütött át a kötésen...</p>
                <p>Kuczug Balázs csöndes szóval ismételte:</p>
                <p>- Csatákból jöttem ide...</p>
                <p>- Micsoda hazug alak! Micsoda lóditó! - harsogtak föl a harcosok s pillanatokkal
                    rá velük­hahotázott vagy tizezer ember. Mert szájról-szájra adták egymásnak,
                    hogy a táborba vetődött el ismét Kuczug Balázs, a szemtelen hencegő.</p>
                <p>Kuczug Balázs csak állt eközben a táborhely közepén s lehorgasztotta a fejét.
                    Mintha a bú terhe huzta volna lefelé. Ugy látszott, sulyos oka lehetett erre az
                    elszótlanodásra.</p>
                <p>Mert ezuttal alighanem igazat szólt a sokat gunyolt Kuczug.</p>
                <p>Hiszen akinek szeme volt, láthatta az első pillantásra, hogy friss vér szivárgál
                    a szegény Kuczug Balázs nyakából, amelyet még bekötözni sem ért rá. Alighanem
                    lompos császári gyalogosok csaphatták nyakszirten.</p>
                <p>Mégsem hittek neki!</p>
                <p>Tavaly egyszer, amikor valami csetepaté tört ki a bujdosók egy kóbor csapata és a
                    nagy­bendőjü németek között, Kuczug Balázs állitólag nem keveredett bele az
                    egymás csapko­dásába, hanem a közeli boglyák mögé bujt volna meg a lovával.
                    Olyan tanu, aki mindezt a szemébe merte volna mondani, mindmáig nem akadt
                    egyetlen, mindazáltal menthetetlennek látszott a szerencsétlen Kuczug. Nevét
                    fölkapta a dühtől-lihegő tábori dal s vitte-vitte minden­felé a haza
                    zugolyaiba.</p>
                <p>Kuczug Balázs ott állt ezalatt a félkaréj előtt magatehetetlenül, nyomorultan.
                    Nyakából még egyre szivárgált a vére, ez a vér bekeverte lyukas dolmánya
                    bizonytalan szinét. Látnivaló volt, hogy igazakat beszél a szegény Kuczug
                    Balázs, miközben restelkedve motyogta maga elé:</p>
                <p>- Csatákból jöttem ide...</p>
                <p>- Hej, ebadta hazugja! - kiabálták összevissza s valamennyien hasukat fogták a
                    röhögéstől.</p>
                <p>Kuczug Balázs mély búval horgasztotta le erre a fejét másodszor is. De ugyanmit
                    is tehetett volna egyebet az árva?</p>
                <p>Mialatt pedig a tábor egyrésze viharosan harsogott az ügyefogyott Kuczugon, a
                    Tisza felől nyugtalanitó mozgás kezdett mutatkozni. Nagy porfelhő állt a Tisza
                    tulsó felén, mintha sok-sok ezer német marsolt volna errefelé, miközben a hadak
                    eleje talán az összes átkelőket és gázlókat megszállta már. Sőt félni lehetett,
                    hogy egyes németek az innenső parton nyomulnak előre immáron. Bizonyára azzal az
                    ingerült szándékkal, hogy halombagyilkolják Szepessy Pált és gyalázkodó
                    ordasait.</p>
                <p>Mint mikor a szél végigborzong a százados tölgyek koronáin s megmozdul reá az
                    erdő, ugy mozdult meg a fölkelők tábora is a hirre, hogy közelednek a
                    császáriak.</p>
                <p>Spankau kassai generális ereszkedett alá ottan.</p>
                <p>Lovasok nyargaltak onnanfelől a tábor irányába, csaknem a szélben úszva, mialatt
                    repkedve csattogtak a lovak sörényei. Lovaik marján ültek ezek a hegyesfövegü
                    lovasok, a lovaik nyaka fölé dülve és mig nagy zúgással nőttek és nagyobbodtak,
                    már messziről azt kiáltozták mind:</p>
                <p>- Gyön a német!... Gyön a német!...</p>
                <p>A vészkiáltásra zörögni kezdett mind a huszezer harcos. Fölkelőgyalogok vállukra
                    emelték a nehéz kanócospuskákat, nyeregbevetették magukat a lovasok és mig a
                    Tisza fölött magasan állt a por, nagy kiáltozások és fenyegetőzések közt
                    megindultak.</p>
                <p>Első csatájokba ereszkedtek a rongyosok.</p>
                <p>Satnya lován, félig megpörkölt kurta szakállával legelöl hajlongott a sovány és
                    csontos Pika Gáspár s nyomban rikkantott egyet:</p>
                <p>- Most oszt karózunk!</p>
                <p>Mert dobogó szivvel reménykedett, hogy legalább hatvan darab bécsi zsoldost
                    vonhat karóba még napszállatig. Utána rongyosai talpaltak a mezőn, egytől-egyig
                    gyalogláb s széles talpaik­kal csapkodtak a porban. Szállt a por s hetyke dalt
                    kezdtek fujni az első csatájokba megindult rongyosok.</p>
                <p>Jött utánok hadadi Wesselényi Pál, kényesen ülve meg fényesszőrü sárga lovát s
                    balöklét a csipejéhez feszitette elbizakodottságában. Mögötte tótok kavarták
                    lábaikkal a port, akiknek átható szaga messziről érződött s ezért is nevezte el
                    őket bakbüzüeknek a nagyemlékü Wesselényi. A tótok egyrésze lyukas bocskorban
                    vágta a lépést, mely bocskort fahánccsal szijjazták össze, másrészük rongyokba
                    tekert lábbal igyekezett a halál elé. S azalatt vontatottan s mégis
                    csintalankodva fujtak egy búskomoly harciéneket, amely oly leverőn hatott, hogy
                    könny lopakodott a szemébe, aki egyszer hallotta:</p>
                <p>Za hurami, za lyeszami</p>
                <p> Tancovala Marianka</p>
                <p> Z huszarami...</p>
                <p>(Akik hallották, sokan értették a magyarok közül is:</p>
                <p>Erdőn-hegyen tul, amottan</p>
                <p> Marianka táncot jár a</p>
                <p> Huszárokkal...)</p>
                <p>A hegyek irányába nyomultak elő most, ahová visszasóhajtoztak szünetlenül. Talán
                    ezért is volt annyi mélabú ebben a hazavágyakozó dalban.</p>
                <p>S jöttek oldalvást a Dulók: György és Gergely s kapitányi három toll lengett alá
                    a süve­gükről... Hátrább Tulok György tört előre a széles homlokával s mögötte a
                    »Bocskay angyalai« következtek, a keserüszáju hajduk, akik lépten-nyomon azt
                    kiáltozták:</p>
                <p>- Halál a császárra! Halál a császárra!</p>
                <p>S az átkozotthirü Tulok György, aki legelöl düllöngött a lova hátán, minden
                    kiáltásnál rá­bólintott dülledthomloku fejével, amiből körülbelül sejthette
                    kiki, hogy fenékbemetszett tülkéből német vért fog inni. Még a mai napon.</p>
                <p>A hadsorok fölött messzire ellátszott a horgas Majos Ferenc, amint fölemelkedve
                    nyergében, nagyot huzott csutorájából s fenekedő kedvében annyit szólt
                    hozzá:</p>
                <p>- Vesztére a németnek!</p>
                <p>Fegyverek sulyától zörögve indult meg vagy huszezer legénye Szepessy Pálnak, hogy
                    meg­öljenek végül mindenkit, aki-idegen jött ide a magyarnak keseritésére.
                    Megmozdult a tábor s az emberi talpak és lovak patkótlan patái alatt megdörgött
                    a mező. És a mezőn a Tisza közeli gázlói felé dörgött mind a huszezer fölkelő...
                    Hire járt, hogy Husszein aga és váradi kontyosai - messzebb jobbról - átkeltek
                    már a folyón, hogy oldalról vágjanak bele Spankauba és gombakalapu németjeibe.
                    És hátrább valamivel teméntelen tollak hullámzottak a magas süvegeken meg a
                    lebbentyüs sapkákon. Tudta minden fölkelő, hogy ott jönnek dühtől el­szürkült
                    arcaikkal a vezérek: a kopasz Szuhay Mátyás, a bánattól eltelt Kende Gábor, a
                    baljós csillagzatu Petrőczy István és legkitartóbb társa, ama nevezetes
                    Ubrisi...</p>
                <p>És ott kellett lennie valahol a lengőszakállu Szepessy Pálnak is.</p>
                <p>A Tisza két partján magasan állt a por s e porfelhőből itt is, ott is lövések
                    csattantak.</p>
                <p>Abban a szempillantásban huszezer ordasa orditott fel a vén Szepessy Pálnak, hogy
                    megrázta a mennyboltot:</p>
                <p>- Halál a németre!</p>
                <p>- - - - - - - - - -</p>
                <p>Tokaj fölött alkonyodni próbált, mikor az öreg Ujfalussy András meg a fiatal
                    Keczer Gábor fáradtan ereszkedett alá a Bodrog vizének.</p>
                <p>A nap megállt mégegyszer a Hegyalja ormai fölött s vörösre gyulladt szemmel
                    nézett szét a Bodrogközön.</p>
                <p>Halottá dult, nyomortól kiégett tájakon kocogtak el a lovaikkal. Utközben annyit
                    hallottak valakitől, hogy Keczer Gábor édesatyja, az ősz Keczer András eperjesi
                    patricius is rég fel­csapott a Szepessy Pál legényei közé. És Keczer Gábor,
                    elvénült apjának sorsát hallván, megindultan sóhajtott egy mélyet.</p>
                <p>Tul a Bodrogon pedig, tul a sás- és nádrengetegen, tul a messzeségen is égigtört
                    porfelleg kergette magamagát a Tisza felől Ujhely felé.</p>
                <p>Megálltak egy szünetre.</p>
                <p>Annyit hallottak már, hogy Spankau kassai generális a Tiszának indult Szepessy
                    Pál ellen... Remegő szivvel figyeltek mindaketten abba az irányba, merről a
                    porfelhő menekült észak felé. Repült a porfelhő Ujhely irányának.</p>
                <p>És akkor felsóhajtott Ujfalussy András:</p>
                <p>- Veri már a németet Szepessy Pál!</p>
                <p>S arraforditották lovaik fejét.</p>
                <p> </p>
            </div>
          <div type="chapter">
                <head>IV.</head>
                <p>Egy napról a másra magasan állt a fölkelők csillaga. S a fölkelők legélén maga
                    Szepessy Pál tört Kassa ellen lengő szakállával meg a két marokra járó
                    kardjával. Keserü ember volt Szepessy Pál, aki talán egyszer sem mosolygott
                    addigi életében. Mert a nemzet miatti gond búsitotta a kemény bujdosót.</p>
                <p>Most tehát Kassa ellen tört előre.</p>
                <p>Egy napról a másra maguk alá teperték a németet s aki csak tehette, szánandó
                    életét rejtegetve futott a bujdosók csattogó kardjai alól. Isten tudná, honnét,
                    honnét nem: de ijesztőn növe­ke­dett az ordasok tábora, amelyben soha nem
                    hallott, vad harciénekek zendültek meg. Az Alföld süllyedt mocsárvilágából a
                    Tiszahátig huzódtak föl a rideglegények, a Nagyerdő zegzugosai­ból ingerült
                    lihegéssel özönlöttek elő a kanászok, akiknek minden kondáit kipusztitották a
                    kóbor katonák falkái... Jöttek a bakbüzü tótok és a beregi rusnyákok, akik
                    bokáztak örö­mükben, hogy végül rakásra-gyilkolhatnak minden németet... S a
                    táborban riasztó gyülölettel lázitottak a császár ellen a felsőmagyarországi
                    részekből kipörkölt prédikátorok, kik a világ végének közeledését hirdették a
                    csapatok között... Nehány lobogóhaju sárospataki deák is vaditott a táborban,
                    miközben meztelen kardjukat maguk után vonszolták a földön.</p>
                <p>Jaj volt a németnek!</p>
                <p>Az ordasok minden lépését jószerencse kisérte.</p>
                <p>Spankau generálist, ki a tiszai révekig merészkedett a fölkelők ellen, szétverték
                    a folyó két partján s maga a gyülölt parancsnok is félig megbomlott ésszel
                    menekült vissza Kassa várába, ahol alighogy bevánszorgott volna a kapun, nehány
                    megmaradt lompos katonája utánalihegett még nyomorult állapotban, miközben
                    összevissza kiáltoztak:</p>
                <p>- Gyönnek a kurucok!... Gyönnek a kurucok!</p>
                <p>Lélegzet-elállitó hire szállt az ordasoknak. Szájról-szájra adták a zsoldosok és
                    a császári hiten levő magyarok, hogy Spankau halott lancknehtjeiből - valahol
                    Vencsellőnél - garmadát raktak az eretnek zendülők, miközben egy Tulok György
                    nevü megátalkodott kapitány felállt a holtgarmada legcsucsára s német vért ivott
                    a kupájából. Majd még nagyobb kazalba hányták az összes császáriakat s máglyát
                    gyujtottak alájuk. Minden német sercegve lobogott akkor a máglyatüzben.</p>
                <p>Észak-Magyarországon elállt a szivek verése, olyan hirek kergetődztek a
                    kardrakelt urak és parasztok előtt!</p>
                <p>Mindenekelőtt megrohanták Tokajt. Lovasokkal nyargaltak először Tokaj falai
                    ellen, mikor azonban a császáriak közéjükvertek az ágyukkal, a lovasok
                    szétrebbentek. Ám akkor a talpa­sok indultak meg a falakra s nehéz
                    kanócospuskáikkal tüzeltek az ágyuk ellen. S nekimentek a falaknak sürü
                    feketeségben, miközben Szuhay Mátyás fenyegetődzve vaditotta őket:</p>
                <p>- Kiherélni minden büdös németet!</p>
                <p>Zugott, csattogott és dörgött Tokaj vára... A dülledthomloku Tulok György fényes
                    szekercé­jével ugy csapkodta a várkaput, hogy forgácsok suhogtak ki az éles
                    szekerce csapkodásainak nyomában. A halálrarémült németek eszeveszetten
                    puskáztak le Tulok György kapitányra, akinek hátán és vállain pattogtak a
                    golyók, mire fogcsikorgatva kezdett üvöltözni a kapitány:</p>
                <p>- Hej, ti disznók, mind meg fogtok dögleni!</p>
                <p>De akkor már a falakon felfelé és a falakról befelé omoltak az ordasok fekete
                    tömegei s egyet­len császári zsoldos és egyetlen magyar nem maradt ott élve,
                    akinek nem volt Istene, hanem a császárt szolgálta ahelyett. Minden halott s
                    még-élő várvédőt a bástyák tetejéről hajigáltak bele a Tisza vizébe s halottak
                    és még-élők éleset cuppantak hasukkal a folyóban... És Tulok György kapitány egy
                    boldogat sóhajtott, miközben tenyerével egyet mázolt a csaták kormaitól bekevert
                    képen:</p>
                <p>- Nem kár a bestiákért!</p>
                <p>Ugyanakkor pedig ijesztő füst emelkedett az ég tetejéig Ónod vára irányából.
                    Rezesorru Majos Ferenc indult meg két nappal előbb Ónod vára ellen a kálvinisták
                    egyrészével s vele­tartott Pika Gáspár is. Pika Gáspár nyomban munkához látott s
                    amerre elvonultak egyszer, haldokló németek pislogtak felkarózva mindenfelé...
                    Mert lépten-nyomon akadtak császári katonák, akik a Spankau csatájából
                    csellengtek el s cél és irány nélkül kalandoztak a tájon. Most aztán karóba
                    dugva száradtak az őszi napocska alatt, megbillent fejjel... Szállt-szállt a
                    füst Ónod vára irányából s bizonyosra lehetett venni, hogy a részeges Majos
                    Ferenc most is megtette a magáét. A rezesorru kapitányról tudta mindenki, hogy
                    dijat tüzött ki fejére a kassai generális, akinek nevére mindig köpött egyet
                    röhögve a kapitány:</p>
                <p>- Hogy vesznél meg!</p>
                <p>Az égre emelkedett Ónod várának füstje s Tulok György - megpillantván a füstöt -
                    helyeslőn bólongatott maga elé:</p>
                <p>- Most piritja tüzön a lomposokat Majos komám!</p>
                <p>Három nappal később ujabb ujjongás rázta meg a Hegyalja-tájt csatázó bujdosókat.
                    Hire érkezett, hogy Duló György meg Duló Gergely a fiatal hadadi Wesselényi Pál
                    parancsára megvette Szendrő várát s kaszára lelkesitvén a népet, felkoncoltak
                    minden utjokba akadt jezsuitát, de nem állván meg, most már a kaszás hadinéppel
                    együtt rohanták meg Fülek várát, egy éjjel meghágták a falakat s kardélre
                    hánytak minden nagybendőjü németet. Petrőczy István vezér és Ubrisi vezér,
                    ugyszintén az ungi hazája után sokat búslakodott Kende Gábor Regécz vára alá
                    szálltak. Mert biztak benne, hogy Rákóczi Ferenc is eléjük-siet Patak vára
                    felől.</p>
                <p>A fölkelők kardjai villogtak a hét tiszai vármegye földjén, miközben a zendülők
                    lovasai be­nyargalták Szepest, Turócot és Árvát, az ellenség hátában
                    gyujtogattak mindenfelé, sőt a legvakmerőbbek közülök be-becsaptak Csehföldre és
                    Morvába, rémületet gerjesztettek a népben s hanyatthomlok-menekülésre
                    kényszeritették a császári csapatokat.</p>
                <p>Utolérhetetlenek voltak e lovasok!</p>
                <p>Nyurga lovaik kifeszülve szinte usztak a levegőben, sörényeik repkedve
                    csattogtak. Magas süvegekben bukkantak föl e nyurga lovasok, kik a lovak marján
                    ültek nyereg nélkül s ha vág­tatásba fogtak, mélyen hajoltak lovaik nyaka fölé.
                    A császári vértesek mire egyet mozdultak volna utánuk, e nyurga fölkelő huszárok
                    a hetedik határban nyargaltak már a széllel s lovaik patái alatt tompán dobogott
                    a föld. Bravurt üztek a gyujtógatással s amerre átrepültek egyszer, nyomukban
                    falvak, majorságok és kazlak lobogtak az őszi éjszakákban.</p>
                <p>Szepessy Pál fölkelt legényeinek hire a félvilágot rémitgette már.</p>
                <p>De akkor történt valami!</p>
                <p>Hirvivők jöttek a Partium felől, akiknek hirei tombolásra fakasztottak minden
                    keserü lázadót. Szóltak ezek a hirek arról, hogy - Szepessy Pál csatáitól
                    megrendülvén belsejében - a ravasz Teleki Mihály is kiindult utánok Erdélyből s
                    a bujdosók egyrészével, erdélyi urakkal s kontyos törökökkel Szatmár vivására
                    megyen. S a kopasz Szuhay Mátyás, értesülvén Teleki hadbaszállásáról,
                    lelkesülten ujjongott fel:</p>
                <p>- Pipadohányt nem adnék már a császári trónusért!</p>
                <p>De nem sokáig tartott az ordasok ujjongása.</p>
                <p>Mert ötödnappal reá olyan hir jött, hogy Teleki hadait pozdorjává törték a
                    németek s rémült kegyetlenséget vittek végbe megbomlott soraikban. Hajnaltájt
                    ugyanis - igy tudták e hirek - a várvédő császáriak kilopakodtak a mezőre s
                    ágyuzni kezdték Teleki táborát. Csaknem mindenki odaveszett. Maga a fondorlatos
                    Teleki olyan menekülésbe kezdett, hogy félcsiz­májának aranysarkantyuja is
                    odaveszett s csak megmaradt félsarkantyuját vághatta bele lovának oldalába,
                    miközben szélbenuszó mentéjében vágtatva loholt vissza Erdélybe.</p>
                <p>A borus hirekre a kopasz Szuhay Mátyás leemelte süvegét s megvakarta
                    fejebubját:</p>
                <p>- Akkor mindnyájunkat megesz a császár... Isten irgalmazzon nyomorult
                    lelkeinknek!</p>
                <p>Csak Szepessy Pál nem ijedt meg. Ahelyett kiadta kemény parancsait, hogy minden
                    bujdosó siessen Kassa alá, a táborba. Mert ott akart megütközni mégegyszer
                    Spankau generálissal, akinek segitségére a gyülölt Kobb Farkas sietett
                    lóhalálban.</p>
                <p>Kurta volt a Szepessy Pál parancsa:</p>
                <p>- Legyilkolni minden németet!</p>
                <p>Őt-magát alig látta valaki az utolsó hetek alatt, csak itt-ott bukkant föl olykor
                    messzebbről, amint szélbenuszó szakállával egy-egy kisebb lovascsapat élén
                    vágtatott valamerre. Ám érezte minden ember, hogy az öreg lázasan készülődik az
                    utolsó leszámolásra a német ellen. Ha a német győz, akkor nem lesz többé
                    Magyarország!</p>
                <p>...Azalatt pedig villogva csillogtak a fények s zuhatagban ontotta bucsuzkodó
                    fényét a nap. A tiszaháti tájakon emberemlékezet óta nem volt ennyi verőfénye az
                    ősznek. Pókhálók eveztek a kék levegőben s messziről-messziről mintha ágyuszó
                    dongott volna el a Hernád völgye fölött. Lehetséges lehetett azonban, hogy csak
                    rémlett ugy. Eveztek a pókhálók s aközben mind­lejjebb süllyedtek a mezők
                    fölött.</p>
                <p>A csodálatos fényü őszben Kassa felé igyekezett egy kisebb fölkelő-csapattal
                    Keczer Gábor meg az ősz Ujfalussy András. Gonosz napok mentek el azóta, hogy
                    nekivágtak az utnak Szilvásujfaluból, de mindmáig nem volt alkalmuk reá, hogy
                    Szepessy Pál vagy valamelyik vezér előtt jelentkezzenek. Mert a lengőszakállu
                    Szepessy Pál oly fortyogó indulattal kergette maga előtt a németet, hogy csak
                    kifulladtan tudtak a nyomában haladni. Ma délelőtt aztán egy kisebb kóbor
                    csapattal ütődtek össze Telkibánya alatt s azt követték azóta. A lovasok szintén
                    a Szepessy Pál táborába igyekeztek, aki - ugy mondták - doboltatni kezdett már
                    Spankau és Kobb Farkas ellen.</p>
                <p>Fáradt volt már a lova Keczer Gábornak.</p>
                <p>E néhány nap folyamán annyit hallott mindössze, hogy édesapja nem jött ki a
                    Partiumból Szepessy Pállal, hanem visszamaradt Erdély földjén. Ujabban hirek
                    ütötték meg a fülét, hogy az eperjesi házából elbujdosott Keczer András Teleki
                    Mihály mellé csatlakozott, amikor Szatmár vára alá ereszkedett hadba az eszélyes
                    erdélyi vezér... S Keczer Gábornak leesett a feje. Mert emészteni kezdte az
                    amiatt való bú, hogy talán nem is látja életben többé az apját, miután ott talál
                    veszni esetleg a Szatmár alatti nagy lápok között... Édesanyjára gondolt aztán.
                    Mi lehet most szegény asszonnyal az elhagyott Eperjesen? S csaknem a könnyei
                    estek ki... Zaklatott eszét Ujhelyi Erzsébetre forditotta később, ámde minden
                    erejével menekülni igyekezett még az emlékétől is a csinos leánynak... És végül
                    Buda felé szállt a képzeletével, melynek zárdájából talán éppen most kél messzi
                    utra a kis Rauscher Edit... Eperjes városa lenne a cél, de mint fog elvergődni
                    odáig a gyönge és védtelen leányzó? És az ifju Keczer Gábor nehéz sóhajjal
                    suttogta maga elé:</p>
                <p>- Szegény hugocskám...</p>
                <p>Álmodozásából az ősz Ujfalussy András rezzentette föl, aki nagyot kiáltott:</p>
                <p>- Te vagy az, Majos Ferenc? No Isten hozott akkor, rosszhirü öcsém!</p>
                <p>Héj, nagyot rikkantott erre Majos Ferenc, aki alig néhány nappal előbb fordult
                    meg csak az Ujfalussy-portán és akinek már ebben a fiatalabb korában is rezes
                    szinbe kezdett átmenni a csutora-orra, azért is hivták rezesorrunak:</p>
                <p>- Hát András bátyám is csatákra szánta rá magát?! Mert csatára doboltat immár
                    Szepessy Pál vezér is Regeteruszka felett valahol!</p>
                <p>S megállván a másik két lovas oldalában, üdvözlésre nyujtotta széles markát
                    mindkettejüknek. Ujfalussy András széles mellel mondta:</p>
                <p>- Eltaláltad, öcsém, te lator: azért gyöttem, hogy megtámogassam kevéssé Szepessy
                    Pált...</p>
                <p>S csöndesebb szóval tette hozzá:</p>
                <p>- Ez meg itt az én Keczer Gábor öcsém. Verekedni gyött ő is...</p>
                <p>- Az eperjesi Keczerekből? - kérdezte közömbösre vált hangon rezesorru Majos
                    Ferenc.</p>
                <p>- Ugy van, bátyám, - bólintott reá sok tisztelettel az ifju Keczer Gábor, mert az
                    ő fülét is megütötte immár a Majos Ferenc bitang hire. - Fia vagyok Keczer
                    Andrásnak...</p>
                <p>Rezesorru Majos Ferenc megértőn bólogatott:</p>
                <p>- Értem, értem... Sok időket töltöttem már atyádnak, az ősz harcosnak
                    társaságában.</p>
                <p>S az öreg Ujfalussy nézett:</p>
                <p>- Van valami ujság, bátyám?</p>
                <p>- Hát van! - szakadt ki az öregből a sóhajtás. - De jól fogózz meg a lovad
                    sörényébe, lator-öcsém!</p>
                <p>És mig haloványra vált az arcszine Keczer Gábornak, az ősz nemes elmondta, mint
                    toppant be ujfalusi házába Ujhelyi Erzsébet, vagyis hogy Tábori Erzsók, akit
                    néhány órával előbb éppen ő (rezesorru Majos Ferenc) keresett ott halálra, mint
                    aludt békésen a házban s mint küldte tovább engedékeny lélekkel az ő Keczer
                    Gábor öccse. Mert jegyese volt immár a tudomá­nyokkal telitett ifjunak...</p>
                <p>Majos Ferenc nagyot hördült a lován:</p>
                <p>- Jegyesed volt az a lotyó? Héj, öcsém, de sajnállak, mert most fejedre kéne
                    csapnom a csákányommal, hogy holtan esnél le abban a pillanatban! De nem
                    ölhetlek meg, mivelhogy atyád holtig-hü harcosa a nemzet dolgának!...
                    He-e-e-e-ejh!</p>
                <p>Arca eltorzult a dühtől, hogy Tábori Erzsók ennyi szerencsével siklott ki
                    fojtogatásra görbült marka elől s szökött át a kassai generálishoz. S
                    köpött:</p>
                <p>- Jaj, csak elkaphassam egyszer azt a cédát! Hajánál fogva huzom a lovam
                    után!</p>
                <p>Keczer Gábor halottfehéren hallgatott.</p>
                <p>Megsarkantyuzták lovaikat: nem volt ideje most a tépelődéseknek. S a kis
                    lovascsapat is borus homlokkal szegődött a sarkukba. És igyekezniük kellett
                    nagyon, mert Regeteruszka fölött, az Ósva vize völgyében doboltatni kezdett
                    immáron Szepessy Pál. Hamarosan le is csaptak jobbra a Hernád vizének mentéből s
                    a Zemplén felé nyuló hegyeknek irányitották lovaik fejét, hogy azok között a
                    hegyek között bujkálva érhessék el valami módon az Ósva völgyét, ahol utolsó
                    csatájára fuvatott riadót a lengőszakállu Szepessy. És sietni kellett, nagyon
                    sietni, mert hire szállt mindenfelé, hogy Spankau generális uj hadakkal
                    ereszkedik alá Kassa városából Szepessy Pálra, rettentő leszámolás végett...
                    Sietni kellett, nagyon sietni! Hisz valamennyi fölkelő tudta, hogy a Szepesség
                    felől lóhalálában veri előre zsoldosait a gyülölt Kobb Farkas, hogy - egyesülvén
                    Spankauval - legyilkoljon minden eretnek zendülőt s halomba hányván
                    holttetemeiket, égigrepkedő máglyát rakasson alájuk.</p>
                <p>De nemcsupán a császáriak csikorgatták a fogaikat, hanem az ordasok is lihegve
                    törtek elő minden irányból az Ósva völgye felé, hogy ott rárontván Magyarország
                    megnyomoritóira, garmadában verjék át őket a másvilágra.</p>
                <p>Isten tudná, honnét kerültek elő e szegény zendülők sötét tömegei, akiknek nem
                    volt már egyéb vágyuk, mint a bosszu? Az iszonyu bosszu minden átkozott idegen
                    ellen. Hiszen az ország népét - a pozsonyi Fehérhegyektől a Partium szegélyéig -
                    tizszer is végigöldösték már a német, dán és vallon kóborlók. És Szepessy Pál
                    legényeit most mégis ontották a sziklák odvai meg a burjánt-vert mezők. Jöttek
                    toldott-foldott rongyaikban a világbamenekült jobbágyok s görbe szablya táncolt
                    az oldalaikon, a tomporukat verdesve, ingük azonban nem volt. Vedlett bocskorban
                    verték az utak porát avagy meztelen talpaikkal talpaltak a hegyi-ösvényeken.
                    Jöttek az urirenden lévő földönfutók, akik vakszemre vágták mégegyszer és
                    utoljára lebbentyüs csákósüvegeiket, magukrahuzták csákóraszegett s molyrágta
                    dolmá­nyai­kat, mialatt a fölkelők könnyü lovasai Csehföld és Morva széléről
                    vágtattak vissza lóhalálban Szepessy Pál segitségére. Hegyestőrüket a nyergük
                    széle alá dugták, kampós csákányaik pedig fel-felvillogtak a délibb tájaknak
                    takarodó napban... A puskások kanócos puskáikat vitték vállon s aközben sürün
                    sóhajtoztak, mert igen nyomta vállukat a puska.</p>
                <p>És az Ósva patak völgyének törték magukat mind-mind. Mert messziről is hallani
                    lehetett már, amint csatára doboltatott Szepessy Pál.</p>
                <p>Ott folydogál az Ósva vize ma is Regeteruszka fölött, nyájas völgyecskében,
                    északról lefelé, kétoldalt ujjongó erdőktől övezve. Kassa városától keletre
                    buvik meg ez a völgy, melynek északi vége a dargói-hágó emelkedőben hal el.
                    Mendegél az Ósva, jobbfelől egész közelről szegi be a meredek, balfelől lapályba
                    terül ki a völgyecske, melyen égőszinü virágok fesle­deznek. Az Ósva vizétől nem
                    messze Györke falucska, annak hátában peregtek riasztón a Szepessy Pál dobosai.
                    És szerte a mezőn csatára álltak fel immár a Szepessy Pál legényei: lovasok és
                    gyalogok mind-mind.</p>
                <p>Voltak huszezren legalább. Jobbról Husszein váradi aga kontyosai lestek szorongva
                    a csata­jelre: szpáhik és janicsárok.</p>
                <p>Ősz volt már s a dérbefordult mezőkön elhalt ekkorára minden virág. Gyenge kis
                    szél lengett a Dargó mély völgyei felől s ettől a hüvösödő széltől
                    meg-megborzongtak vásott rongyaikban az ordasok. Felhők repültek az égen,
                    árnyékaik pedig a földön menekültek Kassa felé, amelynek irányából, az Ósva
                    völgye délnyugati kijárójában megmutatkoztak immár Spankau katonáinak
                    gyász-szinü tömegei. Ugy hatottak messziről, olyan ijesztően, mint a
                    földi-borulat.</p>
                <p>Délidő után kevéssel lehetett az óra.</p>
                <p>Szepessy Pál ott ült már ekkor lovának nyergében a csapatok hátában, alacsony
                    emelkedőn. Mögötte keserüszáju lovasai. És akik hátratekintettek ekkor,
                    láthatták őt egész nagyságában, amint magasra kilátszott a lovasok fölött.</p>
                <p>Ott magasodott Szepessy Pál, egy fejjel nagyobbra mindenkinél s ugy rémlett, hogy
                    ken­gyelbe állva tekint szét kopottszinü lovának nyergéből, mintha jobban át
                    akart volna pillantani a csatahelyen. Messzebbről is jól lehetett látni, hogy
                    domboru mellén tompa fényben csillan­nak meg a páncéling lemezei, hosszu
                    szakálla meg-meglengett az ereszkedő szélben. Nyereg­ben ült Szepessy Pál,
                    magasabban mindenkinél, vezéri hármastolla röpködni kezdett már és akik a
                    közelében voltak ekkor, állitották később, hogy Szepessy Pálnak e pillanatban
                    remegni kezdett a szájaszéle s remegtek az orrcimpái a német ellen való
                    feneketlen indulattól...</p>
                <p>Mert Spankau lovasai átkaptattak már az Ósva vizén, valamivel lejjebb délnek,
                    ahol laposba halkult át a meredek tulsó part. És ekkor egyszerre sivitó csönd
                    csendült meg a Szepessy Pál huszezer legényének meg a segitségül sietett
                    kontyosoknak fülében.</p>
                <p>Szabad szemmel is jól lehetett látni az ellenséges vértesek mozdulatait s szabad
                    füllel is hallani lehetett csattanó kommandóikat, amint a fölzendült magyarok
                    ellen kezdtek fölka­nya­rodni s észrevétlenül remegni kezdett alattuk a
                    föld.</p>
                <p>Sisakjaik s mellvértjeik megvillantak a napban, miközben fölfelé emelték zászlós
                    lándzsáikat. A buggyos-nadrágot magasszáru csizmák szoritották le. Tudták a
                    fölkelők, hogy a mellvért alatt még bőrruha is védi az ebadtákat.</p>
                <p>Egyre nyugtalanitóbban reszketett az Ósva-patak völgye s a lovasok hátában, meg
                    szemközt, a meredélyen, akkor már ereszkedni kezdtek lefelé a német gyalogok
                    is...</p>
                <p>És ekkor magasra-emelte jobbkezével kampós csákányát Szepessy Pál és olyat
                    kiáltott sziv­remegtetőn, hogy hangja elszállt a csatahely fölött s minden
                    legény megborzongott:</p>
                <p>- Rája a németre, lovasok!</p>
                <p>És balfelől felsorakozott fölkelőlovasok abban a pillanatban méregtől-vörösen
                    kiáltottak föl:</p>
                <p>- Hej, rá a németre!</p>
                <p>És ugyanabban a pillanatban dobolni kezdtek a dobosok, a régi kürtök pedig
                    csatára harsantak meg.</p>
                <p>Minden dübörgött... S a balszárnyról előrezúgott könnyü lovasok soraiban ott
                    dobogott legelöl rezesorru Majos Ferenc, aki előbb egyet ivott kulacsából az
                    átkozott németnek vesztére. Hátsó két lábával magasra rúgott ki rezesorru Majos
                    Ferenc lova s nyeritése átnyihant lovak és lovasok feje fölött. Majos Ferenc,
                    akit élőállapotban pörköltek volna meg a németek, ha elkaphatják valahol,
                    váratlanul kirántotta nyergének balszéle alól ölhosszu hegyestőrét, erre a jelre
                    kirántották tőreiket az összes lovasok, miközben a vértesek mellnek-szegzett
                    zászlós­kopjákkal rohantak szembe velük. Miként a fergeteg!</p>
                <p>És ekkor egymásbamentek. És elsötétedett a világ.</p>
                <p>Tőröktől felnyársalva, véres szájjal hulltak porba megrémült lovaikról a vértesek
                    s lándzsáktól átdöfve sóhajtottak utolsót a Szepessy Pál legényei közül sokan.
                    Akkor görbe szablyát rán­tot­tak a zendülők, egyenes kardot rántottak a vértesek
                    s vérteken, pajzsokon, páncélok lemezein, csákóbaszegett dolmányokon, nyergeken,
                    süveges főkön csapkodtak és csengtek szablyák és kardok. És a szemvakitó
                    kavargásból váratlanul Majos Ferenc orditása vert ki a dulakodáson:</p>
                <p>- Nesze, német!</p>
                <p>S kampós csákányának egyetlen csapásával sisakon csapta a vértesek kapitányát.
                    Reccsenve törte át a sisakot a csákány kampója, kettévágta a kapitány sisakját s
                    szétverte a kapitány agy­velejét. Élettelenül zuhant le nyergéből a kapitány, a
                    lova gazdátlanul vágtatott ki a dulakodás legközepéből. Fujva csapkodtak rémült
                    haragjukban a vértesek, de Majos Ferenc ugyanakkor egy másodikat lenditett ki a
                    csákányával s nagy tágasságot vert maga körül, miközben dühtől remegve kiáltotta
                    el magát:</p>
                <p>- Nesze, német!</p>
                <p>Döglött lovak s haldokló lovasok véreztek az őszi füben, mialatt a többiek vértől
                    elboritva vágták egymást. Rezesorru Majos Ferencre valami heten vetették rá
                    magukat a lovaikkal együtt, ám ugyanakkor Pika Gáspár rugtatott rá a Majos
                    Ferenc ellen fenekedő németekre s cikázó szablyája két suhintásával két császári
                    lovasnak metélte le a fejét. S aközben lelkesen kiáltott oda az ellenség vérétől
                    bekevert-képü kapitánynak:</p>
                <p>- Itt vagyok már, Majos komám!</p>
                <p>Majos Ferenc az öldökléstől fölhevülve kiáltott vissza a megbomlott tömegek feje
                    fölött:</p>
                <p>- Rája, rája, Pika komám!</p>
                <p>Mi volt ott?... Mi volt ott?... Váratlanul megzavarodtak valamitől a császári
                    lovasok, mert meg­fordultak s lovaik nyakai fölé kinyulva kezdtek menekülni
                    visszafelé. Az örömtől meg­remegve orditott erre Majos Ferenc:</p>
                <p>- Vágjátok, legények!</p>
                <p>Hát vágták őket, roskadásig.</p>
                <p>És mialatt a vértesek Regeteruszka irányának dobogtak el, Majos Ferenc megfordult
                    várat­la­nul s tajtékos lován visszafelé kezdett vágtatni. Éppen idejében. Mert
                    a lengőszakállu Szepessy Pál - lova hátáról, a dombon, - másodszor is megemelte
                    jobbkezével kampós csákányát s olyan indulattal kiáltott fel, hogy az indulattól
                    kivörösödött a nyaka:</p>
                <p>- Rája a németre, kontyosok!</p>
                <p>Abban a pillanatban a hadak jobbján felállitott ozmán lovasok és gyalogosok
                    megmozdultak, mint egy szines virágerdő. Gomolyogni kezdtek a turbánok, ám
                    akadtak közülök számtalanon, akik süveget viseltek, magyar-módra s valamennyi
                    lovasnak balkarján pajzs zörgött. És dobogni kezdtek talpaikkal a földön a török
                    gyalogok is, fejeiken turbánerdő, hosszu köntös lobogott a lábszáraik körül,
                    mások viszont fölmetélt-karimáju süveget viseltek... A lovasok lándzsáin
                    csattogni kezdtek az apró zászlók, mert megereszkedtek a lovak is. És akkor
                    egyszerre Allah!-t kiáltottak nagy fenszóval lovasok és gyalogok, hogy
                    összecsapván a lingár németekkel, nagy vérengzést vigyenek végbe soraikban.</p>
                <p>Mert akkor már szemközt, az Ósva partjának tulfelőli meredélyéről s az Ósva vizén
                    át csak ugy dült elő a teméntelen német és vallon s miközben csunyán
                    fenyegetőztek, kanócos-puskáikat a vállaikon cipelték. És lekapván puskáikat,
                    tüzelni kezdtek ropogva. Azon a részen pedig, ahol lovasaik szaladtak meg elébb,
                    két halálorgonája kezdte szórni a vasat.</p>
                <p>És Szepessy Pál lengő szakállával, lovonültében, megint kiáltott a dombról s ez a
                    remegő kiáltása messzire elszállt a csatahely fölött, átvervén csákányok
                    csapkodásán, szablyák csengésén, hegyestőrök süvitésén:</p>
                <p>- Minden magyar rája a németre!</p>
                <p>Megindultak erre a középen felsorakozott hajduk s egyéb talpasok csattogó
                    talpaikkal s azt orditották mind:</p>
                <p>- Hej, rá a németre!</p>
                <p>Megdöngött a mező. A kavarodásban kiáltozás szállt erre a lancknehtek fejei fölül
                    is, mintha Jézust hivták volna segitségül a török Allah meg a Szepessy Pál lator
                    legényei ellen.</p>
                <p>Egymásbamentek!</p>
                <p>A déli szélen Majos Ferenc lovasai apritották az ujból nekiközönlött német
                    lovasokat, mialatt középen, a talpasok és hajduk halálbaindult soraiban gyászos
                    méreggel forgatta a baltát két féligcsupasz lődörgő. A kordovánképü Buga Jakab,
                    egy éleset rikoltott:</p>
                <p>- Csapd őket, Demeter testvér!</p>
                <p>Zöld Demeter viszont egy vallont teritvén nyakszirten, szintén rikkantott a
                    kappanhangjával:</p>
                <p>- Vágd őket, Jakab testvér!</p>
                <p>Tombolt már minden... A kontyosok hadonászó tömegeiben ott fujt és dulakodott
                    Tulok György kapitány s valahányszor egyet sujtott a csákányával, csákányának
                    kampója egy-egy plundrás német gombakalapját lyukasztotta át s reccsent bele a
                    német agyveleje. S Tulok György ferde ábrázatján látni lehetett az amiatt való
                    feneketlen örömöt, hogy végül kedvére verekedheti ki magát...</p>
                <p>De a német sem pihent azalatt!</p>
                <p>Ontotta őket az Ósva vizének tulparti meredélye, dél felől a völgy-benyiló, észak
                    felől pedig, a ritkás erdő szélein Spankau generális lovasai kezdtek
                    megmutatkozni magas-száru csiz­máik­ban, miközben sisakjaikon és mellvértjeiken
                    fáradtan csillant meg a nap. Egész lándzsa­erdő szurt föl lovak és lovasok fejei
                    fölött, mig a gyalogok közelviaskodásban vágták-metélték a fölkelőket, egyenes
                    kardjaik csengve csapkodtak, alabárdjaik zuhogva csépeltek.</p>
                <p>Ott forgott a derékhadban, a hajduk lihegő tömegeinek legközepén a két
                    Duló-testvér: György és Gergely s mindenkit maguk alá tapostak, amikor Szepessy
                    Pál a dombról meglátta az észak felől gyülekező Spankau-lovasokat s elkiáltotta
                    magát harmadszor is. Ez a kiáltása tulvert a csata dörgésén is:</p>
                <p>- Piszok németek indulnak ránk jobbról! Petrőczy vezér, Ubrisi vezér, menjetek a
                    büdösökre!</p>
                <p>S erre a kiáltásra jobbról, egy kerek liget mögül felcsörrentek a fölkelők
                    lovasai, amint hegyes­tőreiket rántották ki suhogva a nyergeik mellől. És a
                    dührefakadt fölkelőlovasok élén kibukkant ugyanakkor Petrőczy, a baljós
                    csillagzatu bujdosóvezér, csákórametszett csalmá­ban, vezéri három tollal a
                    csalmájánál. És a lovasok élén kibukkant ugyanakkor a se-szinü Ubrisi vezér,
                    vezéri három tollal a lebbentyüs csalmájánál. Ugyanegy pillanatban fogtak
                    vágtatásba s ugyanegy pillanatban kiáltottak egy nagyot:</p>
                <p>- Hej, de ráz a méreg!</p>
                <p>A nekiindult lovak patái alatt megdobbant a mező. S az északi erdőcske alól
                    ugyanakkor döngve repültek eleikbe zörgő mellvértjeikben a német lovasok.</p>
                <p>A nap gyenge fénnyel csuszott már lefelé, a tornai hegyek alá, fölzendült
                    magyarok s nagy­száju németek vére csordogált az őszi avaron, holtak, teméntelen
                    holtak hevertek már mindenütt, rezesorru Majos Ferenc, akinek csutora-orra az
                    ellenség vérétől volt bekeverve, talán negyedszer rohanta meg immár vékonynyaku
                    lovasaival a velük szemben vagdalkozó császári huszárokat, mikor a csatahely
                    közepén, hol a kopasz Szuhay Mátyás csákánya zen­gett német zsoldosok koponyáin,
                    váratlanul nagy kiáltozás tört át a csata zugásán. Vagy öt­százan orditottak föl
                    lelkesülten, mások meg ujjongásuknak jele gyanánt csalmáikat lengették meg:</p>
                <p>- Héj, Tyukodi! Héj, Tyukodi!</p>
                <p>Mert Tyukodi pajtás legénykedett ott a középen, nagy térhelyet verve ki maga
                    körül. Hanem azt látni kellett volna! Gyalogláb volt szokása verekednie a zömök
                    Tyukodinak, cölöplábait nekifeszitette a legelőnek s megkapván egy kimult
                    németnek tetemét, a lábánál, azt zugatta maga körül, tágasságot csapván
                    mindenfelé s a halott németet forgatván, dütögette a lábáról a még élő többi
                    németet. És akik látták ekkor a hetykén csatázó fiatal kurucot, a csata zengése
                    közben is elragadtatva kiáltoztak. Legalább ötszázan kiáltottak föl
                    egyszerre:</p>
                <p>- Te vagy a legény, Tyukodi pajtás!</p>
                <p>Hullámzott és dörgött minden. Hirtelen ágyuk dörrentek meg s láncosgolyók kezdték
                    szaggatni Szepessy Pál földönfutó legényeinek feketén gomolygó tömegeit... Ez
                    még nem lett volna baj! Ámde a kelet felől előgomolygó esti-borulattal szemközt,
                    Kassa irányából várat­lanul megérkeztek a csatahelyre Kobb Farkas generális
                    segitőcsapatai: egyeneskardu vértesek, alabárdos vallon gyalogok s tüzes
                    bombáikkal a morva tüzérek... És Szepessy Pál megpillant­ván a gyülölt Kobb
                    Farkas sürün felhömpölygő csapatait, fölemelte jobbkezével sulyos csákányát s
                    olyat orditott, hogy ez az orditása elszállt az Ósva-vizén tuli meredek
                    dombokig. Ugy orditott Szepessy Pál, hogy nyakán pattanásig feszült az ütőér,
                    arcának ráncai pedig reszketni kezdtek:</p>
                <p>- Lovasaim, minden lovasaim! Gyerünk rája e ganéj alakokra!</p>
                <p>Erre a mélybánatu orditásra Szepessy Pál bujdosók vezére mögött megmozdult az
                    erdő s eddig eltakart lovasai sürü feketeségben kezdtek omolni kifelé a fák
                    mögül. Szepessy Pál maga akkor már nagy félkörben zúgott át balkézről a téres
                    mezőn, lovasai pedig, ugyancsak nagy félkört futván be utána, dermesztő
                    sürüségben kezdtek dörögni és csattogni a nyomában és csak neki, neki a Kobb
                    Farkas hadainak oldalába! Szepessy Pál deres szakálla hosszan nyult ki a
                    magakavarta szélben s őmaga, miközben zúgva repült az ellenség sötét tömegeinek
                    oldalába, magasra tartotta nehéz csákányát s azalatt egyre kiáltozott, dühtől
                    fuldokolva:</p>
                <p>- Vágjátok a német ebeket! Ne legyen most irgalom a veszettkutyáknak!
                    He-e-ej!</p>
                <p>S belezúdulván az ellenség legközepébe, csákánya egyetlen csapásával két vallont
                    vert át a másvilágra. Meglóbálván másodszor is a csákányt, egy morva sisakját és
                    koponyáját reccsen­tette szét számtalan forgácsba, mialatt gyötrelmesen
                    káromkodott:</p>
                <p>- Istenit a gazoknak!</p>
                <p>És Szepessy Pál lovasai egyetlen nekirohanással szétverték a Kobb Farkas hadainak
                    legköze­pét. Szepessy Pál maga ott fujt és csapkodott legelöl s gyilkolta
                    garmadába a császári zsol­dosokat. Verejték ömlött már Szepessy Pálról, ömlött
                    Petrőczyről s a lenszinü Ubrisiról, izzadt és káromkodott rezesorru Majos
                    Ferenc, Tulok György s a két Duló-testvér... Ugy tetszett már, hogy a németek
                    kezdenek végig-végig megingani, amikor mégis a kardrakelt zendülőknek kellett
                    menekülniök. Szepessy Pál maga esze nélkül vágtatott a hegyeknek, szélben-lengő
                    szakállával...</p>
                <p>Mert amikor már-már hátrálni kezdtek volna császári lovasok és gyalogok,
                    hirtelenül vad kava­rodás tört ki Szepessy Pál csatázó legényeinek legközepén.
                    Az előnyomuló alkonyat leple alatt annyit lehetett látni csupán, hogy a
                    derékhadban viaskodó hajduk megfordulnak s eszeveszetten futnak hátrafelé. És
                    abban a pillanatban elszörnyedve kiáltottak fel Szepessy Pál legényeinek
                    ezerei:</p>
                <p>- Árulás!... Árulás!</p>
                <p>És otthagyván a császáriakat, most minden dühökkel a hajdukat kezdték metélni s
                    az ujból feldühöngött kavarodásban vágni kezdték őket, mint a répát. Ám
                    ugyanakkor észbekaptak Spankau meg Kobb Farkas katonái is és ők meg az egymást
                    vagdaló zendülőket kezdték kaszabolni.</p>
                <p>Elmondhatatlan mészárlás következett.</p>
                <p>S Szepessy Pál ráriadván, hogy élete egyik legnagyobb szerencsétlensége szakadt
                    reá, magasra-emelte csákányát s olyan szivbemarkoló hangon orditott fel, hogy
                    még haldokló legényei is felzokogtak tőle:</p>
                <p>- Meneküljetek, katonák! A Partium felé, katonák!</p>
                <p>S átzúgott a csatahelyen, miközben csattogó félkört vágtatott be az áruló hajduk
                    körül. Akkor már szerteszét futott mindenki. Menekült Petrőczy, a baljós
                    csillagzatu vezér, torkábafult méreggel száguldott Majos Ferenc, száguldott
                    Ubrisi és Tulok György, lihegve csörtetett Duló György és Duló Gergely... S
                    futottak, megbomolva futottak a többiek is mind...</p>
                <p>Szepessy Pál maga a dargói-hágónak kapta lova fejét. Szakadt róla a veriték, vén
                    szakálla csattogott a levegőben. Ám a dargói-hágó alatt megállt és visszafordult
                    mégegyszer utána­vágtatott néhány legényével. És mialatt a csatahely felől
                    utánaszállt haldokló katonáinak jajgatása, az ellenség felé forditotta
                    ijesztőszinü arcát. S rájukfenyegetett ökölberoppant markával:</p>
                <p>- Megálljatok, kutyák!</p>
                <p> </p>
            </div>
          <div type="chapter">
                <head>V.</head>
                <p>A menekülés világgá verte Szepessy Pál legényeit.</p>
                <p>Neki-magának hetekig kellett bujkálnia, amig menedéket tudott találni a
                    Partiumban. Mert Spankau és Kobb Farkas ingerült parancsot adott ki, hogy élve
                    vagy halva, de el kell fogni a ravasz öreget. Még azt sem sikerült megtudniok,
                    merre is vette bujdosó-utját szélben uszó szakállával? Először a dargói-hágónak
                    fordult a lovával s napok teltek belé, mig át tudta verni magát az Abauj és
                    Zemplén közti sürü vadonatban. Később a lazonyi erdőségek szélén hallották
                    dobogni a lovát s még később a Laborc, Latorca, Ondava és Tapoly piszkos
                    áradásain usztatott át. Mert ekkor már ömlött az őszi eső... Ismét később
                    hiradással voltak többen, amint - aggasztó búval a homlokán - a Nyirség buckái
                    közt száguldott délkeleti iránynak s lova magasra verte föl maga után a homokot.
                    Aztán végleg belemerült a messzeségbe s csak mendemondák jártak róla a messzi
                    világban.</p>
                <p>De barátságtalan hirek kószáltak a bujdosók többi vezéreiről is.</p>
                <p>Eszerint Petrőczy István, a baljós csillagu hadvezető s kenyerestársa, amaz
                    Ubrisi a Verhovi­na utvesztőinek vágtatott volna lóhalálban s csak a mármarosi
                    bércek alatt állapodtak meg elsőizben, hogy kifujják magukat keveset. Hadadi
                    Wesselényi Pál és csapata még a csata előtt visszafordult s Szatmár vár alá
                    indult, hogy segitségére legyen a vár ostromára indult Teleki Mihálynak, aki
                    Erdélyből szállt ki hadakozási szándékkal. Pika Gáspár abban a dőre hitében,
                    hogy éppen ott nem fogják keresni, Árvában rejtőzött el, de - mint hetek mulva
                    hallották az ujból egybeverődött ordasok - a császáriak megfogták. És őt, aki
                    annyi lancknehtet karózott fel, most ugyancsak karóba dugták a császáriak. Ott
                    száradt a gyenge őszi napocskán Pika Gáspár, karón lovagolva s hályogszinre
                    változott a két szeme... És sokáig nem tudott senki semmit a dülledthomloku
                    Tulok György kapitányról sem, ám beszélték egyesek, hogy látták, amint egyet
                    ivott haldokló németek véréből. Egész hónap is belemult talán, amig sikerült
                    felbukkannia a Partium védelme alatt s megfordulván akkor a lovával Tulok
                    György, csontos öklével abba az irányba fenyegetett, merre - a messzeségen tul -
                    Kassa városának kellett lennie valahol, miközben csunyán káromkodott a németek
                    ellen:</p>
                <p>- Héj, ti disznók, leszámolunk még veletek!</p>
                <p>A györkei vérengző csata után, ahol sok lázadó s még több kontyos hagyta ott az
                    életét, nagy zürzavar képét mutatta a Hegyalja tája. Elcsatangolt fölkelők s a
                    főcsapattól lemaradt zsoldos martalócok zörögtek mindenfelé fegyvereiknek súlya
                    alatt és ha egymásra bukkantak itt-ott, kaszabolni kezdték egymást halomba. A
                    nyomorult nép, hogy legalább puszta életét ment­hesse meg, erdőkbe, sziklák megé
                    vonta meg magát vagy a Bodrogköz lápvadonjába bujt meg s ott lappangott,
                    kétségbeesett lélekkel várva szabadulását. A Hegyalja tája átvonuló terepe lett
                    szegénylegényeknek, a Szepessy Pál elcsatangolt ordasainak, kegyetlen
                    vallonoknak s fegyvereik ahol felcsörrentek egyszer, még a kóbor kutyák is
                    lihegő nyelvvel futottak onnét. Esteledő őszi napokon hol itt, hol ott égett egy
                    falu s a tüz véres fénye messzire bevilágitott a közeledő ködökbe.</p>
                <p>Késő október hava volt már, amikor Majos Ferenc a rezesorrával, azonkivül Keczer
                    Gáborral meg egy kisebb lovascsapattal a Harangod-pusztán csatangoltak,
                    ugyancsak a Partium felé kocogván a lovaikkal. Mert Szepessy Pálnak Spankau és
                    Kobb Farkas ellen vivott csatájából északi irányba kezdtek vágtatni a
                    kavarodásban, ám a zürzavarban csak az északi hegyek alatt álltak meg először,
                    hogy hátranézzenek végül. Attólfogva közel egy hónap telt el, mire az ellenség
                    garázda csapatain a Harangodig sikerült átverniök magukat. Az ősz Ujfalussy
                    András még a csata elején eltünt az oldalukból s azóta a szinét sem látták.</p>
                <p>A harangodi országuton szótlanul ereszkedtek alá a Taktaköz déli mocsárvilágának,
                    ahol beláthatatlan nádas zörgött az őszben.</p>
                <p>És Keczer Gábor - sanyaru gondolataival - végigfutott az utolsó két hónapon,
                    mialatt irány nélkül tekergett a világban.</p>
                <p>...Látta magát a Kende-kuria nagy ebédlőjében s beleborzongott most is,
                    valahányszor Kuczug Balázsra gondolt, amint az ajtóban áll keresztbefont két
                    karral s hangja átzúg a szo­bá­kon és termeken, akár a vészkiáltás... Látta
                    magát a szekereken, Ujhelyi Erzsébettel igyekez­vén hazafelé. S beleborzongott
                    másodszor is... Mert a hirhedt leányzó puszta emléke, akinek nevét azóta is
                    nem-egyszer átok közt emlegették a táborban, ugy jött neki, mint a lidércálom s
                    kényelmetlenül érezte magát olyankor... Látta magát aztán, amint hadiruhát ölt
                    az Ujfalussy András házában, fegyvert övez magára s attólfogva hosszu időn át
                    keresik a fölkelők tábor­helyét. Amikor - Tokaj előtt - elérik már-már, arra
                    kapják föl a fejüket, hogy Szepessy Pál messze-messze, a Bodrogköz tulsó
                    szegélyén valahol, szélesebben hajtja maga előtt Spankau katonáit... Megindulnak
                    erre, mert az a hir éri őket, hogy Kassa felé tör Szepessy Pál s Ujhely fölött,
                    hegyi-utakon, a Hernád völgyéig kocognak el, ahol rezesorru Majos Ferencbe s egy
                    kisebb lovascsapatába ütköznek bele... Kurucok özönlenek minden irányból az
                    Ósva-völgyébe s éppen arra érkeznek meg, hogy riadót fuvat Szepessy Pál...</p>
                <p>Ifju Keczer Gábor ott volt a csatában, csapkodott serényen s véres nyakkal
                    kezdett vágtatni elfelé ő is, mikor a hajduk rút árulásán kétségbeesve orditotta
                    el magát a nemzete sorsán búsuló Szepessy Pál:</p>
                <p>- Meneküljetek, katonák! A Partium felé, katonák!</p>
                <p>Nyaka még most is be volt kötözve mély sebe miatt. És miközben szótlanul mentek
                    tovább s lovaikat lépésre fogták akaratlanul is, Keczer Gábornak elsötétült
                    férfiasodó arca... Mert édesanyja jutott eszébe, aki esztendők óta elzárva élt
                    Eperjes városában. Ha ugyan életben volt még!... Később atyjára gondolt, akiről
                    annyit hallott mindössze, hogy Erdélyből - a Teleki Mihály kardja alatt - ő is
                    megindult Szatmár vára ellen s mikor egy kora-hajnalon rájukrontottak a
                    várbeliek, keserüen vagdalkozott lova hátáról, ősz haja pedig lobogott a
                    szélben. Isten a megmondhatója, mi van vele azóta?</p>
                <p>Akkor meleg érzés támadt Keczer Gábor szive körül. Mert - az elérhetetlen
                    messzeségen át - maga elé varázsolta a kis Rauscher Edit búskomoly arcát...
                    Ugyan Budában van-e még? És ha mégis hazafelé merészkedett volna, sikerült-é
                    bántatlanul jutni el szülei házába e megbomlott időkben?</p>
                <p>És sóhajtott egyet Keczer Gábor. Rezesorru Majos Ferenc, aki szótlankodva
                    lovagolt mellette mindeddig, kedvetlenül zörrent rá:</p>
                <p>- Mit fuvod a levegőt, öcsém?</p>
                <p>Keczer Gábor nem felelt azonnal. De később gondolhatott valamit, mert igy
                    kezdte:</p>
                <p>- Fölötte bánt egy dolog, amiről szót tettem egyszer már Majos bátyám
                    előtt...</p>
                <p>- Tudom, tudom, - bólongatott maga elé rezesorru Majos Ferenc s fokozódó indulat
                    kezdett elömleni rajta. - Az bánt fölötte, hogy Tábori Erzsókot szabadon
                    engedted utjára Kassa városa felé... Nemde?</p>
                <p>Keczer Gábor hangtalanul bólogatott maga elé, Majos Ferenc kapitány pedig
                    torkábafult hangon orditott fel:</p>
                <p>- Szerencséd, kedves-egy öcsém, hogy atyai pártfogómnak, Keczer Andrásnak vagy a
                    fia, különben kettéhasitanálak most a kardommal! Mert olyan ember Keczer András,
                    akit hazája miatt való hév melenget minden tagjában! Azt a szajhát pedig a
                    tulajdon-két kezemmel fogom megfojtani, az Isten adjon nekem szerencsét hozzá!
                    Héj, az undok! - és leköpött a lováról.</p>
                <p>Aztán csillapultabban kérdezte valamivel:</p>
                <p>- Hallottam, hogy atyád egy takaros hajadonleányzót nézett ki a számodra
                    hitvesedül... Mi a neve?</p>
                <p>- Rauscher Edit, - mondta csöndesen Keczer Gábor.</p>
                <p>Majos Ferenc itt már mintha végleg megbékélt volna. Bólongatva szólt, mintegy
                    magamagá­nak:</p>
                <p>- Ott leszek a menyegződön. Addig talán sikerül halálracsapni minden trotykos
                    németet. Az Isten segitse hozzá a kardunkat!</p>
                <p>Közeljártak már a Taktaköz déli láp tengeréhez s letérni készültek éppen a
                    Harangod zugófás pusztájáról, mikor észrevették, hogy Miskolc irányában
                    éppenakkor borult tüzbe valami falu. Majos Ferenc a mocsárvilágon át ismert
                    minden csapást és gázlót s azon volt éppen, hogy elsőnek lép be lovával a
                    tocsogók közé, amikor...</p>
                <p>Amikor megütődve rántotta föl szemöldökeit.</p>
                <p>Mert nem messze tőlük történt valami!</p>
                <p>A nádas széléhez egészen közel zavart kiabálás vert át egy kerek erdőcske alól. S
                    női sikoly hasitott át az összevissza-kiáltozáson, mintha könyörületért esdett
                    volna valami gyönge asszony vagy még védtelenebb leány. Sőt az erdő szélén
                    mintha két-három kóbor német is kibukkant volna. És rezesorru Majos Ferenc,
                    cseppet sem késve, a csapat elé ugrott mostan s magasra suhantván fel öles
                    kardját, nagyot kiáltott:</p>
                <p>- Hej rá, legények!</p>
                <p>S a lovasok mind azt kiáltozták:</p>
                <p>- Hej, rá!</p>
                <p>A vékonyhasu lovak egyszerre kinyultak a mező fölött, sörényeik uszni kezdtek a
                    maguk­csapta szélben s patáik alatt tompán dobogott meg a föld... Kardok
                    suhantak ki hüvelyeikből, csákányok kampóhegyei szürkén cikkantak föl az
                    októberi napban. S mire a gémlábu németek észhez tudtak volna kapni s a nyeregbe
                    szuszogtak volna föl, már sepert közöttük a csákányá­val rezesorru Majos Ferenc
                    s csapkodott a kardja Keczer Gábornak, miközben a bujdosók többi lovasai
                    káromkodva és prüszkölve vágták a németet. Nem telt belé három szünetnyi idő,
                    vagy tiz német üvöltözött már kilyukasztott fejjel az avaron, a többi pedig
                    lovának nyaka fölé hajolva próbált menekülni a Gesztelynek porosodó országuton.
                    Három rab azonban élve szorult vissza a Szepessy Pál kódorgó lovasai
                    között...</p>
                <p>A lovasok végezni akartak a három rút alakkal, de akkor feléjük-kiáltott Majos
                    Ferenc:</p>
                <p>- Hagyjátok meg a latrokat! Előbb megfaggatjuk őket, akkor oszt kutyáknak
                    hajintjuk oda a beleiket!</p>
                <p>Csak azután néztek körül először. És ahogy körülnéztek volna, nagyot csudálkoztak
                    vala­mennyien. Mert oldalt, az erdőcske szélénél, urihintót láttak meg
                    félig-kifosztottan, a három kisérő hajdu közül kettő szétütött koponyával hevert
                    a hintó megett, a harmadik hajdu véres fejét kötözgette, a kocsis pedig az
                    erdőben bujt meg valahol...</p>
                <p>De nem ezért csudálkoztak el valamennyien.</p>
                <p>Hanem a hintó mellett egy fiatal leány állt halottfehéren, megtépett
                    atlaszmentecskében, ahogy a kocsiból ráncigálták ki éppen s meghasogatott
                    ruhafoszlányait ijedten fogta össze a feszülő kis mellén. Nézték-nézték a szép
                    teremtést, a leány pedig visszanézett reájok elrettent, de könytelen szemével.
                    Keczer Gábor megrendülten nézte néhány pillanatig a felindult leányt, akivel -
                    szemlátomást - gonosz szándékai lehettek a zsoldosoknak s akkor lépést indult
                    lová­val a leány felé. Hanem amint közeledett volna a remegő teremtéshez,
                    zsibbadozni kezdett a szive. Visszafogta a lovát s alig tudta kimondani:</p>
                <p>- Edit... hugom...</p>
                <p>A leány arcát észrevétlen pirosság öntötte el s akkor sirvafakadt. És mialatt két
                    apró tenyerébe temette az almavirágszinü arcát, fuldokolva ismételgette:</p>
                <p>- Gábor bátyám!... Kedves Gábor bátyám!</p>
                <p>És most, hogy ismét jó emberek között érezte magát, ugy sirt, de ugy, hogy még az
                    odalép­tetett Majos Ferenc is kénytelen volt összébbhuzni szemöldökét, ha csak
                    nem akart feljajgatni maga is, tapasztalván a gyenge hajadon riasztó állapotját.
                    Keczer Gábor ugyanakkor lecsú­szott lovának nyergéből s résztvevő szivvel
                    sietett a leányhoz, mialatt sárga csizmáján meg-megcsörrent az apró sarkantyu.
                    És odaérvén a leányhoz, lehajolt hozzá s megcsókolta a homlokát:</p>
                <p>- Mi történt veled, kishugom?</p>
                <p>- Nem tudom magam sem, - nézett föl reá a csinos teremtés, miközben könnyek
                    omlottak szürkéskék szeméből. - Rossz emberek támadtak reám e helyen s el
                    akartak vonszolni a fák megé... De nem hagytam magamat!</p>
                <p>És ahogy ezt mondta, nem tudott uralkodni magán többet. Liliom-két-karjával
                    megölelte a fiatal Keczert, takaros fejét a mellére hajtotta:</p>
                <p>- Isten hozta e helyre édes bátyámat...</p>
                <p>Akkor lépett hozzájuk rezesorru Majos Ferenc, akit hazája miatt ifjabb
                    férfiesztendei ellenére is annyi bú rágott szüntelenül, hogy szürkülni kezdett
                    már a kétfelől varkocsba-font haja. S megütődve kérdezte:</p>
                <p>- Hát te ki-fia vagy, leányom?</p>
                <p>De a leány helyett Keczer Gábor válaszolt:</p>
                <p>- Kishugomnak Rauscher Edit a tisztességes neve, édesatyja derék eperjesi
                    patricius s legjobb barátja bujdosó atyámnak. Szüleink már ugy végezték egymás
                    között, hogy mához esztendőre hitvesem lesz a kishugom... Igaz-é? - s
                    szerelmesen nézett a leány szeme közé.</p>
                <p>- A hitvese leszek, - felelt bátran a leány. - Az Isten hozta előmbe kedves
                    bátyámat...</p>
                <p>Hej, kirobbant erre a dühe rezesorru Majos Ferenc kapitánynak, amint a három
                    összekötözött, remegő rab felé intett a szemével:</p>
                <p>- Hozzátok elém a kutyákat!</p>
                <p>A fölkelők lovasai maguk előtt kezdték taszigálni ekkor a halálravált három
                    németet, miközben olyanokat rugtak rajtuk, hogy minden rugásuk nagyot puffant a
                    fenekükön. S a méregtől szétfujta a bajuszát, ahogy rájukorditott Majos Ferenc
                    kapitány:</p>
                <p>- Ki bérelt föl benneteket, ti disznók?</p>
                <p>Nem sokat kellett faggatni a három nyomorultat, vallottak azok maguktól is. Az
                    első német kezdte:</p>
                <p>- Tábori Erzsók leányasszony, excellenc Spankau kedveltje küldött alá bennünket,
                    hogy öljük meg Rauscher eperjesi tanácsnok ur leányát, aki Budavárából atyjának
                    érteküldött hintaján igyekszik Eperjes város felé...</p>
                <p>Keczer Gábor megrémült e szavakra, a magáhoztért leány kiváncsian figyelt föl,
                    rezesorru Majos Ferencnek pedig egymásbareccsentek a fogai s nem kiáltott, de
                    üvöltött:</p>
                <p>- Beszélj, kutya! Mert ha egyetlen szót elhallgatsz előttem, a legközelebbi fára
                    vonatlak föl!</p>
                <p>A halálravált német beszélni kezdett:</p>
                <p>- Tábori Erzsók leányasszony adta ki nekünk parancsba és excellenc Spankau
                    helyeselte a parancsot...</p>
                <p>Majos Ferenc körülbelül mindent tudott már.</p>
                <p>Ujhelyi Erzsébet, aki legutóbb - mint Spankau legvakmerőbb kéme - Erdélybe
                    merészkedett alá s onnét, jórészt Keczer Gábor társaságában, vakmerően lopózott
                    vissza Kassáig, iszo­nyatos bosszut fogadott Keczer Gábor ellen. Könnyü dolga
                    volt. Eperjesen megtudta, hogy a külországi egyetemeket járt patricius-fi
                    számára a fiatal Rauscher-leányt szemelték ki hitves­társul odahaza, akinek most
                    kellett hazaérkeznie Budáról, az eléjeküldött hintón. A kassai német generális
                    tehát parancsot adatott egy kóbor német csapatnak...</p>
                <p>És mialatt Keczer Gábor suttogva vallott be mindent a kis Rauscher Editnek, aki
                    összeráz­kódott az Ujhelyi Erzsébet emlitésére, Majos Ferenc másodszor is
                    ráorditott az előtte karattyoló zsoldosra:</p>
                <p>- Elég, te kutya!</p>
                <p>Aztán lovasaira kiáltott:</p>
                <p>- Huzzátok fel őket!</p>
                <p>A három német térdreroskadt, Rauscher Edit összekulcsolt kézzel könyörgött a
                    három nyomorult katona életéért, ámde rezesorru Majos Ferenc nem ismert
                    irgalmat:</p>
                <p>- Hadd fogyjanak a bélpoklosok!</p>
                <p>S a lovasok már hurcolták is az erdő felé a három zsoldost. De akkor tisztelegve
                    állt meg Majos Ferenc előtt az egyik sebhelyektől elboritott lovas:</p>
                <p>- Kapitány uram, kár reájuk a kötél! Talán felkaróznánk a latrokat...</p>
                <p>- Hát akkor karót beléjük! - intett Majos Ferenc kapitány.</p>
                <p>Kevéssel reá szivremegtető üvöltés tört fel az erdő sürüjéből. És mig a kis
                    Rauscher Edit iszonyattal eltelve fogta be a fülét, Keczer Gábor ugy állt
                    mellette, hogy minden pillanatban védelmére lehessen szegénynek. Majos Ferenc
                    fölemelvén rezesorru arcát, annyit mondott, olyan hangon, mint akinek
                    régtőlfogva nem élet már az élet:</p>
                <p>- Igy jár minden idegen, aki hazánk és nemzetünk rontására jön ellenünk!</p>
                <p>A nap fémszinü felhők megé rejtezett már a Harangod-puszta felett, az üvöltés
                    pedig egyre gyengült az erdő mélye felől. Akkorára az elszürkült kocsis szintén
                    előkerült valahonnét, az életben maradt kisérő-hajdu is bekötözte vértől
                    megitatott fejét, a másik kettő azonban szétvetett lábbal terült el a hintó
                    megett.</p>
                <p>Majos Ferenc odaszólt a kocsisnak:</p>
                <p>- Temessétek el a két magyart!</p>
                <p>A lovasok sebtiben sirt kezdtek kiemelni az erdő széle alatt s félóra mulva el is
                    hantolták már a két szolgát. Akkor a rezesorru kapitányra nézett Keczer
                    Gábor...</p>
                <p>- Hát ezekkel a szerencsétlenekkel mi lesz? - s az elhullt németek tetemeire
                    mutatott.</p>
                <p>- Ezekkel, öcsém? Ezeket a dögmadarak fogják megenni!</p>
                <p>S rátekintvén a kimult németekre, olyan indulat kezdte rázni, hogy nagyot rugott
                    az első tetem hasába. Tompán puffant és féloldalt fordult a tetem.</p>
                <p>A megtépett mentécskéjü Rauscher Edit elszörnyedt ekkora kegyetlenségre. Jegyese
                    mellére rejtette meggyötört arcát s annyit kérdett suttogva:</p>
                <p>- Hát velem mi lesz most, kedves bátyám?</p>
                <p>- Téged hazáig-kisérlek, hugocskám. Ne félj, épen fogsz megérkezni atyád
                    házába.</p>
                <p>Meghallotta ezt Majos Ferenc kapitány is és annyit mondott kedvetlenül:</p>
                <p>- Hazakisérünk, leányom. És ha ránkjönnek valahol a lomposok, a bendőjét tépjük
                    ki vala­mennyi­nek! Lehetséges persze - tette hozzá még-rosszabbra fordult
                    kedvvel -, hogy engemet is megfognak netán és maguk alá tepernek. De inkább
                    tüzön pörkölődni meg, mint ilyen döglődve élni tovább!</p>
                <p>A Taktaköz felől akkor már sürü gomolyagban nyomult előre az este.</p>
                <p>Keczer Gábor hintájába ültette vissza a kis Rauscher Editet, betakargatta féltő
                    gonddal s megsimogatta.</p>
                <p>S akkor megindultak.</p>
                <p>Elől nehány lovas, hátul a többi lovas, jobbról a hintó mellett Keczer Gábor,
                    balról Majos Ferenc kapitány. Csaknem lépést mentek, nesztelenül. Nagyon kellett
                    vigyázniok a sürü estében.</p>
                <p>- - - Egy hét mulva megálltak Eperjes város déli kapujától nem messze. Egy hétig
                    erdők és hegyek között bujkálva közeledtek Eperjes felé s azalatt százszor is a
                    hintóba hajolt be Keczer Gábor:</p>
                <p>- Nem vagy fáradt, kishugom?</p>
                <p>- Birom az utat, kedves bátyám, - mosolygott rá vissza az almavirágszinü
                    arcocska.</p>
                <p>Most, hogy Eperjes déli kapujától nem messze megállapodtak végül, Keczer Gábor
                    leszállt a lováról, a kis Rauscher Edit kiszállt a hintájából.</p>
                <p>S akkor megálltak egymás előtt.</p>
                <p>- Várni fogsz reám, kishugom? - kérdezte a csatákat megjárt fiatalember.</p>
                <p>- Mindig várni fogom, kedves bátyám, - könnyezett föl a fiatal leány.</p>
                <p>Megölelték, megcsókolták egymást.</p>
                <p>A leány visszaült a hintóba s a lovak megindultak. És Keczer Gábor, Majos Ferenc
                    meg a nehány-szál lovas addig-addig nézett a hintó után, mig csak be nem fordult
                    Eperjes város déli kapuján.</p>
                <p>Akkor ők is megfordultak s elindultak sebes kocogással, hogy - valahol a Partium
                    szélén - fölkeressék a lengőszakállu Szepessy Pált. Ha ugyan életben volt még a
                    lobogóindulatu öreg.</p>
                <p> </p>
            </div>
          <div type="chapter">
                <head>VI.</head>
                <p>Szepessy Pál a Partium felé bujdosott már akkor. Alig nehány hivével.</p>
                <p>De mit kellett megérnie, amig eljutott odáig?</p>
                <p>A györkei tumultusból először a dargói hágónak irányitotta lova fejét s keleti
                    irányba át­vágtatván a hágón, Nagymihálynak száguldott tovább. Azalatt a
                    középzempléni Tót Lapályt elárasztották a feldühödött császári csapatok
                    (legalább is olyan hirek ütötték meg a fülét Szepessy Pálnak) s ezokból
                    óvatosnak kellett maradnia hajmeresztő menekülése közben. És mig a magakavarta
                    szélben oldalt-csapkodott a szakálla, sokszor megzaklatott elméjét ujabb gondok
                    kezdték emészteni... Vezértársaira gondolt... Nem tudta, mi lehet kopaszhomloku
                    régi pajtásával, Szuhay Mátyással, akinek neve alaposan fel volt irva Spankaunál
                    és Kobb Farkas­nál, miután - mint a legingerültebb kálvinista egész
                    Felsőmagyarországról - uton-utfélen hirdette, hogy nincs már egyéb vágya e rút
                    földi-életben, mint jezsuitáknak miskárolása... Petrőczy István vezérre és örök
                    bajtársára, Ubrisira is gondolt Szepessy Pál s egy olyat sóhajtott, hogy szinte
                    hörgött. Ugy számitotta, hogyha nem haltak meg a csatában s ha nem fogta el őket
                    a német, hogy négyrészbe vágja szét szánandó testrészeiket, akkor a Hegyalja
                    déli csücskén menekülhetnek valahol. A Tiszán tul pedig biztosan belevetik
                    magukat az Alföld ingoványos utvesztőibe... És szivből sajnálta a két
                    Duló-testvért Szepessy Pál: Györgyöt és Gergelyt, ugyszintén a dülledt homloku
                    Tulok Györgyöt s a részeges Majos Ferencet nem kevésbé, akinek a nép vaditásában
                    nagy hasznát tapasztalta minden alka­lommal... De sajnálta épugy minden
                    legényét. S hangtalanul meggyászolta mindazokat, akik katonamódra haltak meg
                    mély sebeikben a csatatéren, ugyszintén az élőket, akik most szerteszórva
                    loholtak mind-mind a Partium irányába, miközben a hátuk megett méregtől fujva
                    csörtetett utánok a német. És ahogy mindezt végiggondolta volna magában Szepessy
                    Pál, egy mélységeset sóhajtott:</p>
                <p>- Hej német, német!</p>
                <p>Ekkor már a Laborc kiöntéseinek szegélyén dobogott alatta a lova, jórészt fáknak
                    sürüjében, mert ha megpillantották volna egyszer a császári zsoldosok, élve
                    nyuzták volna le a bőrét. Efelől nem is volt semmi kétsége az öregnek.
                    Észvesztve menekült a fölzendült protestáns urak és prédikátorok eszélyes vezére
                    s huszadnapra sikerült átvergődnie a Latorcán. Innét a Bodrogköz lápvilágának
                    vette utját, mialatt vagy százfőnyi lovasa csobogott utána a csülökigérő
                    októbervégi vizben. És nagyon kellett vigyáznia Szepessy Pálnak, hogy valahogy
                    Ecsed várának ne vétse el az irányt, mert ott császári generális parancsnokolt,
                    akinek az ut­ágazókra kiállitott strázsái napok óta lestek már Szepessy Pálra,
                    hogy elfogván őt, legyürjék maguk alá, nagy fenszóval kiáltozva:</p>
                <p>- Csakhogy megvagy, te kutya!</p>
                <p>November lett, amire maga mögött hagyta a Tisza vizét. Akkorára meggyarapodott a
                    vezért kisérő csapat, mert innét is, onnét is egy-egy elkalandozott lovasfalka
                    csatlakozott az oldalukba. Ezek a lovasok holtfáradtan bóbiskoltak a nyeregben,
                    de azért, ahogy meglátták a vezért, a lelkesedéstől rekedten kezdtek kiabálni,
                    süvegeiket magasra emelvén:</p>
                <p>- Vivát, Szepessy Pál!</p>
                <p>Szepessy Pál ilyen esetekben bizakodni kezdett ujból s jobbjával magasra tartván
                    éjszinü kucsmáját, visszakiáltott:</p>
                <p>- Garmadát rakunk még a németek testeiből! Vivát ez a nyomorult kis
                    Magyarország!</p>
                <p>Először Kálló irányába huztak el szélsebesen s lovaik patkótlan patáitól
                    toronymagasan libegett a homok... Vágtattak-vágtattak a haldokló őszben.</p>
                <p>Mert kietlen ősz lett ekkorára.</p>
                <p>A homoktól telefútt Nyirségen át igyekeztek hajszolt lovaikon. Egy-egy
                    lehelletnyi halmon sovány nyirfácska búsongott s messziről valami
                    csonkára-pörkölt tanya nézett vissza reájuk ködszinben. Mert ködök gyülekeztek
                    már a szemhatár peremén s ugy tetszett, mintha minden lépésnél egy lépést
                    távolodtak volna tőlük... Kerülték az olyan helyeket, ahol emberekkel
                    találkozhattak volna, hogy legalább egyelőre ne sejditse a német, merre vették
                    vándorutjokat. És ez a taktika megint csak az ősz Szepessy Pál nagy esze mellett
                    vallott. A németet ugyanis azért nem lett volna észszerü a hátukkal húzni magok
                    után, mert mögöttük Szepessy Pálnak legalább tizenötezer lovasa és gyaloglegénye
                    csatangolt céltalanul vagy bujkált dobogó szivvel, hogyha négykézláb is, de
                    elérhesse egyszer a Partium szegélyét. Ott már, az erdélyi fejedelem kardja alá
                    eső részeken, biztonságban érezhették legalább a puszta életüket.</p>
                <p>Kálló alatt ujabb irányba forditotta lova fejét Szepessy Pál, hogy onnét hamarabb
                    elérje Közép-Szolnokot.</p>
                <p>Ugyanakkor felsötétlettek jobbról az alföldi mocsarak és lápok, de oly messziről,
                    hogy alig sejlettek föl csak az éghatár alatt. Ámde amint poroszkálni kezdtek
                    volna feléjük, az a sötét vonal emelkedni kezdett s egyben terjeszkedett is
                    jobbra és balra s délutánra kelve elboritotta már a szemhatár egész
                    hosszát...</p>
                <p>Ugyanakkor egy galytalan erdőcske szélén visszarántotta lova kantárát Szepessy
                    Pál s a vezér mögött megállt a csapat is.</p>
                <p>Az őszi hidegbe burkolt erdő legszélén ugyanis két bojnyik-külsejü alak
                    heverészett a hátán, tarkó alá dugott tenyerekkel. Rongy és cafat volt a két
                    csavargó s csak keshedt csalmájukról lehetett gyanitani, hogy magyar részre állt
                    bujdosók lehetnek.</p>
                <p>Szepessy Pál szigoruan szólt reájuk:</p>
                <p>- Kik vagytok?</p>
                <p>A két bojnyik fölkecmergett erre s az egyik közülök, akinek olyan volt a bőre,
                    akár a kordován, igy szólt határtalan mélabúval:</p>
                <p>- Buga Jakab nemzeti harcos vónék...</p>
                <p>Társa, akinek csüngő haja, szemöldöke és serkedő bajuszkája csepüszinü volt,
                    rámondta:</p>
                <p>- Én meg Zöld Demeter vónék...</p>
                <p>- S honnan kerültök ide? - kiáltott rájuk a vezér.</p>
                <p>Buga Jakab adta meg a választ nagykurtán:</p>
                <p>- A györkei zenebonából, jóurunk...</p>
                <p>Szepessy Pál felkapta seprüszemöldökeit: nem hitt a fülének. A lovasok is
                    összenéztek s hitetlenkedve csóválgatták a fejüket. Most már Szepessy Pál is
                    enyhültebb hangon faggatta tovább a két rút kóborlót:</p>
                <p>- S hogy tudtatok ily messzire kerülni el annyi idő alatt?</p>
                <p>- Hát, jóurunk, - ingatta a fejét Buga Jakab, - kiléptünk némileg.</p>
                <p>A további kérdésekre kitudódott, hogy ugy Buga Jakab, valamint Zöld Demeter nevü
                    kenyeres­pajtása valóban ott rengette csákányát császári katonák kobakjain,
                    miközben őket is megcsépelték, ezt már nem lehet tagadni. És mig Buga Jakab mély
                    búval adta elő, mint sikerült megmenteni szánandó életüket, (éjt-napot
                    lappangva). Zöld Demeter szótlankodva lógatta szikkadt koponyáját. Mint egy
                    kehes ló.</p>
                <p>- És most hova szándékoztok? - érdeklődött a vezér.</p>
                <p>Buga Jakab köhintett a markába, mintha előzetesen át talált volna fázni
                    keveset:</p>
                <p>- Most, jóurunk? A Partium felé haladnánk, ha igaz vóna... És ki kell lépni
                    esmeg, mert két nap mulva itt terem a német s akkor parázsban hentergeti meg
                    nyomorult tagjainkat...</p>
                <p>- Egen... egen... - helyeselt rá kétszer is Zöld Demeter. Azontul azonban
                    hallgatott.</p>
                <p>Szepessy Pál megrántotta fáradt lovának kantárát, de - féloldalt - visszaszólt
                    még:</p>
                <p>- Közép-Szolnoknak tartsatok... Az elkövetkező héten ott fogok doboltatni
                    gyülekezőt.</p>
                <p>- Ott leszünk, jóurunk, - mondta utána Buga Jakab, mialatt Zöld Demeter is mintha
                    vakkantott volna valamit. De olyan fahangon, hogy aki hallotta, még a nemzeti
                    csapás ellenére is kénytelen volt hangosan kacagni egy nagyot.</p>
                <p>A közeledő nádasok irányába huzódtak tovább a lovasok, ám akik visszanéztek
                    közülök, jól látták, hogy Buga Jakab visszaereszkedik a hátára, Zöld Demeter
                    ugyanúgy. Buga Jakab fesztelenül kezd pöfékelni egy száratlan pipán, melyet
                    krumpliból vájt ki. Zöld Demeter viszont kapkodó szájjal igyekszik elszippantani
                    egy-két nyeletet a füstből. Mert neki még pofabagóra sem tellett.</p>
                <p>Aztán szem elől veszett a két kóbor legény.</p>
                <p>Szepessy Pál és lovasai továbbhúzódtak a nádasok irányába, melyeknek nem volt
                    végük. Talán csak az Alibunári-mocsaraknál.</p>
                <p>Mentek az őszben. Csak néha horkant egy ló.</p>
                <p>Másnap hajnalra már locsogok, morotvák, mélykutak, uszólápok és zöldszigetek közt
                    tocsog­tak végtelen sorban a lovak. Minden légmozdulásra felzörgött a nádas s ez
                    a különös zörgés kietlen állapotukat juttatta eszükbe. Bús hangulata volt
                    mindennek a nádas birodalmában és ha egyetlen lépést vét oldalra a ló, lovasával
                    együtt örökre elmerült volna a feneketlenségben. Szerencsére azonban nem volt
                    szükségük vezetőkre: hisz csaknem minden bujdosó ismerte a lápvilág titokzatos
                    rejtekeit s lábolható csapásait. Ősz volt, havatváró ősz... Jobbról is, balról
                    is megcsillant a viz s a komorodó mennybolt alatt halottszine volt a tükrének.
                    Olykor, de mind-gyérülőbben, egy elkésett vadmadár húzott el fölöttük, lomhán
                    lengő szárnyakkal s aközben rekedten kiáltozott a messzebb hályogosodó ködök
                    irányába... Ment-ment Szepessy Pál teméntelen búval meg a lengő szakállával,
                    mentek utána hallgatagon a lovasai, a lovak patkótlan patái pedig tocsogtak...
                    Később téres tisztások váltották föl a morotvák, tocsogák, mélykutak, úszólápok
                    és zöldszigetek hináros világát s e tisztásokon magasra burjánzott föl a
                    gazdátlan fü. A tisztásokon tul s a nádtenger fölött olykor mintha valami falu
                    tornya ködlött volna föl. Messze... messze... Láttak aztán egyebet is. Láttak
                    vékonyhasu és szijjashusu marhákat, melyek szőre lompos csimbókokban s
                    borzolódottan csüngött alá. Ridegmarhák voltak. Később felbukkant egy
                    rideglegény is a félig elvadult marhák mögött. És mig a gulya szélén
                    magasbaszúró villaszarvakkal csudálkozott el a néma lovasokon a bika, a gulya
                    tulsó végében lecsüngő ingujjban támaszkodott furkósának a rideglegény,
                    valamivel odébb egy másik... Kalapjaiknak elálló és széles karimája fel volt
                    türve keveset, ingük azonban csak a mellbimbóik magasságáig ért le, azon alul
                    csupasz volt a hasuk, minélfogva valóságos szarupáncél rakódott le e puha
                    testrészükön. Zsiros hajuk két varkocsba fonva s csimbó­kokban végződött alul.
                    Álldogált egymás mögött a két szilajpásztor, bunkónak dőlve, mialatt az
                    előtérben hangtalanul huzódtak el Szepessy Pál és lovasai... Tudták jól a
                    lovasok, hogy ezek a félvad pásztorok - féktelen szilajságukban - szembemennek a
                    farkasokkal is. Ha ugyanis öles hó esett alá a befagyott lápokra, a butyini
                    hegyek szakadékaiból éhes farkasok ereszkedtek alá idáig s kinzó éhségükben
                    nekiestek a gulyáknak, hogy szétfalják őket. Ámde kéznél voltak a rideglegények,
                    akik tántorodás nélkül mentek neki a zöldnyálu toportyá­nok­nak, sulyos
                    bunkóikkal csattogó harcba szálltak e felborzoltszőrü dúvadak ellen s csapkodó
                    fütyköseikkel darabokra verték szét a bestiákat. A szemehéja sem rebbent meg a
                    szilajpászto­roknak, olyan legények voltak egytől-egyig!</p>
                <p>A Királyhágó felől jött-jött azalatt a szürkület. És a szürkületben egy nagyobb
                    gyalogcsapat ődöngött a lápok közt téresedő egyik tisztáson. Igen-igen
                    csigázottak lehettek már.</p>
                <p>Jöttek. Szepessy Pál visszafogta lovát. A többi lovas is megállt.</p>
                <p>Szép kiállásu fiatalabb emberek voltak még, tógájuk alját felcsavarták a derekuk
                    köré. Egyesek kézikocsikat húztak magok után, roskadásig, az apró kocsikon pedig
                    könyvek között elemózsia volt felhalmozva. Legelöl termetes fiatal legény
                    lépkedett, nagy bottal a kezében. Szemlátomást vezére volt a többinek.</p>
                <p>Ahogy Szepessy Pál elé értek volna, a vezető levette szegeletes kalapját s mély
                    meghajlással köszöntötte a bujdosóvezért. Szepessy barátságosan szólitotta
                    meg:</p>
                <p>- Kik vagytok?</p>
                <p>- Pataki deákok vagyunk, jóurunk, - válaszolt a daliás alak, - s nevem Szekeressy
                    István. Széniorja vagyok a földönfutó oskola muzsafiainak...</p>
                <p>- Tudom, tudom, - szólt félhangon Szepessy Pál s felhő vonult el a két szemében.
                    - És most honnét jösztök?</p>
                <p>Szekeressy István szénior igy felelt ekkor:</p>
                <p>- Gyulafehérvár városából, mely - a jóságos fejedelemmel egyetértőleg - hajlékot
                    nyujtott nekünk. És most Patak felé, a mi örök Jeruzsálemünk felé törekszünk,
                    hogy leszüretelvén az Alma Mater szőlleiben, némi vagyonkát vihessünk magunkkal
                    vissza. Mert az oskola szőlleit meghagyták nekünk nevetve a jezsuiták. Azt
                    hitték ezek a mi nagy ellenségeink, hogy elüldöztetvén a kollégium kebeléről,
                    úgysem vehetjük hasznát a szőlleinknek...</p>
                <p>A lovascsapat egyhelyben állt, nesztelenül. Szepessy Pál sóhajtott, melle
                    legmélyéből s akkor igy szólt Szekeressy István széniorhoz:</p>
                <p>- Tudós tanáraitok merre széledtek el e világban?</p>
                <p>- Tudós tanáraink ketten vannak: Buzinkay Mihály és Pósaházy János. Ők azonban
                    elélemed­vén tagjaikban, nem indulhattak el velünk, akik minden esztendőben
                    kétszer megyünk a pataki szőllőkbe s kétszer ereszkedünk alá Gyulafehérvárra.
                    Tavasszal megkapáljuk a szőllőt s őszidőben felvándorolunk a termés mustjáért.
                    Buzinkay apánk meg Pósaházy apánk meg­áldottak bennünket és noha siratták kis
                    csapatunkat, legrosszabbul mégis az esett nekik, hogy ők nem láthatják meg, ha
                    csak a határból is, a mi kis Jeruzsálemünket...</p>
                <p>A pataki deákok csoportja ekkor már, mialatt távolabbról rohanva tört előre az
                    éjszaka setétje, nagy félkaréjban vették körül a vezért, aki váratlanul
                    meglepetve kiáltott fel:</p>
                <p>- Hát te mint kerülsz ide, öcsém?</p>
                <p>Egy egészen apró, tizenkét-tizenhárom év körüli diákfiú volt, akit
                    megszólitásával tüntetett ki Szepessy Pál. Szemenézése nagy szomoruság volt az
                    apró deáknak, de azért bátran állta a vezér tekintetét:</p>
                <p>- Sallay Pál vagyok, jóurunk...</p>
                <p>- S mivégett indultál meg gyenge lábaiddal Pataknak? - firtatta a vezér.</p>
                <p>- Mert két esztendeje nem láttam apámat-anyámat, - felelt a kis Sallay Pali. -
                    Mondják egyesek, hogy nem él már sem apám, sem anyám, miután német gyilkolta meg
                    őket.</p>
                <p>Szepessy Pál egyszerre fölkiáltott, talán, hogy föltolakodott megindultságát
                    álcázza vele:</p>
                <p>- Kisöcsém, rakásra fog még dögleni minden német, morva, dán és vallon! Mindenkit
                    leölünk, aki idegen s édes nemzetünk hóhérolására jött ide... Halál a németre!
                    Halál a császárra!</p>
                <p>Abban a pillanatban fölzendültek az összes lovasok:</p>
                <p>- Halál a császárra!</p>
                <p>Ijedt csend következett, miközben setét hajával már-már körülfonta őket a
                    Királyhágó felől vágtató éjszaka. Akkor felütötte borús homlokát Szepessy Pál s
                    Szekeressy István széniorra rántotta seprüszemöldökét:</p>
                <p>- Mikor jöttetek el Patakról?</p>
                <p>- Az elmult esztendő, nevezetesen 1671 október havának huszadik napján láttuk
                    utoljára a mi kis Jeruzsálemünket. Mert Báthory Zsófia fejedelemasszony és fia,
                    az ingatag Rákóczi Ferenc reánkhozta a császári zsoldosokat...</p>
                <p>S elmondta a sokat szenvedett szénior, hogy Báthory Zsófia fejedelemasszony,
                    férjének hősi halála után, a katolikus hitre téritvén meg Ferenc fiát, ez a fiu
                    - megfeledkezvén atyjának és nagyatyjának emlékéről - türelmetlen anyjával tiz
                    nehéz esztendőn keresztül a legrosszabb indulattal volt a viharos multu Alma
                    Mater iránt. Patakra behozta a jezsuita-atyákat, akik lihegő méreggel gyülöltek
                    mindent, ami protestáns volt. A nyughatatlan fejedelemasszony és akaratnélküli
                    fia a tanulóifjuságot kitiltotta a várbéli templomból, amelyet még Perényi Péter
                    emeltetett az oskola muzsafiainak, elvették a tudós tanár urak lakásait s
                    megvonták a város és a vár ura által több, mint egy évtized óta beszolgáltatott
                    segélyt, a várat német katonaságnak adták oda s ezek a nyomorult lancknehtek a
                    templomot és az oskolát, melyet az ország fényének mondtak mindenfelé,
                    fegyverrel támadták meg és ejtették hatalmukba...</p>
                <p>Itt közbeszólt Szepessy Pál, akinek nyakerei dagadni kezdtek az indulattól:</p>
                <p>- Mint vonultatok ki Patakról?</p>
                <p>A köröttük sóhajtozó nádasra éjszaka próbált rátelepedni immár. Némi küzködés
                    után akadozva kezdte a daliás Szekeressy István:</p>
                <p>- Az elmult esztendő október hava huszadik napjának délelőttjén egész várbeli
                    ezred jött ki ellenünk, fegyvereik sulya alatt zörögve. Ostromágyukat vontattak
                    magok után, hogyha nem engedünk, romhalmazzá lövik szét oskolánkat és mi ott
                    halunk mind a romok alatt. És jól számitottak a császáriak, mert esküt tettünk
                    egymásnak, hogy halálunk pillanatáig védelmezni fogjuk a régi falakat... Dehát
                    nem ugy lett, - és elcsuklott a hangja. - Buzinkay apánk meg Pósaházy apánk
                    széttárt karokkal könyörögtek nekünk: ne szálljunk szembe fegyvertelenül a
                    fegyveresek ellen. És mi hallgatni voltunk kénytelenek két ősz apánkra s mikor a
                    császáriak az oskola homlokának, a »Trójá«-nak szegezték az ágyukat, bús
                    énekszóval kiindultunk a mi második anyánk nyujtotta hajlékunkból s odahagytuk a
                    »Fazekas-sor«-t, melynek ablakai az ujhelyi hegyekre nyiltak s odahagytuk a
                    »Huta« nevü déli oskolarészt is... De nem hagytuk ott az oskolai bibliotékát,
                    amelyet szekereken húztunk magunk után s szekereken húztuk a
                    könyvnyomtató-mühelyt is. Aközben siralmas énekeket zengedezett kicsiny
                    csapatunk...</p>
                <p>Itt elakadt félszünetre Szekeressy István, mintha a megindultság elfojtotta volna
                    a szavát. De akkor rászólt Szepessy Pál:</p>
                <p>- Folytasd, szénior! Ettől fogok én csak megvadulni!...</p>
                <p>Szekeressy István folytatta hát:</p>
                <p>- Velünkjött Buzinkay apánk meg Pósaházy apánk is, ámde a két jámbor öreg
                    nemsokáig birta a sulyos utat s ezokból szekerekre raktuk őket. A Bodrogköz
                    utvesztői között bukdácsoltunk előre, keserves lihegéssel s egy-egy téresebb
                    tisztáson bús vággyal néztünk vissza az Alma Mater felé...</p>
                <p>Megakadt, egyet fujt:</p>
                <p>- Csak Kenézlőn állapodtunk meg, közel a Tisza vizéhez. Hónapokat dideregtünk át
                    itten sár­ban, hidegben és hóban, miközben sok deáknak lefagytak a lábujjai.
                    Tapasztalván mind­azáltal, hogy innen aligha lesz hazatérésünk, Debrecen
                    városába indultunk meg nyomorult szerrel, ahol testvéri vendégszeretet közepette
                    élhettünk. Utoljára mégis Erdélybe ereszked­tünk alá, a gyulafehérvári
                    kollégiumba, ahol szeretnek és táplálékkal látnak el mindannyiun­kat...</p>
                <p>S elcsukló hangon tette hozzá Szekeressy István:</p>
                <p>- Eddig van, jóurunk...</p>
                <p>Szepessy Pálnak ekkor már remegett a szájaszéle. Féktelenül kiáltott fel:</p>
                <p>- A császár és cinkosai, a jezsuiták irtják nemzetünket s magyar hitünket! Haljon
                    meg hát a császár! Haljanak meg az összes jezsuiták!</p>
                <p>S a bujdosó lovasok fölzendülve kiáltották utána:</p>
                <p>- Haljanak meg az összes jezsuiták!</p>
                <p>Csönd támadt utána.</p>
                <p>Hanem ekkor már szénszinü hajával végleg befonta őket a setétség. Szerencsére
                    valamivel később fölrémlett a hold s reszketeg fénye ott táncolt a nyugati égalj
                    fölött. A deákok végleg megállapodtak a mocsarak közti rétségen, nagy tüzeket
                    gyujtottak és ettek valamit...</p>
                <p>Akkor feléjük szólt Szepessy Pál:</p>
                <p>- Isten vezéreljen utatokon! Megfogadom néktek a kardomra, hogy mind hazamentek
                    egyszer!</p>
                <p>A bujdosó deákok pedig azt kiáltották vissza reménykedve:</p>
                <p>- Vivát Szepessy Pál!</p>
                <p>Mert lengő szakálláról mind ráismertek a vezérre.</p>
                <p>Messze járt már a lovascsapat, amikor zsoltár hangjai ütötték meg őket hátulról.
                    Az örök Isten dicsőségének halhatatlan éneke volt ez, amelyet égnek emelt arccal
                    harsogtak a tüzek körül:</p>
                <p>Az embereket te meg hagyod halni</p>
                <p> És ezt mondod az emberi nemzetnek:</p>
                <p> Legyetek porrá, kik porból lettetek!</p>
                <p> Mert ezer esztendő előtted annyi,</p>
                <p> Mint a tegnapnak ő-elmulása</p>
                <p> És egy éjnek rövid vigyázása...</p>
                <p>Meghallotta a zsoltár hangjait Szepessy Pál s lecsuklott tőle a feje. Később az
                    éjszakába foszlott el az ének s csönd volt már köröskörül. Csak a lovak
                    csobogtak.</p>
                <p> </p>
            </div>
          <div type="chapter">
                <head>VII.</head>
                <p>Hosszú idő mult el ettőlfogva.</p>
                <p>A császári generálisok: Spankau, Strassoldó, Kobb Farkas és Karaffa Antal véres
                    hajtó­va­dászatot rendeztek az elégületlenek ellen s azokat, akiket el tudott
                    érni a kezük, karóbahuzták, kerékbetörték, elevenen nyuzatták meg avagy a halál
                    más undok nemeivel végeztettek ki. A magárahagyott nép kegyetlenséggel torolta
                    vissza a kegyetlenséget és ha sikerült elfognia egy-egy kisebb labanccsapatot, e
                    labancok egytől-egyig a legszörnyübb kinzások közt multak ki a világból.</p>
                <p>Ugy látszott, végleg elveszett a fölkelők ügye!</p>
                <p>Mert a császár és tábornokai válogatott kegyetlenkedéseire a Partium felől nem
                    zördültek meg többé az ordasok kardjai, hogy kitörvén nyurga lovaikon s a
                    talpasok is utánok-kerekedvén, rémülettel töltsenek el minden idetolakodott
                    idegent.</p>
                <p>Elmebúsitó hirek érkeztek Erdély és a Partium felől. Ám ezek a hirek is ugy
                    tudták, hogy van még némi remény. Mert Szepessy Pál, miután egyelőre le kellett
                    csatolnia kardját, az eszét vette elő és soha nem apadó bizakodással zörgette a
                    Porta kapuit.</p>
                <p>És noha messze jártak ekkor az ordasok, mindent tudtak róluk azért a rémület
                    csöndjébe süllyedt hét tiszai vármegyében. Pontos értesüléseik voltak róla, hogy
                    a Partiumba vissza­huzó­dott fölkelők embertelen nyomorban tudták kihuzni csak a
                    legutóbbi telet.</p>
                <p>Az 1673-ik esztendőre csaknem a szegénylegények rendjébe csúsztak le a fölkelők.
                    A Partium hidegtől kiszivott falvaiba s e falvak paticsfalu házaiba szétszórva
                    tengődtek az istenadták. A lovasok lovaiban zörgött a csont, szőrük lomposra
                    nyult s felborzolódott a szélben, a talpasok viszont darabideig kapcarongyokba
                    göngyölték mezitelen lábukat, ámde idővel elkopott talpuk alól a kapca s akkor
                    csupaszláb huzódtak meg a vékonyfalu viskók padlásaira és a falu­széli górékba.
                    És mialatt odakint hófergeteg visongott, a szerencsétlen harcosok a tiz ujjok
                    körme alá próbáltak némi meleget lehelni avagy versenyt jajgattak a széllel.</p>
                <p>A bujdosók vezérei: a kopasz Szuhay Mátyás, a baljós csillagzatu Petrőczy
                    savanyuszáju vezértársával, Ubrisival egyetemben, ugyszintén a szőke Kende Gábor
                    s Duló György és Duló Gergely szakadatlanul ostromolták Apaffy fejedelmet meg
                    Teleki Mihályt: csak tizezer fegyvert adjon s meg van mentve Magyarország! Ebben
                    az időtájban bukkant föl az ordasok reménytelen sorai között egy vakmerő fiatal
                    kapitány, bizonyos Petneházy Dávid, aki ötezer katonával is vállalkozott volna
                    reá, hogy a pozsonyi Fehérhegyeken tulra ver át minden császári zsoldost, ámde a
                    Szatmár vára alól tavaly oly csufosan megszaladt erdélyi kancellár mukkanni sem
                    mert, mivel kemény parancsa volt a nagyvezértől, hogy tudta és engedelme nélkül
                    ki ne induljon többé Magyarországra. A fejedelem viszont, valahányszor a
                    bujdosók vezérei kardjaikat csattogtatva sürgették a segitséget, a fejét fogva
                    rohant fel és alá a palotán, mialatt kétségbeesve ismételgette maga elé:</p>
                <p>- Szivem vérzik a magyar nemzet kinlódásán, de mit tegyek? Jaj, mit tegyek,
                    amikor kezeim kötvék?</p>
                <p>És mert tanácstalansága tökéletes volt, bort hozatott fel az udvari szolgákkal s
                    inni kezdett. És a magyar nemzet végpusztulásán érzett teméntelen bújában
                    mindennap tökrészegen tántorgott a palotában.</p>
                <p>A fölkelővezérek, valahányszor elhagyták a fejedelem elfogadótermét, odakint
                    köptek egyet.</p>
                <p>Ugy látszott, ezuttal mégis vége van Magyarországnak. Az északi részeket s a hét
                    tiszai vár­megyét Lipót császár kóbor katonái csatangolták be, égetve és dulva,
                    Erdély moccanni nem mert, remegve a nagyvezér kardjától, a régi ország egyéb
                    területei meg ozmán járom alatt raboskodtak.</p>
                <p>Egyedül Szepessy Pál nem csüggedt egyetlen pillanatra sem. Akik látták őt ezekben
                    a hóna­pokban egyesegyedül tépelődni, azt beszélték, hogy szakállába számtalan
                    ujabb fehér szál keveredett és hogy Szepessy Pál többször beszélt bele a
                    szakállába.</p>
                <p>És Szepessy Pál, amikor pihentetni volt kénytelen félöl-hosszu kardját,
                    elhatározta, hogy maga fogja megzörgetni a nagyvezér kapuját. S nyomban készülni
                    is kezdett a nagy utra.</p>
                <p>De nem egyedül indult el.</p>
                <p>Mert az ordasok melléjeadták a »nagyszakállu vének tanácsá«-t, amelyben benne
                    volt máso­kon kivül a méregtől búskomorságba esett Kubinyi László meg az ungi
                    udvarházába vissza­vágyakozó Kende Gábor. Sokat reméltek, de kétségbeesve
                    kellett visszatérniök a Partiumba.</p>
                <p>Utolsó filléreiken ajándékokat vásároltak a nagyvezér számára s a lehetetlennel
                    áltatva magu­kat, Drinápolynak vették az utat. Ha tudták volna pedig, hogy hiába
                    minden kába remény­kedésök, még Erdély határhegyeiről visszafordultak volna.
                    Mert időközben az történt, hogy a lengyelek fölmondták az előző évben kötött
                    békét s a nagyvezér minden katonáját a lengyel határra rendelte mostan. A
                    nagyvezér óvatosan vigyázott ezokból, hogy legalább Lipót csá­szár­ral tarthassa
                    meg a békességet.</p>
                <p>De Szepessy Pálék mindezt nem sejtették még akkor.</p>
                <p>Az első felocsudás Drinápoly előtt érte őket, hol a nagyvezér tartotta szállását
                    azidőben. Mivel Drinápolyban ott volt a bécsi császár biztosa is, a nagyvezér
                    egy Drinápolyhoz közel­eső faluban szállásoltatta el nagy-nagy titokban Szepessy
                    Pált és a nagyszakállu vének tanácsát. Harminchat napig kellett várniok
                    kétségbeesetten, amig egy éjfélkor a nagyvezér szine elé járulhattak. Szepessy
                    Pál beszélt. Villámló szemekkel kiabált a nagyvezér előtt, hogy el­következett
                    az idő, mikor a Partiumban rongyaik között sinylődő fölkelt kálvinistákkal meg
                    az erdélyhoni csapatokkal, ugyszintén a szultán verhetetlen hadaival tüzbe
                    lehetne boritani Maradék-Magyarországot s Bécsig verni vissza örökre a császári
                    generálisokat. A nagyvezér szelid békével hallgatta végig a fölzendült magyarok
                    vezérét s enyhe mosollyal megigérte támo­gatását arra az esetre, ha előbb
                    leverte Szobieszky János lengyel királyt. Mert akkor bizonyos volt már, hogy a
                    növekvő hirü uralkodó meg fog indulni a szultán ellen. Kevés türel­met kért
                    tehát a nagyvezér, ugyanazzal a megértő mosolyával. Annyi időre csak, amig
                    végezni fog Lengyelországgal. Akkor minden bizonnyal sor kerül Lipót császárra
                    is.</p>
                <p>A bujdosók nagyszakállu vénei szétvert reményekkel, feldult lelkiállapotban
                    vergődtek vissza Erdélybe, a fejedelemhez és Teleki kancellárhoz, akik megbizott
                    emberük révén már jóval előbb tudtak mindent.</p>
                <p>Ugy határoztak erre közösben, hogy várni kell a lengyel király meg a nagyvezér
                    össze­csapásáig.</p>
                <p>A nagyszakállu vének ezután csaknem roskadtan tértek vissza az ordasok közé a
                    Partiumba. Senkinek nem volt hite többé Magyarország talpraállásában, csak
                    Szepessy Pál nem vesztette el a lelkét. Sőt éppen most, a legnagyobb szükség
                    napjaiban tornyosult föl az alakja. Amennyi­re telt a szükös módból, meg a
                    fejedelem és kancellárja suttyom-segitségéből, neki­látott az ordasok
                    szervezésének.</p>
                <p>Aközben pedig dobogó szivvel figyelt a lengyel szélek felé, ahol ekkor már
                    feldühöngött Szobieszky János meg a nagyvezér háboruja.</p>
                <p>Ez esztendőnek késő őszén olyanok lettek az állapotok ismét, hogy az ordasok
                    vezérei a leg­hizlalóbb reménységekkel kecsegtették egymást. Apaffy fejedelem
                    meg Teleki kancellár komoly erőket rendeltek melléjök s eleséget küldtek a
                    bujdosóknak. S mihelyt jóllaktak egyszer a szánandó harcosok, magasra lobbant
                    bennük a hév. A talpasok a kanócos puskákat kezdték tisztogatni, a lovasok
                    fényesre kefélték vékonyhasu lovaikat s ujból kitörni készültek a hét tiszai
                    vármegye földjére, amikor...</p>
                <p>...amikor ujabb csapásba tántorodtak bele az összes bujdosóvezérek. Egy késő-őszi
                    napon - mint a vészkiáltás - verte föl a Partiumot a lengyel határról
                    felujjongott hir, hogy - a keresz­tény Európa diadalkiáltásaitól kisérve -
                    Chorim mellett a lengyel király pozdorjává verte szét a szultán haderejét s e
                    haderő roncsai megbomolva menekülnek most Havasalföldének.</p>
                <p>Szuhay Mátyás, Kende Gábor, Petrőczy István, Ubrisi, a részeges Majos Ferenc, a
                    daliás hadadi Wesselényi Pál, a két Duló-testvér: György és Gergely, ugyszintén
                    a dülledthomloku Tulok György kapitány, akinek átkozott hire ekkor már behatolt
                    Erdély területére is, sötét reménytelenségben kiáltottak fel:</p>
                <p>- Végünk van! Végünk!</p>
                <p>Ám Szepessy Pál tulkiáltotta kétségbeesésüket:</p>
                <p>- Nincs igazatok, mert csak most jött el a mi időnk! Isten a szenvedéseinket nem
                    nézheti tovább!</p>
                <p>És a lengőszakállu vezérnek lett igaza ezúttal is. Mert olyan utolsó próba
                    következett el a véd­telenül-hagyott Felvidékre, amely után csak a végitélet
                    jöhetett már, avagy minden magyar­nak: kálvinistának, katolikusnak, luteránusnak
                    hadrakelése. Gyenge fiataloknak és hajlott véneknek egyaránt.</p>
                <p>Mert mialatt Volkra gróf, a szepesi kamara elnöke dragonyosaival csörtette végig
                    Felső-Magyarországot s a hét tiszai vármegyét, elszedve a protestánsok
                    templomait és iskoláit, s meg­kötözött kezekkel kergetve maga előtt a
                    prédikátorokat, - Szelepcsényi primás, ez a tébo­lyult tót, perbefogatta a
                    protestáns szuperintendenseket, papokat és tanitókat. Érezte minden­ki, hogy a
                    perbefogatás egyértelmü a gályákkal. És felhörgött a nép Felső-Magyarországon
                    meg a hét tiszai vármegye földjén.</p>
                <p>Csak Szepessy Pál bólintgatott a szakállába, leirhatatlan kárörömmel:</p>
                <p>- Jól van ez igy!... Egészen jól van!</p>
                <p>- - - - - - - - - -</p>
                <p>Közel az északi határszélhez, Bártfától nyugatnak, kicsiny tót falu vonul meg egy
                    elrejtett völgyben. Ugy hivják: Gerla. Kertecskéi alatt a keskeny Tapoly-patak
                    folydogál. Olyan kes­keny még ezen a tájon, hogy át lehet lépni. Továbbmegy
                    később a Tapoly, zempléni földre, hogy egyesülvén a kenderszinü Ondavával, végül
                    a Bodrogban haljon el s magyar partok füzeseit tükröztesse vizében.</p>
                <p>E falu közepetáján állt eldugva a világ elől Rauscherék egyik öreg kőháza.</p>
                <p>Szokatlanul nagy kert fogta közre a vén kőházat: a kert egy kisebb része park
                    volt, a többi veteményes, amegett a gyümölcsös. Méhek döngicséltek a virágok
                    fölött, a gyümölcsös alatt a Tapoly sietett tova.</p>
                <p>E gyümölcsös széléből jól el lehetett látni keleti irányban Bártfáig. Most pedig
                    aranyszinü nap fénylett az augusztusvégi táj fölött. S ebben az aranyfényü
                    koradélutánban a gyümölcsös végében ottálldogált utrakészen a fiatal Keczer
                    Gábor még fiatalabb hitvesével, a kis Rauscher Edittel.</p>
                <p>Néztek, sokáig néztek Bártfa város felé, melynek tornyai idáigcsillogtak a
                    völgyszorulat végéből. Akkor annyit mondott nehéz búval Keczer Gábor:</p>
                <p>- Megyek atyám után a Partiumba. Félni lehet, hogy máris a nyomomban vannak.</p>
                <p>- Isten vezérelje vissza, édesuram, - szólt a komolyarcu fiatalasszony, akinek
                    tekintetéből kitetszett, hogy készen áll minden szenvedésre, mely talán már
                    közeljövőben leselkedik reá. - Minden hü szivvel fogom visszavárni az én
                    édesuramat...</p>
                <p>S egymást átkarolva maradtak továbbra is a Tapoly vize partján, mialatt óvatosan
                    figyelgettek a Bártfa felől idáignyuló poros országutra.</p>
                <p>Ötödik hónapja mult már, hogy halálos észrevétlenségben hüséget esküdött neki a
                    kis Rauscher Edit. Alig volt valaki az esküvőn: csak a közeli rokonság nehány
                    titoktartó tagja. Azóta a kis menyecske oldalán húzta ki fájdalmasan-boldog
                    napjait Keczer Gábor. Csak édes­anyja, a sokat szenvedett Keczer Andrásné
                    tartózkodott a szelid fiatalasszonynál s olykor-olykor az öreg Rauscher nézett
                    ki Eperjesről. De elvétve csupán, hogy gyanut ne keltsen. S olyankor ujdonsült
                    vejétől apróra érdeklődött nagy barátja, a megőszült Keczer András után.</p>
                <p>Mert Eperjes tiszteletreméltó egykori városbirája, aki alaposan ludas volt a nagy
                    Wesselényi összeesküvésében is, még mindig a Partiumból sóhajtozgatott sárosi
                    hazája felé. S remény­kedő szivvel hitte, hogy megcsodált vezére, a
                    lengőszakállu Szepessy Pál egyszer még kivonja félöles kardját s általános
                    doboltatást parancsolván, nem állnak meg, csak a morvai széleken valahol.</p>
                <p>Az ifju Keczer Gábor, ha csillagvilágos nyári estéken hitvesével, édesanyjával és
                    apósával kiült a nagy hárs alá, éjfélutánig beszélt atyjáról, a kardot kötött s
                    tiszteletreméltó Keczer Andrásról, aki a hadak utját járta két esztendő óta s
                    derekasan csatázott Szatmár vára alatt is, ahonnan Isten csodája, hogy meg
                    tudott menekülni. Most a Partiumban éldegélt vékony koszton maga is, ahol olyan
                    inségbe süllyedtek a földönfutók, hogy lovaik a kapufélfákat rágcsálták. De
                    mégsem békültek a némettel.</p>
                <p>Ezeken a nyári estéken késő éjfelekig beszélt elragadtatva Keczer Gábor, miközben
                    gyön­géden karolta át ifju nejét. A gerlai Rauscher-házban legendák keltek
                    életre ezeken az enyhe estéken, ha az ordasok vezéreiről mesélgetett a fiatal
                    férj. Édesanyja meg a felesége lelkesedni kezdett, valahányszor Szepessy Pálról
                    emlékezett meg, a vezérek fejéről, akit olyan utálat rázott össze a németek
                    puszta nevére, hogy halántékain csaknem pattantak az erek... S megemlékezett a
                    kopasz Szuhay Mátyásról, akit már csupán a titkolt reménykedés tartott életben,
                    hogy egyszer körmei közé kaphatja a jezsuitákat s akkor elbánik velük érdemük
                    szerint... Szó esett ilyenkor rezesorru Majos Ferencről, aki rendes körülmények
                    között italosan duhajkodott a csaták özönében s csak olyankor borzongott meg
                    édesen a kis menyecske, ha a dülledthomloku Tulok Györgyre térült a beszéd, aki
                    a györkei dulakodásban, noha a talpasok lába alatt égett már a föld, szakitott
                    magának annyi időt, hogy fölfogta tülkébe néhány halállal vivődő németnek vérét
                    s egyetlen hajtással lenyelte... S kigyultak a szemek, valahányszor Tyukodi
                    pajtás neve került elő, aki legénykedve vagdosott át a tulvilágra minden mocskos
                    németet s akinek emlitésére mosoly rándult át még a búravált Szepessy Pál
                    bajusza sarkában is... Mert a Tyukodi elrémitő énekét akkor már mindenfelé
                    fujták titokban a kriptai csöndbe merült Felvidéken: Szendrő várától Késmárk
                    váráig, sőt azon is tul a hranyicáig, hol már a Jablonkai-hágó van... S
                    Tyukodival ellentétben mindenki bosszankodni volt kénytelen az ebadta Kuczug
                    Balázson, akinek rút csatakerülő hirét költötték és aki szünetlenül azon
                    siránkozott, hogy korog a hasa...</p>
                <p>A kis Rauscher Edit ilyen estéken összetette a kezét s az égre pillantott
                    föl:</p>
                <p>- Atyánk-Istenünk, segitsd meg őket!</p>
                <p>Keczer Gábor egy-egy ilyen mély sóhajtásra megsimogatta a fiatalasszony haját,
                    aki elértvén a gyöngédséget, annyit mondott komolyra-válva:</p>
                <p>- Hiszen magyar asszony vagyok, kedves uram!</p>
                <p>Itt már közbeszólt édesanyjuk is, ez a viruló korára összeroskadt
                    nagyasszony:</p>
                <p>- A magyar asszonyok végzete, hogy alig lássák a férjeiket... Mert a férjek
                    bujdosásra kénytelenek adni megzavart fejüket.</p>
                <p>Hallgattak.</p>
                <p>Ötödik hónapja rejtezkedett már ifju hitvese udvarházában Keczer Gábor.
                    Pillanatig nem volt nyugodt lelkiállapotban, noha ide, az ország határhegyei alá
                    dugott falucskába, még véletlenül sem tévedtek el kóbor császári katonák. De ő
                    mégis nyughatatlan maradt mindvégig. Pedig alig sejtette valaki, hogy a györkei
                    csatában ott vagdosta a németet kemény elszántsággal. És ha tudta volna is
                    valaki, hogy feleségénél van, azt hiszi vala, hogy éppenakkor tért meg
                    kül­országi univerzitásokról. És mégis, különösen este tájt, szorongó szivvel
                    fülelgetett a bártfai országut felé, hogy nem csattan-é meg közeledő lovak patái
                    alatt? Egyetlen teremtett lélektől tartott csak ösztönösen: Ujhelyi Erzsébettől.
                    Mert tudta róla, hogy az ujfalusi éjszaka óta halálos ellensége. Ujhelyi
                    Erzsébet pedig közel volt: hir szerint Eperjesen lakott ezekben a hónapokban s -
                    mint Spankau szeretőjének - keze messzire elért.</p>
                <p>S ezeken a nyári éjszakákon, mialatt fölöttük sokszáz éves hársfa neszezett a
                    csöndben, a hársfa fölött pedig a csillagok vándoroltak kifürkészhetetlen
                    pályájukon, Keczer Gábor egyre többször ismételgette maga elé:</p>
                <p>- Megyek atyám után a Partiumba. Minden magyarnak ott a helye ma Szepessy Pál
                    kardja alatt.</p>
                <p>S felesége, a kis Rauscher Edit, nem marasztalta. És bár fájdalom látszott csinos
                    arcán, erőt vett magán s annyit mondott búraválva:</p>
                <p>- Isten vezérelje az én édesuramat!</p>
                <p>- De ott van már az atyád, - remegett össze a nagyasszony. - Hátha egyikőtök sem
                    tér haza többé!</p>
                <p>Keczer Gábor igy beszélt ekkor:</p>
                <p>- Lehet, anyám. Ám az Isten arra rendelt minden magyart, aki kardot tud emelni,
                    hogy meg­haljunk édes szüleinkért, feleségeinkért, hugainkért, gyermekeinkért s
                    egykor mindnyájunkat eltakaró anyánkért: Magyarországért!</p>
                <p>A nagyasszony felzokogott...</p>
                <p>...Most tehát, ezen a búsfényü augusztusi délutánon, ott álltak ketten a
                    gyümölcsöskert végében, a Tapoly-patak szélén: Keczer Gábor és négyhónapos
                    hitvese. És mig a fiatal férj a kis Rauscher Edit derekát karolta át, Rauscher
                    Edit urának nyaka köré fonta a két liliomkarját s nyugtalanul nézett el a Bártfa
                    felé porosodó országutra, melynek egyik fordulója mögül könnyü hintó bukkant ki
                    most és közeledett, sebes vágtában. Az öreg Rauscher igyekezett ottan
                    lélekszakadtan a leányához meg a vejéhez.</p>
                <p>A kocsi porosan fordult be a gerlai udvarházba.</p>
                <p>Titkos látogatásra indult az öreg Rauscher, de észvesztő meneküléssé vált a
                    csöndes porosz­kálás. Lihegve dobbant be a portára és sulyos aggodalmak között
                    hadarta el, hogy miközben a bártfai nagypiacon hajtatott volna keresztül, az
                    egyik ablakból mélyen kikönyökelve és hosszan nézett utána senki más, mint
                    Tábori Erzsók. És ahogy találkozott volna pillantásuk, a szépséges és lazahirü
                    leányzónak parázslott a szeme...</p>
                <p>Keczer Gábor itt közbeszólt, erőszakolt nyugalommal:</p>
                <p>- Nyomomban van!</p>
                <p>Az öreget alig tudták marasztalni. Könnyü kocsijába vágta magát, az utra fordult
                    ki már a hintó, mikor az öreg Rauscher visszakiáltott Keczer Gábornak:</p>
                <p>- Menekülj, kedves fiam!</p>
                <p>Keczer Gábor ifju hitvesére nézett:</p>
                <p>- Indulok a Partiumba!</p>
                <p>A kis menyecske hittel nézett az ura szemébe:</p>
                <p>- És amire hazáig vezérli jövő tavaszra az Isten, ketten fogjuk visszavárni. A
                    kisfiunkkal együtt.</p>
                <p>- A neve pedig András legyen, - mosolygott föl alig észrevéve Keczer Gábor s
                    lehajolt a feleségéhez és megcsókolta a homlokát. - Mint bujdosó
                    nagyatyjának.</p>
                <p>- Tudom, - válaszolt engedelmesen a kis Rauscher Edit s lehajtotta a fejét.</p>
                <p>Azon az alkonyaton nyeregbevágta magát Keczer Gábor, a nyeregből kihajolt
                    mégegyszer édesanyjához s kedves feleségéhez. Az udvaron búcsut vett tőle a
                    nehány szolgaember is családostul. Nyugalmat, békét kivánt mindannyioknak.
                    Hitte, hogy ebben a hegyek alá vesző faluban talán mind-mind kihuzhatják addig a
                    napig, amikor Szepessy Pál lengő zászlai alatt hazatérhet ő is sokat tépelődő
                    atyjával.</p>
                <p>S elindult, háta mögött két szolgaemberével. De nem a bártfai országutra fordult
                    ki, hanem a hegyeknek irányitotta lova fejét.</p>
                <p>...Ugyanakkor hire hatolt mindenfelé, hogy Szelepcsényi primás, ez a gonosz tót,
                    mint tör­vény­kezésekben királyi helytartó, Pozsonyba idézett meg három
                    evangélikus szuper­inten­denst, harminckét evangélikus papot s a helvét
                    hitvallás egy papját.</p>
                <p>S borzadály szállt meg mindenkit.</p>
                <p> </p>
            </div>
          <div type="chapter">
                <head>VIII.</head>
                <p>Amikor Erdélyig hatolt volna a hir, hogy a bécsi udvar protestáns papjaink ellen
                    indult meg, a Partiumtól Ungvármegye széléig megzördültek a kardok. Szepessy Pál
                    árva legényeinek huszezer kardja zördült meg ugyanegy pillanatban.</p>
                <p>Keserves idők multak el, mire Erdélyig sikerült átvernie magát Keczer Gábornak.
                    Hisz ellenséggel voltak megrakva városok szélei, falvak, utkeresztezők, hágók és
                    folyó-átkelők, a nép pedig erdőkbe és kősziklák megé bujt meg s ott tengette
                    kilátástalan életét... Hónapok multak bele, mire a Partiumig tudott elvergődni
                    Keczer Gábor, vigyázva a reá leselkedő lancknehtekre, búval emlékezve vissza
                    ifju hitvesére s gyászolva fegyverbe-öltözött vén apjá­nak riasztó
                    állapotját.</p>
                <p>Neki magának is elegendő oka volt reá, hogy horgadt fejjel üljön a lova hátán,
                    miközben két szolgaembere szótlanul kocogott megette. Hisz alig hitte többet,
                    hogy visszavigye még az Isten fiatal feleségéhez, akit - a szive alatt -
                    ébredező élettel hagyott vissza.</p>
                <p>Csak bujkálva merte a Partium felé lopni magát, de igy is az éjszakák leple alatt
                    tudott csupán előbbrehatolni délkeleti irányba, miközben gazdátlan csillagok
                    mutatták neki az utat.</p>
                <p>És noha élő lélekkel alig találkozott, mert kerülte a lakottabb tájakat, hirek az
                    ő füléhez is elértek azért.</p>
                <p>A zempléni hegyek között, Homonna táján valahol, értesült róla, hogy Lipót
                    császár, ámbár három esztendővel előbb kegyelméről biztositotta a
                    Wesselényi-összeesküvés minden életben-maradt tagját, most mégis véresen akart
                    leszámolni valamennyi lázadóval... Ugy látszott, könnyü dolga lesz, mert nem
                    éltek már a régi vezérek, akik rendületlenül szállván szembe mindenkor a
                    császárral, odacsaptak volna most is a kardjuk markolatára. Az egész nemzet
                    megsiratta Zrinyi Miklóst, amikor - állitólag! - vadkan agyarai szaggaták föl a
                    nyak­ereit. Szörnyü kimulása századokra kiható csapás volt a hazára... S rég
                    porbahullt a feje öccsének, Péternek, aki puszta megjelenésével ozmán dandárokat
                    szalasztott meg Szlavó­niában és Bosznia hegyei között... Kimult a büszke és
                    nagyhatalmu Nádasdy s tizenegy apró árvája kegyelemkenyéren tengette bús
                    napjait... Haját tépve siratta az ifju és utolsó Frangepánt tébolyult jegyese és
                    sokan sóhajtottak föl az öreg Bónis nevére, akinek pozsonyi hóhér csapta el a
                    fejét.</p>
                <p>És Keczer Gábornak, ahogy mindezt megforgatta magában, még mélyebbre bukott a
                    feje.</p>
                <p>Hiányzott a régiek emlékéhez méltó vezér, mert Szepessy Pálék verekedni tudtak
                    legföljebb és dulni a Tiszaháttól Morváig, valahányszor feléjükforditotta arcát
                    a jószerencse. Most azon­ban, hogy Szepessy Pál és bujdosótársai ujból a
                    Partiumba szorultak vissza, a borzadály kiáltása hasitott végig Munkács várától
                    Árva váráig. A még-megmaradt nép lelkendezve futott a sürü erdőkbe, a
                    magukra-hagyott prédikátorok pedig védtelenül álltak a császári hordákkal
                    szemben.</p>
                <p>Szelepcsényi primás, mint királyi helytartó, visszanyult most a
                    Wesselényi-lázadásig.</p>
                <p>Lelesz táján bujkált még Keczer Gábor, amikor megtudta, hogy két elfogott levél
                    alapján idézik Pozsonyba a protestáns lelkészeket és tanitókat. A két levelet a
                    nyughatatlan Vittnyédy fiskális irta volna, akiről még életében köztudomásu
                    volt, hogy ördögi tervet kovácsolt Lipót császár meggyilkolására. A két levél
                    közül az egyik Bethlen Miklóshoz volt intézve, a másik Keczer Andrásnak szólt
                    olyan időben, amikor Eperjes város birája volt még ez a puritán ember. S Keczer
                    Gábor megsejtette, hogy édesatyja aligha fogja viszontlátni többé városát,
                    megtört feleségét, régi barátait és ifju mennyét, a kis Rauscher Editet, akit
                    annyira kedvelt, ugyszólván ölbeli kora óta.</p>
                <p>Ám egyéb riasztó valóságot is megtudott még Keczer Gábor.</p>
                <p>Maga mögött hagyta már a Bodrogköz lápvilágát s a záhonyi révnél épp a Tiszán
                    készült átkelni, amikor értésére esett, hogy a két Vittnyédy-levél, amelyekből
                    az összeesküvésben való bünrészességet olvasták rá a protestáns papok és
                    iskolamesterek fejére, koholt s bizonyos Tábori Erzsók keze van a dologban.</p>
                <p>És itt megrémült Keczer Gábor. Érezte ugyanis, hogy ez a szörnyü teremtés
                    bosszutól remeg minden idegszálában s előbb-utóbb vérpadra viszi a
                    Keczer-nemzetség férfinemen levő valamennyi tagját.</p>
                <p>Beleborzongott!</p>
                <p>Ősz volt már s Keczer Gábor a Tiszántul bujkált és törte magát nagyvigyázva a
                    Partium felé. De még mindig hatottak el hozzá hirek, az elhagyott
                    Felső-Magyarországról, amelyek kese­rüséggel árasztották el őt elméjében. Mintha
                    a jövőbe látott volna el hirtelenül. És látta magát elszakitva övéitől,
                    esztendőkig bujdosva és henyélve, miközben mulnak-mulnak fiatal eszten­dei.</p>
                <p>S még mélyebbre csuklott a feje.</p>
                <p>Mögötte szótlankodva kocogott két szolgalegénye. Olykor-olykor hátraszólt:</p>
                <p>- Rossz csillag jár Magyarország fölött, emberek...</p>
                <p>- Igenis, urfi, - szólalt meg az egyik.</p>
                <p>A másik pedig rámondta:</p>
                <p>- Valahogy mindig leszünk, urfi...</p>
                <p>Ujabb hallgatás után felsóhajtott Keczer Gábor:</p>
                <p>- Megfordul még a katonacsillag, meglássátok, emberek!... Mert van Isten, a
                    szenvedéseinket pedig ő sem nézheti tovább... Csak sose veszitsük el a hitet
                    benne és önmagunkban!</p>
                <p>A két szolgalegénynek ugy tetszett azonban, hogy a bútól elboritott úrfi
                    maga-biztatására állitja csupán mindezeket.</p>
                <p>Jó-mélyen jártak már a Tiszántul, amikor névtelen hirnököktől megtudták, hogy a
                    törvénybe idézett szuperintendensek, papok és oskolamesterek közül harminchárman
                    jelentek meg Pozsonyban. Vádolták őket, hogy nemcsupán a pápista hiten lévőket,
                    hanem az ország királyát is bálványimádónak s a pápa kutyájának csufolták,
                    szemtelen szókkal illetvén a szenteket s gyalázták a Boldogságos Szüz imádatát.
                    Egyéb gyatraságaik is fel voltak róva császári részen. Eszerint ujabb lázadást
                    készitettek elő s e lázadásnak ők voltak legdühödtebb apostolai... Vád volt
                    ellenük, hogy annakidején pénzt adtak Vittnyédynek, azonfelül Petrőczy
                    fölkelővezérnek és rablátus társának, amaz Ubrisinak... Ráadásul e papok
                    megbiztatták volna a kontyosokat, hogy csak jöjjenek s közös erővel kipörkölvén
                    a császári zsoldosokat, a várakat megtarthatják maguknak. Mert örömest tesznek a
                    fejükbe turbánt ők is: inkább Allah, mint a Wer da!</p>
                <p>De voltak egyéb vádak is...</p>
                <p>Vádolták őket külhatalmakkal való fegyveres szövetkezéssel, titkos
                    lázadó-gyülések tartásá­val, katolikus papok meggyilkolásával. A szerencsétlen
                    prédikátorok körömszakadtig véde­kez­tek: - hiába! Kollonics és társai halált
                    mondtak fejükre, csupán azért, hogy megkegyelmez­hessen nekik a császár.</p>
                <p>De nagy ára volt a kegyelemnek!</p>
                <p>Közeljárt már a Partiumhoz Keczer Gábor, de még mindig érték utól ujabb baljós
                    értesülések. Mert ezek a hirek végigsüvitettek az országon, nyugattól-keletig.
                    Az ő fülét is megütötte szánandó bujdosása közben, hogy kegyelmet kaptak a
                    szerencsétlen papok és oskolamesterek, miután egyikük, egy bizonyos Suhajda, már
                    az első vallatások során katolikusnak tért ki. Kollonics föltette nekik a
                    kérdést, hogy választhatnak: vagy lemondanak tisztökről s aláirják a
                    nyilatkozatot, hogy ujabb lázadás előkészitésében voltak részesek s akkor
                    maradhatnak addigi lakhelyükön; vagy veszik a vándorbotot s külországba
                    bujdosnak el. Nehány magatehetetlen öreg mindent szubszkribált erre, a többiek
                    azonban nyakasan vágták föl a fejüket s Istenükért, hazájukért, hitükért
                    megkezdték az özönlést a Partium felé, hogy mennydörgő hangjukkal a tébolyodásig
                    vaditsák tovább Szepessy Pál méregtől-fuvó legényeit.</p>
                <p>De még mielőtt megkezdték volna nyomorult vándorutjukat a hazátlanságnak, végső
                    próbát tett Kollonics, hogy az Egyedül Üdvözitő Egyházba téritse be őket.
                    Illésházy Györggyel együtt őmaga lépett a meggyötört szerencsétlenek csoportja
                    elé, akik egyakarattal válaszoltak:</p>
                <p>- Ártatlanok vagyunk! Nem cselekedhetünk másként!</p>
                <p>- Dehiszen Ádámban mindenki vétkes! - vetette ellene Illésházy.</p>
                <p>A szuperintendensek, prédikátorok és oskolamesterek egyakarattal szóltak
                    másodszor is:</p>
                <p>- Ádám mindnyájunknak atyja!</p>
                <p>Itt már türelme fogyott Kollonicsnak is és ingerülten csattant föl:</p>
                <p>- És Vittnyédy atyja minden lázadásnak!</p>
                <p>Nem maradt hátra egyéb: meg kellett indulni a Partiumnak. Ott várakoztak csikorgó
                    foggal az ordasok, lesve az óra ütését, hogy meginduljanak a hét tiszai
                    vármegyének és a bánya­váro­soknak s halmokba rakhassák a császáriak és a
                    császáriakkal cimboráló magyarok tetemeit.</p>
                <p>Ezek voltak az utolsó hirek, melyeket még a Partiumon innen hallott Keczer Gábor.
                    Mert közeledtek már a puszta tájak, melyeken kétség és önáltatás közt tengették
                    napjaikat a föl­kelők, csüggedetlenül bizva mindazáltal a katonaszerencse
                    fordulásában.</p>
                <p>Keczer Gábor háta mögött hagyta már az Alföld hináros ingoványvilágát s szárazabb
                    részen poroszkáltak a lovaikon. És egyet sóhajtott a fiatal Keczer. Mert igaz,
                    hogy védett helyen volt már, de minden aggódó gondolata abba az eldugott
                    hegyifalucskába szállt vissza szerelmesen, hol a kis Rauscher Editet kellett
                    visszahagynia édesanyjával, Keczer Andrásnéval meg néhány régi cseléddel.</p>
                <p>Késő ősz volt, mikor a Partium területére léptek rá. Olykor vadludak húztak el
                    fölöttük s nagy kiáltozással menekültek az Alibunári-mocsarak irányába. Elvétve
                    hátraszólt a fiatal Keczer:</p>
                <p>- Mit gondoltok, emberek, mikor kerülünk vissza kis felvidéki hazánkba?</p>
                <p>Az egyik azt mondta rá:</p>
                <p>- Sok hónap fog elszállni addig, urfi!</p>
                <p>- És sok vér fog elfolyni, - toldotta a másik.</p>
                <p>Keczer Gábor sulyos gondolatoktól zaklatva szólt maga elé, félhangon:</p>
                <p>- Nagyon sok vér...</p>
                <p>...Édesapját kereste mindenfelé.</p>
                <p>Keserves tekergés után annyit tudott meg, hogy az ősz Keczer András - más
                    vezértársaival egyetemben - a váradi basa oltalma alatt huzza vén napjait, s
                    reménykedő szivvel várja az órát, amikor megfent kardját kivonhatja ujból és
                    megindulhat a hét tiszai vármegye, a bányavárosok s a rég nem látott Eperjes
                    felszabaditására.</p>
                <p>És amig ősz apját kereste volna a fiatal Keczer Gábor, mindent látott és hallott
                    a Partiumban szerteszórt lovas és gyalogfölkelők között.</p>
                <p>Mert szét voltak szórva a Partium széltében. De micsoda nélkülözések között,
                    Egeknek Ura!</p>
                <p>Egy falu utcájában, mely csillogott a hideg sártól, véletlenül össze talált
                    botlani a dülledt­homloku Tulok György kapitánnyal. Mióta Pika Gáspárt, a nagy
                    karózót, német zsoldosok karóba huzták Árva földjén, az ordasok kapitánya között
                    szinte egyetlennek maradt, aki nem akart békülni senkivel, ahelyett
                    szakadatlanul morgott. Most is, ahogy a hideg és sáros falu utcáján meglátta
                    volna Keczer Gábort két szolgalegényével, nagyot rikkantott:</p>
                <p>- Hé! Hát te honnét kerülsz ide, szánandó egy öcsém? Csak nem északi
                    hazánkból?</p>
                <p>- De onnét jövök, Gyuri bátyám! - kiáltott eléje már messziről s kissé félszeg
                    mosollyal a fiatal Keczer.</p>
                <p>Tulok György kedvetlenül forgatta a fejét:</p>
                <p>- Oszt mi hirlik arrafelé, szánandó egy öcsém?</p>
                <p>- A fölkelőket várja minden magyar, akit életben hagyott még a német, - válaszolt
                    fennhangon Keczer Gábor, miközben lovával szembement az ugyancsak lóháton
                    közeledő Tulok Györggyel. - És Gyuri bátyámat várják vissza a legnagyobb
                    nyugtalansággal.</p>
                <p>Tulok György - közeledtében - visszakiáltott:</p>
                <p>- Én mán rég letettem minden megindulásról, szánandó egy öcsém! Belénkesett a
                    szú, itt fogunk szétrágódni és soha többé nem fogjuk látni felsőmagyarországi
                    hazánkat!</p>
                <p>Csak akkor találkoztak. És - ugy lóhátról - derekasan rázták meg az egymás
                    kezét.</p>
                <p>- Német vért szeretnék inni, szánandó egy öcsém, - morgott Tulok György a
                    félig-kikopott bajusza alól. - Hév kivánsága ez még hátralévő életemnek...</p>
                <p>Keczer Gábor annyit szólt rá bizonytalanul:</p>
                <p>- Egyszer még talán hazavisz mindnyájunkat az Isten.</p>
                <p>- Haza? - orditott föl váratlanul Tulok György kapitány. - Csakhogy a basa az
                    orrunknál vezet, Erdély fejedelme mindennap tökrészeg, kancelláriusában pedig
                    gatyaszárba szállt alá a virtus. E-e-e-ejh!</p>
                <p>Legyintett hozzá, kezet rázott a fiatal Keczerrel s a sáros és hideg utcán
                    továbbhaladt a lovával. Isten volt a mondhatója, merre? S aközben morgott. Mert
                    ezen a késő őszön alig volt emberi hangja többet Tulok György kapitánynak.
                    Dörmögött, mint a medve.</p>
                <p>Apját keresvén, minden irányba végigkóborolta a Partiumot Keczer Gábor. És
                    gyengülni kezdett a szive verése attól, amit látnia kellett!</p>
                <p>A fölkelő gyalogok lábáról akkorára lekopott bocskor és kurtaszáru csizma s
                    maradék kapca­rongyaikba tekergetve kötözgették be a lábukat. Legtöbbje igy is a
                    maga talpán járt, amely ráncos volt a lucsoktól és az őszi vizektől. Elvásott
                    rajtuk az abaposztó, hónaljuk alatt megsürüsödtek a tetvek, minélfogva tiz
                    körmükkel vakaróztak, azonközben pedig búsan kordult egyet-egyet a hasuk. Mert
                    betevő-falatjuk is alig akadt már. A váradi basától ugyan cseppent-csurrant
                    valami elvétve, ám a basa óvatos volt, mert a vasvári béke óta vigyáztak a
                    kontyosok... Apaffy és Teleki viszont, ha a nyomorult földönfutókkal érzett is,
                    mielőtt egy lépést mert volna tenni bármelyikük is, előbb a basa
                    szemöldökrándulására figyelt. Látni lehetett előre, hogy hamarosan világgá
                    mennek szét Szepessy Pál és legényei.</p>
                <p>Kiáltó nyomoruságban tengődtek a Partium széltében s gebe-lovaikba is csak hálni
                    járt már a pára.</p>
                <p>Szőre megnőtt akkorára e csontbőr-állatoknak s össze-vissza-gubancolódott.
                    Gondolni rá is képtelenség lett volna, hogy harcosember felüljön valaha e
                    beszivottszemü gebékre. Hisz a lovas alatt fenekükre ültek volna le szánalmas
                    erőtlenségükben. És mióta kivonultak az északi országrészekből, szakadatlanul a
                    paticsfalu házak paticsait, az ólak ajtófélfáit s a még meg­maradt keritéseket
                    rágták. És mig búskomoly szemeik beestek mélyen, ezt a szünetlen rágást lehetett
                    hallani éjjel-nappal Szatmártól Váradig. Némi hópénz kellett volna az
                    ordasoknak, némi zabocska a lovaknak s a legvadabb méreggel lángolt volna föl
                    ujra a németek gyil­kolására úszitó táboriének.</p>
                <p>De igy?</p>
                <p>Az egyik falu alján, miközben lomha őszi fellegek eresztették le uszályaikat
                    csaknem a házak ereszéig s hideg szélben sikitottak a mezők, két különös alak
                    heverészett az egyik maradékboglya alatt.</p>
                <p>Még e nyeleveszett-fejsze állapotban is annyira furán hatott a két kóbor bojnyik,
                    hogy Keczer Gábor kénytelen volt fölnevetni s mögötte ugyancsak hangos hahotára
                    fakadt a két kitartó szolgalegény.</p>
                <p>A két kóborló közül ugyanis olyan volt egyiknek az arca, akár a nubiainak s
                    elvetvén magát a boglya alatt, gondtalanul pipázgatott egy száratlan pipából. És
                    mert sütött a pipa, észvesztő-gyorsan kapkodta ki a szájából s fujta a füstöt,
                    miközben társa egy-egy nyeletet igyekezett elkapni a levegőben elszálló füstből.
                    Ennek a másik girhes alaknak csepü volt a haja és cérnabajuszkája s két talpa
                    meztelenül bujt ki a szalma alól, melyet ráhajigált előzetesen.</p>
                <p>Ösmert nemzeti harcosok voltak ők ketten. Nevök szerint: Buga Jakab és Zöld
                    Demeter.</p>
                <p>Keczer Gábor a nagy vigasztalanságban is mosolyogva kiáltott oda a
                    kordovánképünek:</p>
                <p>- Telik még a dohánykából, Jakab testvér?</p>
                <p>- Mán csak az üledékje vagyon, - kiáltott vissza Buga Jakab, - de teszünk hozzá
                    némi apritott lóherét is!</p>
                <p>A fiatal Keczer most a savószemü felé bólintott:</p>
                <p>- Te is megvagy még, Demeter testvér?</p>
                <p>- Egen, - vakkantott vissza Zöld Demeter a kappanhangján s aközben minden
                    erőfeszitéssel azon volt, hogy egy ujabb nyelet-füstöt sikerüljön
                    magábaszippantania.</p>
                <p>Irtóztató nyomor alatt senyvedtek az ordasok, akik nemrég még Spankau generálist
                    kergették maguk előtt, mint a szél a port. A tiszai révtől föl, Kassa alá.</p>
                <p>Váradtól nem messze tekergett már a világban Keczer Gábor, meg két szolgalegénye,
                    amikor ugy értesült, hogy a szomszéd faluban, vén kőház oltalma alatt éli
                    kilátástalan napjait édes­atyja, Eperjes városának volt főbirája... Ám az
                    utolsóelőtti faluban, minden lehangolt­ságuk ellenére is, kénytelenek voltak
                    föllelkesedni kurta időre.</p>
                <p>Mert Tyukodi pajtással esett némi találkozásuk.</p>
                <p>Lépést mentek a sárban, mely fémszinben fénylett az őszi felhők alatt, amikor
                    szemközt velük egy cölöplábu, dugótermetü hetyke fölkelő jött s olyanokat lépett
                    az utcán, hogy csizmái alól élesen csappant kétoldalt a sár. Vigasztaló jelenség
                    volt, hogy az általános kedvetlenségben is ez a hetyke és szélesvállu apró alak
                    adott magára és külsejére. Csákóbametszett csalmájának lebbentyüje meglebbent
                    minden lépésére s ugyanakkor halkan csördült meg a félsarkantyuja. Mert a másik
                    elveszett valahol. Nem tért ki a három lovasnak: azok tértek ki ő-előle. Annyi
                    önérzettel jött.</p>
                <p>És Keczer Gábor meg nem állhatta, hogy utána ne szóljon gyönyörködve:</p>
                <p>- Ki vagy, testvér?</p>
                <p>- Tyukodi! - szólt vissza a legény foghegyről.</p>
                <p>Hej, erre nézett csak! Mert Tyukodi pajtás nevének hire akkor már dermesztőn
                    szállt-szállt a tébolyult tábori-dalban. S Keczer Gábor meg két szolgalegénye
                    ugyanegy pillanatban kiáltott föl elragadtatva:</p>
                <p>- Az anyádat!</p>
                <p>Ám Tyukodi pajtás nem nézett vissza rájuk: ment tovább nagypeckesen. Ez a
                    nyalkaság s a velepárosult hetyke dölyf jókedvre ragadta mindhármojukat.</p>
                <p>Azalatt pedig közeledett az utolsó falu is... S a fiatal Keczer Gábor egyszerre
                    csak ott állt az ősz Keczer András előtt. Alig tudta visszafojtani a
                    könnyeit:</p>
                <p>- Édesapám!</p>
                <p>Mert igen összeesett az öreg, mióta nem látták egymást. Ezüsthaja leomlott a
                    fülére és sárga­szinbe kezdett átkopni. Megölelte a fiát:</p>
                <p>- Isten hozott, kedves fiam! Él-e még szegény anyád?</p>
                <p>- Isten megtartotta máig, - válaszolt elfogódva Keczer Gábor. - Ifju hitvesemmel,
                    a kis Rauscher Edittel hagytam vissza Gerla faluban, ipamuramnak birtokán...</p>
                <p>- Hát hitvesed immár az a szivemnek annyira kedves leányzó?</p>
                <p>- Ötödik hónapja, édesapám.</p>
                <p>Keczer András maga elé révedezett:</p>
                <p>- Én már nem igen látom meg őket... Sem anyádat, sem kis menyemet, sem Rauscher
                    barátomat, sem... Eperjes városát...</p>
                <p>Keczer Gábor vigasztalni szerette volna az apját, amikor -
                    csillagos-sarkantyusan, lengő szakállával - váratlanul belépett Szepessy Pál.
                    Búsan csüngött a szemöldöke s ingerülten kiáltott rá az ősz Keczerre:</p>
                <p>- András! András!... Tegnap parolámat adtam néked, hogy mihelyt nyilik az idő,
                    huszezer legénnyel indulok ki Magyarországra!... András! András!... Minden
                    németből kiforditjuk a bendőt!</p>
                <p> </p>
            </div>
          <div type="chapter">
                <head>IX.</head>
                <p>Elmondhatatlan szenvedések között mult el az a tél.</p>
                <p>Olyan hideg volt, hogy az épületek szarufái csikorogtak a dermetegben, a varnyuk
                    pedig tömegesen potyogtak le a hóviharban zengő fákról. Iszonyat volt, mit
                    szenvedtek a Partiumba szorult fölkelők! Akiknek már nem jutott hely a
                    vékonyfalu házakban, nyomorult ólakban, górék alatt huzták ki az inséges időt,
                    mialatt fogaik versenyt vacogtak a szél visitásával. De ugyanakkor egy
                    bujdosóverssel vigasztalgatták egymást, hogy derünek kell következnie a borura.
                    Mert a Tyukodi pajtás fenyegető tábori-dala mellett a kutya télben megszületett
                    a Buga Jakab éneke is, mondván a többi között:</p>
                <p>Kinyilik az idő majd a gyenge füre,</p>
                <p> Hová két szemünk lát, odamegyünk ketten...</p>
                <p>S a továbbiak során előadta a tábori versiró (valamelyik árva pataki vagy
                    érsekujvári deák), minő állapotra jutott e komisz időben Buga Jakab kóborlegény
                    meg kitartó társa, a csepüszinü Zöld Demeter... Hogy lovaik szegycsontjai szinte
                    átvágnak a bőrön, szemeik mélyen pis­lognak a koponyájukban, rólok-magokról
                    régesrég lekopott az abaposztó. E rút állapotban folyvást vakarózni kénytelenek
                    a hónuk aljában, ahol is tetvek hancuroznak jókedvükben.</p>
                <p>Ebben a dermesztő télben végleg elveszett számukra a külvilág... Ám a német
                    kardja alatt fohászkodó felsőmagyarországi részekből hirek igy is eljutottak
                    hozzájuk hébe-hóba s kezükbe került egy gunydal is, amelyek császári hitre állt
                    magyarok költöttek és terjesztettek mindenfelé Szepessy Pál mocskos
                    futásáról.</p>
                <p>Ilyen részeket deklamáltak belőle Árvában, Gömörben és a felsőtiszai tájakon:</p>
                <p>Ezt régulta én szememmel láttam,</p>
                <p> Rákóczi mint járt, megtapasztaltam,</p>
                <p> Teljességgel látom, ugyan megbolondultam:</p>
                <p> Egérmódra</p>
                <p> Elefántra</p>
                <p> Hadat fogadtam.</p>
                <p>- - - - - - - - - -</p>
                <p>Jaj már minekünk, rebelliseknek,</p>
                <p> Nagy hiveinek Pál Szepessynek,</p>
                <p> Keczer András hosszuhaju, árva fejinek,</p>
                <p> Nincs ereje,</p>
                <p> Semmi bére</p>
                <p> Bőjtöléseknek...</p>
                <p>Egy másik közibükjutott gunyos gajd viszont nagypipáju, kevésdohányu lázadónak
                    csufolta Szepessy Pált, a kopasz Szuhay Mátyást, ugyszintén a velüktartó magyar
                    nemzetet.</p>
                <p>A hamar-fortyanó Szuhay Mátyás válaszul megemelte buzogányökleit:</p>
                <p>- Leszámolunk még minden császári hiten lévő keszeg magyarral! Herélek még én
                    németeket!</p>
                <p>A lengőszakállu Szepessy Pál, amikor füléhez értek el e nyelvöltögető dalok,
                    semmitsem szólt. Mindössze rándult egyet a csüngő szemöldöke...</p>
                <p>Elmondhatatlan szenvedések után egyszer mégis csak nyilni kezdett az idő. Az
                    erdők és ligetek szine olyanra vált, mint a gyenge libácskák bundája s a
                    felfakadt vadvizek csillogtak a hazafelé indult napban.</p>
                <p>Tavasz szellője lengett végig a Partiumon is.</p>
                <p>De akkor meglepetésszerüen olyan hirek jöttek hozzájuk, amelyekre - mivel
                    tehetetlenek voltak egyelőre - csak a fogaikat csikorgathatták az ordasok s a
                    kardjaikat kezdték csattog­tatni. Váradtól az Ecsedi-lápok szegélyéig.</p>
                <p>A némaságba süllyedt északi részekből hirvivők érkeztek a fölkelő-vezérekhez. S
                    ezek a hirek megdöbbentették valamennyiöket.</p>
                <p>Mert szörnyü dolgok mentek végbe a császár kardja alá kényszerült
                    országrészben!</p>
                <p>Ujabb prédikátorok és protestáns oskolamesterek érték el lihegve a Partiumot,
                    csak puszta életüket hozván magokkal. És odaálltak Szepessy Pál elé:</p>
                <p>- Indulj meg, vezér, az Istenért, indulj meg és gyilkolj ki minden idegent
                    szegény országunk­ból!</p>
                <p>Iszonyuak voltak e hiradók hirei!</p>
                <p>Eszerint Kollonics és társai március havának első napjaira Pozsonyba idéztek meg
                    minden prédikátort és iskolamestert. Néhány luteránus reverzálist irt alá és
                    megmenekült, a hódolt­ságiak egytől-egyig a basáknál találtak oltalmat, de a
                    többieknek menniök kellett. Meg is jelen­tek négyszáznál többen, köztük
                    őszbefordult szakállával Sellyei István pápai szuper­intendens. Époly
                    szánalomraméltó külsőben, mint a többi szerencsétlen hitvalló. Huszonnégy biró
                    előtt kellett felelniök... Fejükre olvasta Majláth vádló, hogy az egész
                    pápistaságot, köztük a királyt is, bálványimádónak kiáltották ki a
                    prédikálószékből, káromolták a Boldogságos Szüzet, a meghalt szenteket s
                    Krisztusnak képeit; hogy megtaposták a szentséget, pénzzel, tanáccsal és
                    eleséggel segitették a rebellis hordákat és hogy a hitetlenek igájába akarják
                    görnyeszteni Európa minden keresztény népeit... Sellyei fölemelt homlokkal
                    hallgatta végig a vádat s remegő hangon annyit mondott:</p>
                <p>- Ha eme vádak igazaknak bizonyulnak, örömest elszenvedem a halált!</p>
                <p>Négyszáznál több prédikátor és iskolamester kiáltotta utána:</p>
                <p>- Mind elszenvedjük a halált!</p>
                <p>...Szepessy Pál vezértársaitól környezve hallgatta meg a szörnyü hireket. Ám
                    mielőtt szól­hatott volna, Szuhay Mátyás kopasz homlokán pattanásig feszültek az
                    erek:</p>
                <p>- Halomba ölni minden labancot!</p>
                <p>- Azt mink nem tehetjük! - szólt vissza a szőke Kende Gábor s hangosan helyeselt
                    neki az ősz Keczer András, ugyszintén a délceg Petneházy Dávid, miközben a
                    dülledthomloku Tulok György kapitány mellén keresztberakott karokkal révedezett
                    az ablakon át a kékes messze­ségbe.</p>
                <p>A kopasz Szuhay Mátyás megütközve nézte végig Kende Gábort, Keczer Andrást meg a
                    hetyke Petneházyt és rájuk akart csattanni. De őt is megelőzte rezesorru Majos
                    Ferenc, aki öklével az asztal sarkára sujtott le s ugyanakkor fortyogva robbant
                    ki eddig visszafojtott dühe, hogy üvöltése végigzengett az udvarházon, mely a
                    Szepessy Pál tanyája volt:</p>
                <p>- De én is azt mondom, a Máriáját neki, hogy elég volt a megtartóztatásból! Nem
                    lesz itt addig nyugság, mig garmadákat nem rakunk a labanc-magyarok
                    tetemeiből!</p>
                <p>Riadt szünet állt be. És akkor Majos Ferencre emelte szikrázó szemeit Szepessy
                    Pál:</p>
                <p>- Meggondoltam magamba a dolgot s ugy vélem, hogy azt mink nem tehetjük mégse...
                    Mert katonáink között feles-számmal vannak a pápista-hiten lévő magyarok!</p>
                <p>És akkor még riasztóbb szünet állt be. Mert Szepessy Pál mondta ki először a nagy
                    igazságot.</p>
                <p>Hisz a fölkelő lovasok és gyalogok között egyenlő dühvel csatáztak zendülő
                    kálvinisták, pápista tótok és görögkatolikus rusnyákok. Való ugyan, hogy
                    Szepessy Pál és vezértársai a hitért is szálltak első csatáikba s a protestáns
                    hit védelmében haltak meg pápisták és görög­katolikusok is tömegestül, de mégsem
                    ezért volt a harc. Hanem a nemzet jobbvoltáért s a megélhetésért...</p>
                <p>Szepessy Pál aközben görnyedten nézett maga elé sokáig és amikor felsuttogott
                    végül, olyan volt a hangja, mintha kripta mélyéből beszélt volna:</p>
                <p>- Mit csináljak velük?... Mit csináljak?</p>
                <p>Senkisem válaszolt neki. Vagy csak nem mert talán.</p>
                <p>Azalatt méginkább kinyillott az idő. Tavaszi párák szálltak-szálltak az éghatár
                    peremén, a magasban költözőmadarak húztak el sürü vonalakban a Tiszahát felé s
                    meleg déli szél lengett végig a Partiumon. Ugyanakkor lovasok és gyalogok is
                    kiszálltak a sik mezőkre. S egy napról a másikra feloromlott a harcikészség.
                    Mert az ordasok embertelen kinlódásán megdöbbent a váradi basa is, Apaffy is
                    Teleki Mihállyal együtt. És - kézalatt - abaposztót osztatott ki a basa s
                    hópénzt küldött a fejedelem. Uj ruhákba öltöztek ki a legények, rövidszárú
                    csizmát kaptak a kálvinisták, bocskort a tótok és rusnyákok. Ugyanakkor pedig
                    nagytitokban kiüzent a basa, hogy tavasz vége táján rá fognak menni a
                    császáriakra. Mind-mind!</p>
                <p>Régi erejével tört fel a katonavilág!</p>
                <p>A legények kiözönlöttek a mezőkre s ujból megzendült a Tyukodi pajtás fenyegető
                    tábori-éneke és töröksipok rikoltoztak mindenfelé. A gyalogok kanócos puskáikat
                    tisztogatták, a lovasok lovaikat csutakolták, melyeknek szőre (némi zabocskához
                    jutván!) fel-fel fénylett a napban.</p>
                <p>Akkoriban esett - április havát irták - hogy embertelen viszontagságok után
                    hirvivő érkezett Keczer Gáborhoz és atyjához, Keczer András egykori eperjesi
                    városbiróhoz, e tisztaéletü emberhez. Sárosvármegye földjéről jött a hirvivő,
                    régi szolgaembere a Keczer-családnak.</p>
                <p>Apa és fia egyszerre fogadta a cselédet. Az pedig elfujta fél-lélekzetre, hogy
                    Gerla községben megvannak békén mind-mind. Meg hogy fia született Keczerné
                    nemzetes ifjasszonynak.</p>
                <p>Keczer Gábornak csaknem könny esett ki a szeméből:</p>
                <p>- Hogy hivják a fiamat?</p>
                <p>- Andráska a neve a nemzetes urficskának, - mondta a szolgaember.</p>
                <p>Keczer Gábor fölnézett az égre:</p>
                <p>- Istenünk, mikor vezetsz el már a szabad Eperjes városába?</p>
                <p>Apa és fia egy nagyot sóhajtott ekkor. S aztán kezet fogtak régi
                    cselédjükkel.</p>
                <p>Hanem ugyanakkor rémült hirek száguldtak végig Felső-Magyarországon. S ezekre a
                    hirekre megzördültek a kardok. Váradtól az Ecsedi-lápokig.</p>
                <p>Ennek az esztendőnek, az 1674-iknek tavaszán ujabb négyszázhat prédikátort
                    idéztek meg Pozsonyba, akik közül meg is jelent száztizenhárom. Ujabb lelki
                    nyomorgattatás következett. Azokat, akik nem mentek föl Szelepcsényi és
                    Kollonics elé, lázadásban vétkesnek marasz­talták el, ugyanakkor pedig
                    megkezdődött a száztizenhárom szerencsétlennek szörnyü zaklatása. Hármas
                    kikötésük volt a mindenkitől elhagyott protestáns papokkal szemben: vagy
                    reverzálist szubszkribálnak, melyben elösmerik, hogy - Szepessy Pállal és Szuhay
                    Mátyással egyetemben - rebelliót szitottak a császár személye ellen s
                    katolizálnak. Ezesetben békén maradhatnak a jövőben. Vagy lemondanak papi
                    tisztségükről s további bántódásuk nem lészen... Avagy legvégül nem hajolnak az
                    atyai szóra s akkor el kell hagyniuk hazájukat.</p>
                <p>A prédikátorok gyötrelmeiről való hiradások, mire a Partiumig jutottak volna el,
                    meg­nagyobbodtak körvonalaikban és igy semmi csodálnivaló benne, ha
                    megdöbbentették az uj csatáikra készülő ordasokat. Ámde ugyanakkor még dühödtebb
                    elszántságba verték bele nemcsupán a protestáns, hanem a tót és rusnyák
                    fölkelőket is... És Szepessy Pál, aki szinte csattant a méregtől, nagyot csapott
                    tenyerével a széles kardjára:</p>
                <p>- Most már én is azt mondom, legények, kiherélni Szelepcsényit és Kollonicsot!
                    Leszámolunk még a császárral s minden papjaival!</p>
                <p>A vezértársak ugyanazt kiáltozták:</p>
                <p>- Leszámolunk még a császárral!</p>
                <p>Ugyanakkor azt kiáltották a csapatok is mind, magyarok, tótok és rusnyákok
                    nagy-fenszóval:</p>
                <p>- Haljon meg a császár s haljanak meg a zsoldosai! És haljanak meg a német hiten
                    lévő papok!</p>
                <p>A Pozsonyból aláérkezett hirek pedig mindnagyobbodva jutottak el a fölkelők
                    füleihez. Mikor Szelepcsényi és társai minden lázadás bünét olvasták a
                    tehetetlen prédikátorok fejére, ezek a megnyomoritott protestáns hitvallók
                    vallották, hogy a rebelliónak egyik oszlopa éppen Lippay György érsek volt, aki
                    nem élt már ebben az időben... Hiába volt minden kiállásuk! Tovább­tartott a
                    nyomorgattatás, maga Szelepcsényi is többször leszállt közéjük, atyai szándékkal
                    intvén őket, térjenek magukba s térjenek meg a király hitére, az egyedül
                    üdvözitő hitre. Biráik közül mások is elővették szegényeket: igy Zichy,
                    Széchenyi, Majthényi (őfelsége perszo­nálisa), ugyszintén Ghillányi János is,
                    hogy ismerjék el bünös voltukat... Egyesek meginogtak s a három pont közül
                    szubszkribálták valamelyiket, ám a többség rendithetetlen maradt a hitvallásban.
                    Kollonics erre börtönbe hányatta az ősz Sellyei Istvánt s bátor lelkésztársát,
                    Bátorkeszi István veszprémi prédikátort.</p>
                <p>Mégsem törtek meg!</p>
                <p>Elérkezett aztán az itéletmondás napja s az itélőszék tagjai ekkor még egy utolsó
                    puhitásnak fogtak neki. De mert ennek a felszólitásuknak sem mutatkozott
                    eredménye, felszólitották az uj hit papjait, hogy akik közülök aláirják a
                    reverzálist s számüzetésbe hajlandók menni, azok álljanak fel balról; akik
                    hivatalukat megtagadván, a hazában szeretnének maradni, álljanak fel jobbról;
                    akik pedig oly megátalkodottak, hogy egyik kikötésről sem akarnak hallani,
                    menjenek hátra, az ajtó megé...</p>
                <p>Az ajtó mögé mentek mind-mind! Ez az elszántság elrémitette a törvényszék
                    tagjait, de csu­pán első pillanatra. Némi lélekzetre kapván azonban,
                    halálra-itélték valamennyiöket. Három nappal később ugyanilyen itéletet mondtak
                    az összes iskolamesterekre is, Kollonics ugyan­akkor vasraverette Sellyei
                    Istvánt, a megvénült szuperintendenst, kivüle még a veszprémi, lévai és füleki
                    prédikátorokat s három nappal reá Lányi Györgyöt.</p>
                <p>Hirt vettek az ősz szuperintendens béklyósrabságáról a zendülők vezérei is és
                    bánkódva csóválgatta meg a fejét Szepessy Pál:</p>
                <p>- Nem baj. Sellyei apánk!... Minden prédikátorért hét labanc papot forgatunk meg
                    a parázs­ban!</p>
                <p>S kardjuk markolatára csaptak a vezérek:</p>
                <p>- Minden papot megpörkölünk!</p>
                <p>És ugy volt már, hogy minden pillanatban kitörnek a Partiumból a császári részen
                    maradt vármegyék és bányavárosok rémitésére...</p>
                <p>Aközben pedig egyre érkeztek még a hirek a prédikátorok szakadatlan
                    nyomorgattatásairól. Megtudták, hogy a császár kegyelmet adott ugyan boldogtalan
                    életüknek, ámde mindazoknak, akik konok hajthatatlanságban maradtak továbbra is,
                    tömlöcöt szántak. Ebben a legislegutolsó pillanatban ismét akadtak többen, akik
                    megrendülvén hitökben, szubszkribáltak. Ezek leg­alább a csupasz életüket
                    mentették meg, ám annál riasztóbb napok vártak a többi szeren­csétlenre. Először
                    negyvenhat luteránus és két kálvinista hiten levő papot dobtak börtönbe, néhány
                    nappal később azonban napvilágra hozták őket s részint dunai hajókra, részint
                    szekerekre gyömöszölvén valamennyiöket, a nép hangos zokogása közben
                    elinditották a boldogtalanokat ujabb börtönök felé: kit Komáromba, kit Sárvárra,
                    kit Berencsre, kit Lipótvárra.</p>
                <p>De még ez sem volt elég!</p>
                <p>Nyárba fordult az idő, mikor a Pozsonyban visszamaradt reformátusokkal is
                    végeztek végül. Kollonicsék még mindig a reverzálisokkal jártak a nyakukra, de
                    mert nem birtak velök, meginditották ezeket is a legiszonyubb börtönök felé: kit
                    Sárvárra, kit Kaposvárra, kit Eberhardra vagy Lipótvárra.</p>
                <p>Azonban itt sem hagytak nyugalmat megzaklatott lelkeiknek!</p>
                <p>Szelepcsényi, ez az ingerült tót, válogatott kinzásokat eszelt ki a számukra.
                    Árkokat huzatott, sáncokat emeltetett velük télen és nyáron, ami - különösen
                    januári fergetegek idején – csak­nem elviselhetetlenné vált, mert féligcsupaszok
                    voltak piszkos rongyaikban s a téli orkánok napjaiban versenyt vacogtak a
                    szelekkel. Meghallották e szörnyü vacogást a Partiumban is s Szepessy Pál
                    olyankor szinte hörgött maga elé:</p>
                <p>- Jól van, papok, jól van! De sokan fognak még sirni itten, Seregeknek Ura!</p>
                <p>S ökleikkel az asztalba sujtottak erre a vezértársak is:</p>
                <p>- Elevenen nyuzunk meg minden nagypapot!</p>
                <p>...De még a gyötrelmes vármunka sem volt elég gyötrelem a prédikátoroknak.
                    Szelepcsényi a sáncokba is utánukküldte a jezsuitákat, akiknek rábeszélésére
                    többen pápista hitre álltak át e szánandó emberek közül. Komáromban tizenhatan
                    hagyták oda uj vallásukat, Lipótvárban heten. A megmaradtak azonban férgektől
                    ellepve is megtartották a hitet, hüknek maradván az ő Istenükhöz, miközben dacos
                    énekeiket zengedezték a mély sáncokban.</p>
                <p>Ám az 1674-ik esztendő nyarán, mikor prédikátorok és protestáns oskolamesterek
                    hátában bezárultak volna a börtönajtók, az ordasok is kitörtek a Partiumból.
                    Dühtől lihegve és csikorgó fogakkal. S lángözönbe borult Felső-Magyarország
                    egész keleti oldala.</p>
                <p>Hajmeresztő indulattal gyilkolták egymást császáriak és fölkelők, akiket
                    kurucoknak hivott a nép. Most tudniillik a föld népe is az ordasok mellé
                    szegődött már. Ásóval, kaszával. Az utolsó emberig.</p>
                <p>Mert a nép is rájött ekkorára, hogy inkább a katonahalál, mint igy döglődni
                    tovább.</p>
                <p>Hiszen mindenüket kipörkölte és felfalta már a német s feleségeiket, leányaikat
                    szemükláttára gyalázták véresre a zsoldosok, apró gyermekeiket pedig
                    lándzsahegyre szurták föl. Most aztán, hogy papjaikkal együtt Istenüket is
                    rabszijra füzték, valóban nem maradt választás egyéb, mint kaszára kelni s
                    felcsapni a Szepessy Pál szörnyühirü legényei közé... És beálltak mind!
                    Feleségeik, leányaik, gyenge apróságaik, ugyszintén a tehetetlen aggok a sürü
                    erdőkbe, sziklák szakadékaiba vonták meg magukat, a férfiak pedig egyenesbe
                    feszitették a kaszát s beálltak a Szepessy Pál talpasai közé. A táborban akkor
                    már dobok doboltak s töröksipokon jajgatott a legiszonyubb katonaének:</p>
                <p>Tölts kupámba bort, az lölkemnek bort,</p>
                <p> Német vesztére üljük meg a tort!</p>
                <p> Ma egymással, bajnoktárssal együtt iszunk bort:</p>
                <p> Virradatra ugy üssük meg az német tábort!</p>
                <p>Eger és Ónod ellen törtek előre az ordasok, akiknek torkát düh marta. Mind a
                    huszezer legényét. Mert voltak annyian legalább.</p>
                <p>S a vezérek közül sem hiányzott egy is!</p>
                <p>Ott járt a hadak élén a kopasz Szuhay Mátyás, aki a jezsuiták gyilkolására
                    vaditott mindenkit; nem hiányzott a baljós csillagzatu Petrőczy István, a régi
                    vezér sem, akinek hármastoll lengett alá a süvegéről s az oldalán most is ott
                    lehetett látni legkitartóbb bajtársát, Ubrisi vezért, a nevezetes bujdosót,
                    akinek bizonytalan volt a hajaszine is; Erdélyből ujra kijött a daliás hadadi
                    Wesselényi Pál, mellette alig ődöngött a lován rezesorru Majos Ferenc,
                    minekfolytán ugy vélték többen is, hogy előzően alaposan be talált borozni;
                    németek irtására serkentette a csapatait Duló György és Duló Gergely s bánkódó
                    fejjel nyomult előre a szőkehaju Kende Gábor, bizvást-bizván ezuttal, hogy
                    viszontláthatja még ungi udvarházát; ott fityegett a baloldalán fenékbemetszett
                    tülke a dülledthomloku Tulok György kapitánynak, aki hogy ujból német vért fog
                    inni, minden ordas tudta előre. S a méregtől alig tudott felkiáltani az őszen
                    lengő szakállú Szepessy Pál, amikor kiadta a parancsot:</p>
                <p>- Ne legyen irgalom a németek cinkostársainak!</p>
                <p>A rongyos csapatok közt ott menetelt a lován Eperjes egykori tisztes városbirája,
                    a fehérre őszült Keczer András meg Gábor fia. Szótlanul haladtak egymás mellett,
                    mert hónapok óta semmi hirt sem hallottak sárosi hazájukból. Egyszer csak
                    felsóhajtott Keczer Gábor:</p>
                <p>- Meglátjuk-e még valaha Eperjes városát, atyám?</p>
                <p>- Te minden bizonnyal hazakerülsz egykor, fiam, - sóhajtott vissza Keczer András,
                    - de én itt halok meg a nyomorult bujdosásban!</p>
                <p>Keczer Gábor mintha nem is hallotta volna atyja szavait, mert igen-igen el talált
                    gondolkozni valamin. S édes andalgásba merülve mondta maga elé:</p>
                <p>- Maholnap félesztendejét tölti be immár Andráska fiam...</p>
                <p>Elmondhatatlan dühvel lángoltak fel a csaták és ütközetek a császári csapatok és
                    Szepessy Pál ordasai között. Pálffy Miklós a Barkóczy-testvérekkel együtt
                    félezer fölkelőt vágott halomba, Ónod mellett pedig a fölkelők csaptak le Pálffy
                    Miklósra, elfogták egész dandárát, legyilkol­tak mindenkit, hogy hirvivő nem
                    maradt a császáriakból.</p>
                <p>Éjszakánkint tüzben recsegtek falvak, erdők szélei, kazlak és majorságok. S Eger
                    és Ónod táján égignyaldostak a lángok, véresre vervén szét az éjszakák nagy
                    sürüségét.</p>
                <p> </p>
            </div>
          <div type="chapter">
                <head>X.</head>
                <p>Ebben az időtájban jegyezte föl nemes Babotsay Izsák, Tarczal város hites
                    Nótáriusa nevezetes krónikájába, a Fata Tarczaliensa-ba, amint következik:</p>
                <p>»Ezen esztendőben Harsányi György Kuruc Kapitány hadaival és nevének megfelelő
                    Farkas Péter Hadnagyával együtt téli kemény-hideg időben, setét éjszakának
                    idején Tarczal várossára berohanván, a szegény Város lakosinak házaikat
                    ellenségesképpen felprédáltatja, öltözeteket sem hagyván meg. Abban a rettenetes
                    kemény időben sem Férjfiaknak, sem Asszonyembe­rek­nek sokaknak eggy párnájok,
                    eggy leplek sem maradott miattok. Lovaikat, ökreiket, valamik találtattak, mint
                    Ellenségtől nyerttet, akképpen elhajtották, sőt még ártatlan Feö Birájokat is,
                    minden igaz Ok nélkül felkötözve, egész Csátig lóháton, többére csak szőrén,
                    magokkal rabul elvitték, nem kevéssé mortifikálván, kinoztatták. Ki is
                    nemkülönben, hanem száz magyar forint készpénzen és eggy hordó-bor sarczon vala
                    kénytelen magát tőlök megváltani és kiszabaditani, nagy munkával és nagy
                    fáradtsággal. Semmit is az elprédált jókból a Lakosoknak vissza nem adtak.«</p>
                <p>Mialatt pedig Babotsay Izsák Siralmas Krónikájába jegyezgette városának és a
                    Hegyaljának szörnyü dulását, a Partiumból kitört fölkelők és a császáriak most
                    már feneketlen gyülölettel mészárolták nemcsupán egymást, hanem mészároltak
                    mindenkit, akit kardjaiknak hegye elért. Nem nézték többé, kit vágnak, csak
                    vágtak! Öldöklés és jajszó volt az ország északi karimája a pozsonyi
                    Fehérhegyektől a Partiumig minden, sőt a császári generálisok be-becsaptak a
                    Partiumba és Erdély széleibe is, mire a török is csattogtatni kezdte a
                    kardját.</p>
                <p>Erre az időre esett, hogy Lipót császár - minden elmétől és rangjától megfosztva
                    – szám­üze­tésbe küldte legbizalmasabb emberét, Lobkowitz főudvarmestert, akinél
                    gyülöltebb ellensége nem volt a nemzetnek, ideszámitva a császári tábornokokat
                    is. Őneki irták föl iszonyú bün gyanánt mindenekfölött, hogy vérpadon kellett
                    kimulnia Nádasdy Ferencnek, Zrinyi Péternek és Frangepánnak. Senki semmit nem
                    tudott Lobkowitz kegyvesztésének igazi okáról, csak rebesgették, hogy a
                    főudvarmester a császár nagy ellenségével, a francuzokkal korrespondeált volna.
                    És miközben a császáriak elrémültek a nagyhatalmu kegyenc számüzetésbe
                    küldetésén, az ordasok egyszerre zudultak föl, vagy huszezren:</p>
                <p>- Dögöljön meg a kutya! Dögöljön meg a császár is!</p>
                <p>Nincs példa reá népek és országok történetében, hogy valaha valahol oly indulatos
                    öldöklések folytak volna, mind ebben az időben Felső-Magyarország egész
                    szélességében. S most először kezdett főni csak a feje Lipót császárnak! Mert
                    nyugaton a francia királlyal volt kénytelen hadakozni, ha meg akarta tartani
                    németalföldi birtokait, ugyanakkor pedig az érsekujvári kon­tyosok, ámbár
                    egyebek szerint békeállapotban lettek volna a császárral, megindultak Ujvárból s
                    fölégetvén a Vágvölgyét, Pozsonyig gyujtogattak. Válaszul erre a császár a
                    vérengző Strassoldót tette meg kassai főkapitánynak a kivénült Spankau helyébe.
                    És Strassoldo nem is váratott magára sokáig...</p>
                <p>Ahelyett meglepetésszerüen benyomult a török kardja alá tartozó részekbe s
                    reárontván Debrecenre, sokszáz fölkelőt gyilkoltatott le, amire kihuzta kardját
                    a török is, hogy Bécs felé villogtassa meg. Lipót császár arra gondolt hirtelen,
                    hogy kibékül Erdéllyel és a bujdosókkal, ámde Szepessy Pál, aki soha egy szavát
                    nem hitte el a császárnak, a kardjára csapott sulyos markával:</p>
                <p>- Vesszen inkább az ország, semhogy továbbra is a németnek rabszolgája
                    legyen!</p>
                <p>S a vezértársak ijesztő gyülölködéssel kiáltottak fel a lengőszakállu öreg
                    szavaira:</p>
                <p>- Vesszen hát inkább az ország s haljunk meg mink-magunk is!</p>
                <p>Tébolyitó indulattal indult meg a rablás. Öldöklés és a gyujtogatás.</p>
                <p>Kobb Farkas, az északi vármegyék katonai parancsnoka - a nép végső rémületére –
                    vérbe­mártott pallost, nyársat és kinzókereket hordoztatott meg a még föl nem
                    pörkölt falvakban, hirré hirdetvén mindenfelé, hogy pallossal, karóval és
                    kinzókerékkel küld át a másvilágra mindenkit, legyen ur avagy jobbágy, aki
                    titokban pártjára merne állni a zsivány fölkelőknek és egyéb utonállóknak.</p>
                <p>Az ordasok vezérei Eger alatt szálltak táborba ezidőtájt s hallván a dolgokat,
                    levelet küldtek Kobb generálisnak. Hir szerint a dülledthomloku Tulok György
                    kapitány mondta ludtoll alá a levelet s a bujdosók többi vezérei fölöttébb
                    helyeseltek reá. Hangzott vala pedig ez a levél, amint következik itten a
                    dolgoknak rendjében:</p>
                <p>»Hé Kobb Farkas, te kurafi!</p>
                <p>A kardrakelt nemzet szegény bujdosóvezérei ezt üzenik neked, tehátlan vedd
                    tudtodra:</p>
                <p>Ha te azt mondod, hogy a rablókat akasztófa, a zsiványokat karó illeti, a
                    latroknak pedig kerék jár, akkor legelsőbben akasztasd fel magad magadat egy
                    gyalázatos cölöpre, dugasd magadat karóba s undok kezeidet és piszkos lábaidat
                    töresd kerékbe, mink pedig odamegyünk akkor és szemedbe fogunk köpdösni, mert
                    lator vagy!... Hát ezt ne ejtsd ki az eszedből Kobb Farkas, te büdös, aki kurafi
                    vagy!«</p>
                <p>Szepessy Pál, mikor a seregdeák felolvasta előtte a levelet, megbékélt szivvel
                    bólintgatott reá:</p>
                <p>- Egészen a kedvem szerint van...</p>
                <p>S akkor aláirtak a levelet egytől-egyig. Először őmaga, aztán a kopasz Szuhay
                    Mátyás, majd Petrőczy István és Ubrisi vezér, akkor hadadi Wesselényi Pál
                    következett, aki után az ungi hazájába visszasóvárgó Kende Pál jött, követte őt
                    az ősz Keczer András, jöttek aztán a Dulók, névszerint: György és Gergely s nem
                    hiányzott rezesorru Majos Ferenc, aki most sem volt józan állapotban. Végül
                    Tulok György kaparta alá nevét, miközben felröhögött rutul:</p>
                <p>- Most már olvashatod, kutya!</p>
                <p>Hát elolvasta a levelet Kobb Farkas generális s szinte megtébolyodott a dühtől.
                    Éppen Kassa városa ellen nyomult előre Kobb Farkas s elolvasván a levelet, a
                    haját kezdte tépni tehetetlenségében. Mert nem birt szabadulni a szörnyü
                    gyanutól, hogy az északi városok polgárai piszkos konspirációban állnak a
                    bujdosókkal.</p>
                <p>S irtózatos választ adott a Tulok Györgyék gyalázkodó levelére.</p>
                <p>Mihelyt Kassára ért, tömlöcbe hányatta a városi-tanács minden tagját s ugyanakkor
                    ember­telen kinok közt végeztetett ki hat nemesembert. Négyet közülök karóba
                    vonatott, egynek levágatta a jobbkezét s szurokbamártatván, meggyujtatta, hogy
                    haldokolva is visitozott a nyomorult, miközben lobogott, mint a fáklya. A
                    hatodikat végül lófarkon hurcoltatta meg, szijat hasitatott a hátából s elevenen
                    dobatta tüzbe.</p>
                <p>Ezekre a kinzásokra elszörnyedt egész Felső-Magyarország, a pozsonyi
                    Fehérhegyektől a Partiumig, csak az ordasok nem ijedtek meg. Ahelyett
                    megzördültek a kardok a Partiumtól Eger váráig. Ugyanakkor ökölberoppant a
                    Szepessy Pál marka s két ököllel kezdett fenyege­tőzni Kassa város irányába:</p>
                <p>- Megállj, Kobb Farkas, te rima! Minden kurucért tiz németet karózunk meg!</p>
                <p>A kassai rémtettekre maga Lipót császár is megrendült s a bécsi udvarba rendelte
                    vissza Kobb generálist. Ám a hadjárat továbbdult minden erejével: karóval,
                    kinzókerékkel, bárddal...</p>
                <p>De kilátástalanok maradtak a legiszonyubb vérengzések is.</p>
                <p>A császári hadvezetők minden kegyetlenkedései csődöt mondtak a nemzet halálos
                    ellen­állásán, ugyanakkor azonban ismételten kezdtek rájönni a szerencsétlen
                    bujdosók is, hogy hiányzik soraikból az igazi vezér. Mert Szepessy Pált, nagy
                    eszénél és körültekintésénél fogva, mind elismerték maguk-fölött valónak, ámde
                    kellett volna már valaki, aki mögé öldöklő méreggel gyülekezik föl az egész
                    nemzet. Egyeseknek ugy rémlett elvétve, mintha lankadni kezdett volna immár a
                    vénülő szemü Szepessy Pál. Hirlett példának okából, hogy feleségét, született
                    kakasfalvi Chuda Zsuzsanna nemzetesasszonyt, aki addig Szolnok-Doboka földjén
                    vonta meg magát, régi szolgaembereivel továbbutaztatta Erdély mélyébe, ahol is
                    atyafiak nyujtottak neki szállást Pál nevü növekvő fiával egyetemben, aki
                    tizenkettedik esz­tendejében járt vala ekkor. Szepessy Pál titkos intézkedéséből
                    ugy látták sokan, hogy a vezér karja mintha fáradni kezdene s talán hite is
                    apadozik immár a nemzeti ügy föltámadásában... A vezérutódot várta mindenki.</p>
                <p>- - - - - - - - - -</p>
                <p>Erdély földjén deli ifjuvá nyúlt ki erre az időre a tizennyolcesztendős késmárki
                    Thököli Imre gróf!</p>
                <p>- - - - - - - - - -</p>
                <p>Hanem akik csüggedni vélték a lengőszakállu Szepessy Pált, rövidesen ujjongva
                    ocsudtak föl e balhiedelmükből.</p>
                <p>Mert nem lankadt az eszélyes és körültekintő vezér. Váratlanul ugyanis kiadta
                    ujabb parancsát az ordasoknak:</p>
                <p>- Bátorság, legények! Maholnap megüljük torát minden német pusztulásának!</p>
                <p>S az öregnek körülbelül igaza lett. Mert ujabb reménysugár csillantotta meg magát
                    az ordasok felé, akikről ekkor már foszlani kezdett az abaposztó, lábukról pedig
                    lekivánkozott a nyütt kunkorhegyü csizma, ugyszintén a bocskor.</p>
                <p>Ez esztendőnek őszén egyszerre csak hire szállt a fölkelők soraiban, hogy
                    fényeshatalmu francia király, aki esztendők óta állt keserü hadjáratban a bécsi
                    császárral, teljhatalmu ügy­vivőt küldött Apaffy fejedelemhez, vegye reá, hogy
                    lóraültetvén minden embert, szálljon ki Erdélyből s a bujdosókkal együtt verjen
                    ki minden idegent Magyarország földjéről... Senki bizonyosat nem tudott, ám
                    rebesgették mindazáltal, hogy a fejedelem, ugyszintén a nagyeszü és ármánykodó
                    Teleki Mihály előbb a nagyvezér fejbólintását szerették volna megnyerni s
                    ezokból a Portához küldötték föl a francia királyi ügyvivőt.</p>
                <p>Sokáig járt oda a francia.</p>
                <p>Azalatt ordas-tél szakadt le a Szepessy Pál legényeire, akik Ónodtól Eger váráig
                    s innét számitva a Partiumig táboroztak szétszórva s olyan kiáltó nyomoruságban,
                    hogy lötyögött rajtuk a bőr. Arról azonban szó sem lehetett, hogy béküljenek a
                    némettel. Sőt éppen most, amikor nappalokon és éjszakákon át versenyvacogtak a
                    télben, - éppen most olyan méreg égette őket, hogy fortyogtak a torkaik.</p>
                <p>Aztán csak kizsendült a tavasz is Magyarország földjén. Az ötödik esztendőre
                    kezdett nyiladozni immár, mióta először ereszkedtek csatába a nemzet jobb
                    megélhetéséért.</p>
                <p>A francia még mindig nem tért vissza Sztambulból. Ám ugyanakkor ujabb értesülések
                    verték föl a tábort, amelyek ismételt reménykedésre fakasztottak minden talpast
                    és lovaslegényt.</p>
                <p>Hire jött, hogy - Varsó városán keresztül - ujabb követség érkezett a francia
                    királytól. Az volt a nagy király kikötése, hogy küld pénzt, teméntelen pénzt,
                    csak üljön lóra Erdély is, vezérök pedig legyen maga Teleki Mihály, a ravasz
                    kancellár.</p>
                <p>Szepessy Pál bútól roskadozva szólt erre:</p>
                <p>- Legyen hát Teleki a vezér!... De verjünk át minden németet a másvilágra!</p>
                <p>Vezértársak és kapitányok rábólintottak ekkor:</p>
                <p>- Legyen hát Teleki a vezér!... De jaj a német ebeknek!</p>
                <p>Volt pedig ez az 1675-ik esztendő április havának elején, mikor már
                    zöldbeborultak a mezők. E hónap első napján Szepessy Pál aláirta beleegyezése
                    jeléül, hogy a hadrakelt fölkelő­csa­patoknak, ugyszintén az Erdélyből meginduló
                    hadaknak Teleki Mihály kancellár fog paran­csolni. És aláirták a bujdosó
                    vezértársak is. Ámbár nem szivesen cselekedték, mivel olyas értesüléseik voltak
                    mindenfelől, hogy »Apaffy esze« nem szivelheti a fiatal Thökölit, aki máris
                    mindenben a maga esze után indul. Márpedig Szepessy Pál és vezértársai mégis
                    csak a fiatal késmárki grófot szerették volna fejökül látni.</p>
                <p>Ennek azonban nem következett el még az ideje.</p>
                <p>Egyelőre sietniök kellett a bujdosóknak, hogy el ne mulasszák a szerencsés
                    alkalmat. Ezokból Kende Gábor, Keczer András és más hadvezetők Fogarasba mentek
                    alá a pityókos Apaffyhoz, ahol némi tanácskozás után szerződvényt irtak alá
                    másodszor is. Az ifju Thököli gróf ugyancsak ott volt az aláirók között.</p>
                <p>Kölcsönös hitükre fogadták e szerződvény pontjai között, hogy a fejedelem
                    tizenkétezer embernyi lovas- és gyaloghadat küld ki Erdélyből, a franciák nagy
                    királya megüzente pedig, hogy utban van már a pénz s nyomban indul egy dandárja
                    is, hogy Teleki Mihály és Szepessy Pál kardja alatt előtörvén Pozsonyig,
                    irtóztató vérontást vigyen végbe a megrémült császáriak között. A fejedelem
                    tehát megegyezett volna Kende Gáborral meg az ősz Keczer Andrással, ámde hátra
                    volt még Küprili nagyvezér jóváhagyása. A szultán egyelőre nem akart még háborut
                    a bécsi császárral s ezokból Küprili is mély hallgatásba burkolózott.</p>
                <p>Ugyanakkor pedig egyéb körülmények is az ordasok és vezéreik ellen játszottak
                    közre.</p>
                <p>A császár - konstantinápolyi ügyvivője utján - rájött a bujdosók és az erdélyiek
                    terveire s komolyan megdöbbent ezuttal. Mert hirek jöttek másoldalról, hogy az
                    érsekujvári basa s egyéb végvári basák és bégek gyanusan mozgolódnak.
                    Köztudomásu volt ugyanis a nagy­vezérről, hogyha egyelőre óvatosan bánt is Lipót
                    császár generálisaival, nyiltan rokonszen­vezett Szepessy Pállal és
                    fölkelőivel.</p>
                <p>Lipót császár megdöbbent tehát s miniszterei tanácsára gyülést hirdetett
                    Pozsonyba, ahová meghivta Apaffy követét is. A bujdosók nem küldtek követet,
                    ahelyett a császár meghivó levelére méregtől-feszitve kiáltott fel mind a
                    huszezer ordas:</p>
                <p>- Halál a császárra!</p>
                <p>S a lengőszakállu Szepessy Pál, a kopasz Szuhay Mátyás, az ungi hazájába
                    visszasóvárgó Kende Gábor, a baljós csillagzat alatt született Petrőczy István,
                    ugyszintén Ubrisi vezér, aztán rezesorru Majos Ferenc, a dülledthomloku Tulok
                    György kapitány, valamint az ősz Keczer András és a fiatal Keczer Gábor
                    egyakarattal kiáltottak rá:</p>
                <p>- Halál a császárra!</p>
                <p>Pozsonyban mindazáltal megtartották a gyülést, melyben a tanácskozásra meghivott
                    protestáns urak, ugyszintén Apaffy Mihály követe fölálltak s egyértelmüen igy
                    beszéltek:</p>
                <p>- Töltessék be a nádori szék, állittassék helyre az alkotmány, töröltessenek el a
                    törvénytelen adók, az országból takarodjanak ki az idegen hadak s valamennyi
                    tisztségek magyarokra bizassanak!</p>
                <p>A császár, mikor tudomására adták a magyarok követeléseit, felháborodva kiáltott
                    fel:</p>
                <p>- Eszüket vesztették a magyarok!</p>
                <p>S a pozsonyi gyülést nyomban szétkergette, mindazáltal pátenseket küldöztetett
                    szét s e pátensekben bünbocsánatot hirdetett minden bujdosónak, ha a császár
                    hüségére tér meg.</p>
                <p>Ez az igérgetés fülébe jutott a fölkelőknek is, akik dühtől csattogva kiáltottak
                    fel, (mind a huszezer ordas egyszerre!), hogy e kiáltásukat hallani lehetett az
                    egész Partiumban:</p>
                <p>- Vesszen inkább az ország, semhogy továbbra is a németnek rabszolgája
                    legyen!</p>
                <p>Ebben az időben tengerhez volt hasonló Magyarország, mely tengernek minden
                    hullámtaraja külön-külön tajtékzott.</p>
                <p>Aközben történt valami!</p>
                <p>Az Uristennek tetszett az élők sorából kiszólitani a bujdosók egyik legnagyobb
                    ellenségét, Spankau generálist.</p>
                <p>Felujjongtak erre az ordasok. De korán ujjongtak fel.</p>
                <p>Mert utóda Strassoldo főkapitány lett, valamennyi császári hadvezető között a
                    legkegyet­lenebb. Strassoldo rövidséggel kezdte a dolgokat s tetemes hadakat
                    szedvén maga köré, váratlanul rárontott Debrecen városára s hihetetlen
                    vérengzést vitt végbe a bujdosók soraiban. Amerre elvonult egyszer,
                    karóbahuzott, akasztófára kötött s elevenen megnyuzott és pörkölt fölkelők
                    mutatták az utját.</p>
                <p>Erre a vandalizmusra, mely az első pillanatban megdöbbentette a bujdosókat is,
                    csak ki­rántotta kardját Szepessy Pál vezér s kirántották kardjaikat az összes
                    lovasok. Végig-végig egyetlen fegyverzörgés lett a Partium s a vezérek kiadták a
                    jelszót:</p>
                <p>- Hej, rá a németre! Legyilkolni minden idegen bitangot!</p>
                <p>S nekiindultak, fenyegetőzve és átkozódva.</p>
                <p>De meg kellett állaniok, mert egy Konstantinápolyból érkezett hiradás
                    meghökkentette vala­mennyiöket. Elhunyt Küprili nagyvezér, aki igaz embere volt
                    minden fölkelőharcosnak. S nem maradt senki többé, aki biztatta volna az árva
                    magyarokat.</p>
                <p>Ősz lett ekkorára. Késő november.</p>
                <p>Lipót császár ebben az időtájban jobb belátásu tanácsadói szavára figyelve,
                    hajlandó lett volna tárgyalni a szerencsétlen földönfutókkal s igéretet tett,
                    hogy minden vármegyében egy-egy templomot vissza fog adni a protestánsoknak.</p>
                <p>De az ordasok annyit válaszoltak a békeajánlatra:</p>
                <p>- Teszünk a császárra!</p>
                <p>S ugyanakkor vad riadal zengett végig a Partiumon. Mert a varsói francia ügyvivő
                    - titkos megegyezésben Apaffy fejedelemmel és Teleki kancellárral s a lengyelek
                    szemhunyása mellett - verbuvált polyák légiókkal betört a Javorinába s
                    pozdorjává vervén szét a Schmidt császári generális katonáit, egyetlen
                    nekirohanással bevette Késmárk várát. Apaffy és Teleki pedig ugyanakkor Kende
                    Gábort, az ősz Keczer Andrást és egyéb jártas főembereit Kara Musztafához, az uj
                    nagyvezérhez menesztette és hogy vállalkozásukat minél sikeresebbé tegye,
                    négyezer arannyal rakta meg a tarsolyukat. A nagyvezér átvévén az ajándékot,
                    jóindulatát nyilvánitotta a bujdosók ügye iránt. Mindazáltal nem tett semmit,
                    sőt csendre utasitotta őket. Mert az történt, hogy Lipót császár ügyvivője
                    nyomban másnap harmincezer tallérral kedveskedett neki, ami mély hatással volt
                    Kara Musztafa nagyvezérre.</p>
                <p>Ugy látszott, végleg elveszett az ordasok ügye. Lipót császár ugyanakkor
                    visszahivta Kassáról Strassoldo főkapitányt s az embertelen Kobb Farkast küldte
                    a helyébe, akinek nevét még kétszáz esztendő mulva is átkok közt emlegette a
                    nép. Az irtózatos emlékü generális minde­nek­előtt vérrel mázolt akasztófát,
                    bárdot és karót hordoztatott meg a hét tiszai vármegye falvaiban és városaiban,
                    kihirdetvén megyeszerte, hogy akasztófára huz, karóba vonat és bárddal nyakaztat
                    le minden magyart, aki a lator bujdosókhoz szitana.</p>
                <p>Ez azonban nem volt elég!</p>
                <p>Hogy még nagyobb rémületbe ejtsen mindenkit, Kassa város piacán hatvankét magyar
                    urat gyilkoltatott le. Huszonkettőt ezek közül karóba huzatott, negyvennek a
                    bakó csapta el a fejét.</p>
                <p>Iszonyat zúgott végig Felső-Magyarországon. A pozsonyi Fehérhegyektől Ecsed
                    váráig. Csak a kardrakelt zendülők nem riadtak vissza.</p>
                <p>Abban az időben tiz bélpoklos bendőjü lancknehtet sikerült elcsipniök Szendrő
                    vára alatt. Nyolcat közülök egymással etettek meg s csupán a két utolsónak adták
                    meg a kegyet, hogy magamagát akaszthassa föl. Akkor garmadába hányták
                    valamennyiöket s alájokgyujtottak... Recsegtek a tüzön.</p>
                <p>Ugyanakkor ujabb jelszó hangzott fel a bujdosók soraiban:</p>
                <p>- Husz németet minden kurucért!</p>
                <p>Vérrel irták vala az 1675-öt.</p>
                <p>...Ez esztendőnek vége táján, mikor már téli alvásba merült minden, Szepessy Pál
                    meg vezér­társa, a kopasz Szuhay Mátyás kettesben kocogott Várad felől a felé a
                    falu felé, ahol közös szállásuk volt a tavasz óta. A váradi basa látogatására
                    jártak, aki ujból biztatni kezdte őket.</p>
                <p>Szótlanul kocogtak jódarab ideig, amikor végül magáraeszmélt és egy olyat
                    sóhajtott Szuhay Mátyás, hogy majd a mellét vitte szét:</p>
                <p>- Egy kérésem lenne hozzád, régi barátom, Pál vezér, melyet hetek óta takargatok
                    immár magamban... Halld meg hát, régi barátom!</p>
                <p>- Hallgatom, - mondta sok bú között Szepessy Pál. Mert megsejtette, hogy nagy
                    dologról lesz szó ezuttal.</p>
                <p>A kopasz Szuhay folytatta:</p>
                <p>- Éveim száma maholnap beteljesedik, mert igen érzem már terhöket a vállaimban.
                    Igérd meg nekem, Pál vezér, hogy holttestemet, akár csatákon leljem halálomat,
                    akár rút nyugalommal muljak ki innét, haza fogod vitetni egyszer s Abaujvármegye
                    földje fog takarni mégis...</p>
                <p>A lengőszakállu Szepessy Pál sok szomoruságtól környezve nyujtotta ekkor jobbját
                    régi barátjának, Szuhay Mátyásnak s igy tett igéretet neki:</p>
                <p>- Holttestedet hazavitetem, Szuhay Mátyás vezér, ha utánad találnék átmenni a
                    másvilági bujdosásba. Mert az én karjaim is lankadni kezdenek a kardnak sulya
                    alatt...</p>
                <p>S akkor kezet ráztak.</p>
                <p>Észak felől a tél hidege lehelt immár az arcukba. Ők kocogtak ketten lehajtott
                    fejjel, szótlanul. Bizonyára ifjabb éveikre találtak rágondolni, amelyek
                    bujdosással kezdődtek s azóta sem volt vége a reménytelen állapotnak.</p>
                <p>Kocogtak ketten. És nem szóltak egymáshoz többé, csak sóhajtoztak elvétve. Mintha
                    csak megérezték volna mind a ketten, hogy meg vannak számlálva esztendeik.</p>
                <p> </p>
            </div>
          <div type="chapter">
                <head>XI.</head>
                <p>A prédikátorok akkor már gályát vontak. Eladva, miként a barmok. És ha
                    abbahagyták volna pillanatra a gályavonást, mezitelen hátukon felcsattant a
                    korbács, hogy e csattogások nyomán kiserkedt a vérük.</p>
                <p>Messze, igen messze volt a tengertől a Partium és Erdély, de hirek ide is
                    elhatottak azért. S elborzasztók voltak ezek a hirek! És Váradtól Ungig ujból
                    zörögni kezdtek a kardok. Még a katolikus magyarok szive is megesett a
                    gályarabok állati sorsán.</p>
                <p>Szuhay Mátyás, amikor értésére estek e búrafakasztó hiradások, komoly szemmel
                    fordult a többi vezér felé:</p>
                <p>- Régi bajtársaim, most láthatjátok immár, hogy nincs egyéb választásunk, mint a
                    miskáro­lás... Kiherélni minden jezsuitát és nagypapot, legelőször pedig
                    Szelepcsényit és Kollonicsot!</p>
                <p>A vezérek egyértelmüen bólogattak:</p>
                <p>- Ki fogunk herélni hát minden jezsuitát és nagypapot!</p>
                <p>Ámde mielőtt megindulhattak volna az ordasok, a tengerről szállongó hirek mély
                    keserüségre fakasztottak minden magyart...</p>
                <p>Mert azokat a rab prédikátorokat, akik életben maradtak a nyomoruságban és a
                    kinoztatások között, Berencsen, Kaposvárott, Komáromban, Lipótváron és
                    Sárvárott, arra itélt el Szelep­csényi és Kollonics, hogy kihurcoltatván a haza
                    területéről, adassanak el gályákra, ahol is - a nyomorult tehetetlenségben és a
                    sulyos evezésben - hamarosan elpusztulnak mind.</p>
                <p>És megindult a világ legszomorubb menete...</p>
                <p>A szerencsétlen papok és oskolamesterek száma megapadt immár, mert többen
                    kiszenvedtek ekkorára a börtönökben, egyesek megtagadták magokat, ám a többiek
                    rendületlen hittel mentek a gályák felé.</p>
                <p>És hogy mentek, irgalmas Isten!</p>
                <p>Gyalog bukdácsoltak át először Morván, majd osztrák földön, nehéz vasakkal
                    kezeiken-lábaikon és ha már-már összeestek volna a kimerültségben, meztelen
                    hátukon az őrök ostorai pattogtak. Akik németek és egyéb jószándéku lelkek
                    látták ezeket a ténfergő prédikátorokat és elhagyott protestáns oskolák
                    tanitóit, megdermedtek ekkora kegyetlenség előtt.</p>
                <p>Iszonyu hetek multak el, amire Triesztig tudtak volna elvergődni zörgő
                    vasaikkal.</p>
                <p>Sellyei István és Komáromi István hosszu szakálla lisztes lett az idegen országok
                    utjainak porától s a többiek is reszkető tagokkal, véres lábbal álltak meg
                    Trieszt előtt. Itt először szennyes ólba, majd a vártömlöcbe dobták őket s
                    Bátorkeszi István megérezvén, hogy elér­kezett az utolsó pillanat, amikor vagy
                    szétválasztják őket, vagy meg kell halniok Istenükért és földönfutó hazájukért,
                    keserüségében éneket szerzett, melyben is elbucsuzott rabtársaitól és szegény
                    Magyarországtól. És a tömlöc legmélyén óvatosan dünnyögték attólfogva az éneket,
                    hogy meg ne hallják durva őreik:</p>
                <p>Panaszolkodhatunk, bizony méltán sirunk,</p>
                <p> Mert utolsó válét nemzetünknek irunk,</p>
                <p> Mert oly sentenciát kértek mi-ellenünk,</p>
                <p> Mely ellen már tovább nem vitézkedhetünk...</p>
                <p>- - - - - - - - - -</p>
                <p>Nemesek, vitézek, közönséges rendek!</p>
                <p> Én, Sellyei István, megváltam tületek,</p>
                <p> Azt hagyom tinéktek, hogy Istent féljétek</p>
                <p> S az megösmert hitben erősek legyetek!</p>
                <p>S dünnyögve zengett a bucsu-ének, számtalan szakaszban még:</p>
                <p>Negyvenhét rab közül mi hárman versekben,</p>
                <p> Trigyentum várának nagy-mély tömlöcében</p>
                <p> Esztendő-szám szerint hetvenötödikben...</p>
                <p> Adja Isten, egymást láthassuk menyégben!</p>
                <p>Messze-messze vonszolták immár lesoványodott tagjaikat a prédikátorok és
                    oskolamesterek s mire a Partiumig értek volna el a borzongató hiradások,
                    elferdültek s megnagyobbodtak, ám a valóságot igy is ki lehetett hámozni azért.
                    Ezek a hiradások pedig arról tudtak, hogy az elcsigázott lelkészeket és
                    tanitókat hajókra rakták Triesztnél, az Adrián át Peskaráig vitték, ahonnét
                    véres lábbal húzták magukat és zörgő béklyóikat e boldogtalan emberek Theáte
                    városáig. Akkor már roncsok voltak mind, de azért jezsuiták rohanták meg őket
                    ekkor is a feszülettel, hogy tagadják meg hitüket. Ám ők rendithetetlenek
                    maradtak egytől-egyig. Oly szivelállitó állapotban voltak már valamennyien, hogy
                    csak négykézláb mászva tudtak bebujni theátei börtöneikbe, de egy szerzetes még
                    ekkor is hitágazati kérdésekkel nyomorgatta őket... Itt ismét meghaltak nehányan
                    s a halottak hideg tetemeit a többieknek kellett kivinniök csupaszon s elkaparni
                    az idegen földben.</p>
                <p>Ujabb próba következett most a szegény emberekre. Mert továbbhajszolták őket,
                    Nápoly irányába.</p>
                <p>Soha olyan menetelést!</p>
                <p>A rab lelkészek és tanitók nehéz vasakba vasalva, véres lábakkal zörögtek az
                    olaszországi utakon s aki utolsót lehelve közülök, fejjel bukott volna ki a
                    sorból, holtteste foszladozva maradt ott az utfélen, mig csak meg nem ették az
                    égimadarak vagy az ebek. Az ősz-szakállu Harsányi Istvánt és Czeglédi Istvánt
                    korbács-csapkodás közt terelte maga előtt az idegen kapitány. Utközben nem
                    egyszer tudatlan tömeg támadta meg e szörnyü menetet s szitkokkal illette őket
                    avagy arcukba köpdösött e szerencsétleneknek.</p>
                <p>Ekkorára harmincan maradtak mindössze. Ezt a harminc lelkipásztort és
                    oskolamestert aztán holtigtartó rabságra adták el a nápolyi kikötőben s tüstént
                    le is láncolták őket a gályákra.</p>
                <p>A vasravert mártirok egy másik csoportja ugyanakkor Bukkari várának mély
                    tömlöcében tengődött. Nyakuknál fogva bilincselték őket egymáshoz...</p>
                <p>...Ezek voltak az utolsó hiradások, melyek a protestáns hitvallók sorsáról
                    érkeztek meg a Partiumba és Erdélybe. Nagy keserüség szállta meg ekkor a
                    lengőszakállu Szepessy Pált s feneketlen indulatában rácsapott pántos
                    kardjára:</p>
                <p>- Meglássátok, barátim, hogy mielőtt elfogyna előlünk ez az esztendő, kitörünk a
                    császárra s halomba-döfünk minden bélpoklos németet...</p>
                <p>- És minden jezsuitát! - kiáltott bele méregtől remegve a kopasz Szuhay
                    Mátyás.</p>
                <p>Itt már össze-vissza kezdtek kiáltozni a csapatok is:</p>
                <p>- Elevenen piritjuk meg Szelepcsényit és Kollonicsot!</p>
                <p>Mert bujdosó papok, »a menydörgés e fiai«, elmondhatatlan gyülölettel uszitották
                    Szepessy Pál legényeit a császár, rabló hordái és a főpapok ellen.</p>
                <p>Igy válik érthetővé, hogy a tótok is öklüket rázva fenyegetődztek
                    Felső-Magyarország felé:</p>
                <p>- Legyilkolunk minden nagypapot!</p>
                <p>Történt mindez a legbizonytalanabb világban, amikor még a fölkelők vezérei sem
                    tudták, hol fogják lehajtani a fejüket másnap? Senki nem sejtette, mit hoz a
                    közeli jövő...</p>
                <p>A török egyelőre nem mozdult, Lipót császár pedig mintha kezdett volna rájönni,
                    hogy taná­csosabb lenne megegyezni a bujdosókkal. Fejébe vette, hogy
                    országgyülést fog egybehivni. Néhány hónappal erre az esztendőre meghalt I.
                    Rákóczi Ferenc is, csaknem észrevétlenül s férfilelkü hitvese, a szépséges
                    Zrinyi Ilona a munkácsi sziklafészekben vonta meg magát Juliánna kislányával s
                    pöttöm fiacskájával, Ferkóval. A hősi asszonynak az volt a terve, hogy Munkács
                    várában várja ki az itéletidő enyhülését. Róla és két árvájáról azonban alig
                    esett szó egyelőre a fölkelők soraiban.</p>
                <p>Az ordasok kitörésre készültek a Partiumból, a császár pedig országgyülés
                    kihirdetésére készülődött. Mert ekkor már a császár is borzadva látta az
                    örvényt, melynek szélére rossz­akaratu tanácsadói juttatták Magyarországot.
                    Ezokból az elkövetkezett ujesztendőben egyenkint szólitotta fel a püspököket s
                    egyéb magyar tanácsadóit, miként lehetne különösen a Felvidékről a Partiumba és
                    Erdélybe futott lázadókat visszatériteni az engedelmességre?</p>
                <p>A klérus egyik tagja, Bársony György, a sirja felé közeledő egri püspök ezt
                    irta:</p>
                <p>»Nyilvánvaló dolog a protestánsok pártütése a katolikusok ellen s Felséged nem
                    büntetheti ezt szelidebben, mintha kiirt minden uj vallást, annyi bajoknak
                    okozóját... Ezt tévén, a lázadásnak eloltja kanócát, bedugja forrását s az ősi
                    vallást helyreigazitván, megszilárditandja trónját.«</p>
                <p>Gubasóczy János váczi püspök ezt irta a császárnak:</p>
                <p>»Vékony egyházi belátásom szerint össze kellene ülniök már a hazájuk jövőjéért
                    remegő nemes férfiaknak s őszinte szerződésre lépvén az elégületlenekkel,
                    méltányos követeléseik tel­jesitését kell igérni. Az ügy elintézése nem tür
                    halasztást: télnek idején a munkás is ellenség. Felkel éjszaka a török hold,
                    hogy legyilkolja a keresztényeket... A kereszténység előfala is veszélyben
                    forog: mertha Magyarország eldőlt, a szomszéd tartományokra kerül a sor. S utána
                    egész Európa következik...«</p>
                <p>Bizonytalan, nagyon bizonytalan lett a világ ebben az ujesztendőben.</p>
                <p>A császár békülékenynek látszott, az ordasok átkozódása viszont kivert a
                    Partiumból is. Akik reménykedni mertek még, utolsó szalmaszáluk az országgyülés
                    lett volna.</p>
                <p>...Hanem ekkor váratlanul ujjongva harsantak meg a fölkelők. Mert huszadik
                    esztendejébe lépett immár Thököli Imre s Erdély felől riasztó hirek jöttek: hogy
                    kardját készül felövezni a német ellen a daliás késmárki gróf.</p>
                <p>- - - - - - - - - -</p>
                <p>Ősz lett megint. Hideg ősz.</p>
                <p>Fönt-fönt, közel az ország északi határszéléhez, ered a Tapoly, elfolyik Gerla
                    falu kertjei alatt, de ott alig lépésnyi csak. Nyugat-keleti vonulatu a tájon az
                    összeszorult völgy: nyugati vége bezáródik, keleti végéből pedig idelátszanak a
                    már ereszkedő ködökön át Bártfa hallgatag tornyai.</p>
                <p>Ott folydogált a Tapoly akkor is a Rauscherék kertje alatt, magában a kis
                    gyümölcsösben pedig almaszüret volt éppen. Keserü esztendők óta elhalt a nevetés
                    ebben a világtól elvonult zugban, mert messze-messze járt a gazda, az ifju
                    Keczer Gábor. Lompos németek nem igen mutatkoztak errefelé s hosszu hónapok
                    multak el, amig egy-egy elszakadt és kimerült zsoldos-szakasz huzott el a poros
                    uton. Bártfának visz ez az egyetlen ut is, mely összeköttetést jelentett volna a
                    háborgó külső világgal.</p>
                <p>Most ez az ut is halott volt tulnyomórészt.</p>
                <p>Egyhangu volt a falucska élete. A jobbágyok vénei el-eldolgoztak a Rauscherék
                    gazdaságá­ban, miután a fiatal tót legények egytől-egyig hadbaereszkedtek
                    gazdájok, a fiatal Keczer Gábor nyomában... Most, hogy szüret folyt a
                    gyümölcsösben, a szöszhaju tót leányok és menyecskék rákezdtek egy szivbemarkoló
                    dalra. Szólt pedig a nóta az ujdonsült férjekről és vőlegényekről, akik
                    alámentek Buda felé, a török ellen és akik talán soha többé nem fognak
                    visszatérni a párjuk ölelő karjai közé. Mert elestek a teméntelen harcon s
                    holttetemüknek derekalja a pázsitos térség, szemfedőjük a nagy magyar ég... S
                    vadmadarak lakmároznak belőlük az elhagyott csatatereken. De a nótát is
                    abbahagyták később, mivelhogy nem találtak enyhületet a fájdalmas dallamban.</p>
                <p>A Hegyalja felől ferdén sütött már a napocska s folyt-folyt a szüret a
                    gyümölcsösben.</p>
                <p>Ott tett-vett közöttük a ház fiatal asszonya s egy-két szót váltott valamelyik
                    menyecskével, aki az almák legszebbjeit válogatta, megsimogatott egy-egy
                    kenderhaju leánykát vagy felmosoly­gott akaratlanul. De olyan fáradt volt ez a
                    mosolygása, akár a bucsuzkodó napocskáé, amelyik sütött-sütött még, de ereje nem
                    volt többet.</p>
                <p>Később a kert végébe állt ki eltünődözve a kis Rauscher Edit, aki huszonegyedik
                    eszten­dejében járt ekkor, de komoly-szép arcát bú árnyazta e napon is. Állt a
                    kert aljában, sokáig elnézte a Tapoly patak vizét, amint meg-megnyaldosta a kert
                    szegélyét s akkor délibb tájak­nak futott tovább, hol magyar, tót és rusnyák
                    bujdosók csatáztak esztendők óta a maguk és a nemzet jobbvoltáért... És akkor,
                    amidőn azt hitte, hogy senki nem látja, szerelmes vággyal tárta ki barnára
                    edzett két karját a messzeség felé s öntudatlanul suttogta maga elé az elárvult
                    menyecske:</p>
                <p>- Édes-kedves uram...!</p>
                <p>Arra rezzent össze, hogy a háta megett kurta lábacskákkal totyog feléje valaki a
                    keskeny és kavicsos kerti-uton. Megfordult s öröm és büszkeség csillant meg
                    szürkés szemében, amint a kisfiát látta lépegetni maga felé:</p>
                <p>- Andriskám! Galambom!</p>
                <p>Legugolt, feléje-tárta karjait s ifjabb Keczer Andráska csak a karjai között állt
                    meg.</p>
                <p>Három esztendőske mult már ekkor a pöttömlegény, akit fiatal anyja
                    összevisszacsókolt s megcsippentvén a pofácskáját, azt kérdezte tőle:</p>
                <p>- Kisfiam, mi leszel, ha megnősz?</p>
                <p>- Katona leszek, - mondta a gyerek gondolkozás nélkül.</p>
                <p>Édesanyja szemét nem felhőzte be a bú árnyéka. Tudta, hogy mihelyt lóraülni
                    képesek a nemesurfiak, lóháton kimennek a kapun s talán soha nem jönnek vissza
                    édesanyjukhoz, őket sirató gyenge mátkáikhoz... Csak a hősi dalok szállnak
                    felőlük lankadatlanul.</p>
                <p>De akkor megszólalt a legényke:</p>
                <p>- Anyukám, van nekem másik nagyapám is?</p>
                <p>- Van kisfiam, van, - sóhajtott fel a fiatal mama s ugy érezte, könnyek
                    fojtogatják a torkát. - Majd hazajön karácsonyra s bizonyos, hogy kis hátaslovat
                    hoz neked Erdélyből...</p>
                <p>A legényke azonban továbbra is kiváncsinak mutatkozott a kis eszével:</p>
                <p>- Anyukám, azt is mond meg, van énnekem apám?</p>
                <p>Keczer Gáborné született Rauscher Edit fiatalasszony itt már nem birta tovább.
                    Hősi lélekkel tartotta magát idáig, most azonban sürü könnyek boritották el szép
                    szemeit:</p>
                <p>- Van édesapád, kisfiam s majd ő is hazatér rövidesen másik nagyapáddal együtt.
                    Most messzi világban él lóháton, mert előbb hazánkat kell
                    fölszabaditanunk...</p>
                <p>- Anyukám, mi az, hogy: hazánk?</p>
                <p>Rauscher Edit, ugy térdepelve, leborult legényke-fia vállára s hangosan kezdett
                    zokogni. Legalább kisirta magát egyszer.</p>
                <p>...Hirtelen arra rezzent össze, hogy valaki megsimogatja a haját. Felnézett
                    könnyes szemével: az édesatyja állt mögötte. Az ősz Rauscher Gáspár, mindenkitől
                    tisztelt patricius Eperjes városában, résztvevő hangon szólt:</p>
                <p>- Nono, leányom, nem szabad megfeledkezni magunkról... Majd jórafordul
                    minden!</p>
                <p>A fiatalasszony megtörölte zsebkendőjével a szemét, tenyerével elsimitotta a
                    haját, sóhajtott és felállt. Aztán ugy, egymás mellett állva, a kert végéből
                    sokáig, igen sokáig néztek el Bártfa város tornyai felé, amelyek ködszinben
                    néztek vissza reájok. S szinte várták, mikor veri föl a templomok környékét a
                    por, amelyet fölkelő lovasok lovai vernek toronymagosba...</p>
                <p>Mert ezen az őszön többször is titkos hiradások fakasztották őket ujjongó örömre.
                    S az ősz Rauscher most is felmosolygott maga elé, ugy suttyomban,
                    bajuszvégről:</p>
                <p>- Hirlik, hogy király lesz a fiatal Thököli.</p>
                <p>Mert az Ecsedi-lápoktól a pozsonyi Fehér-hegyekig szájról-szájra suttogta a
                    reménykedő nép, hogy az elmult hónapban erdélyi kovácsok élesitették ki tüzön az
                    ifju késmárki gróf kardját, amelyet ha felköt egyszer a derekára, Szepessy
                    Pálékkal együtt megindul Felső-Magyarország szabaditására. Velejön Teleki Mihály
                    az erdélyi hadakkal, akinek eszét és nagy furfangjait mindenütt megcsodálták,
                    sőt beszélték: a nagyvezér is táborba fog szállni, hogy lova patái alá teperje
                    Bécset... Akkor majd beköszönt a gerlai portára az ellenséges vértől belepett
                    Keczer Gábor is.</p>
                <p>A kis Rauscher Edit összeremegett s felcsillant szemmel szólt:</p>
                <p>- Ó, édesapám, sokkal hamarabb fogom viszontlátni az én édes uramat!</p>
                <p>- Hogy-hogy? - ütődött meg az ősz eperjesi patricius.</p>
                <p>Mert sehogysem értette a dolgot.</p>
                <p>A menyecske elmondta erre, amit meglepetésnek tartogatott magában, hogy minden
                    estén hazavárja az ő hites urát s talán még ma éjszakára be fog toppanni a
                    házba. Tiz nappal előbb lovas-szolgájával küldte meg nagytitokban a hirt, hogy
                    erdőkön, hegyeken, járatlan utakon hazafelé indul. Egy éjszakára legalább, mert
                    nem birja immár a honvágy mardosását. Meg aztán ifju hitvesét is szeretné
                    átkarolni egyszer...</p>
                <p>Az ősz Rauscher Gáspár megdöbbenve kiáltott a leányára:</p>
                <p>- Isten irgalmazzon akkor e szánandó embernek!</p>
                <p>- Valami veszély fenyegeti talán, édesapám? - rebbent össze Rauscher Edit.</p>
                <p>Édesapja a fejét fogta:</p>
                <p>- Ó, én Istenem, hogy ezt is meg kellett érnem!</p>
                <p>Mert azóta, hogy tavaly őszön meghalt a felesége, sok bú közt tengette magános
                    napjait. És csak olyankor vidult meg keveset, ha titkon kiszállván leányához,
                    eljátszogatott a kis unoká­val... Még egyre a fejét fogta, mikor menyecskeleánya
                    másodszor is megrebbent, imára kulcsolván az ujjait:</p>
                <p>- Valami baj van talán, édesapám?</p>
                <p>Az ősz Rauscher Gáspár elmondta erre, hogy három nappal előbb (azért is menekült
                    ki ide) véres háttal sikerült csak Eperjes városáig elvonszolnia magát Tábori
                    Erzsók császári kém­nőnek. Valahol Szendrő alatt rajtaütöttek az ordasok s
                    véresre vesszőzték akkor, mielőtt még a lengőszakállu Szepessy Pál és rezesorru
                    Majos Ferenc elé hurcolták volna, aki gyalázatos kinzásokkal készült véget vetni
                    e hazáját megtagadott némber életének. De a nagy gyalázat­ban is szerencséje
                    volt a hirhedt leányasszonynak, mert váratlanul kóbor császári lovasok bukkantak
                    föl az erdő mögött s szétszórták a fölkelők csoportját. Tábori Erzsókot pedig az
                    erdő sürüje felé huzták el a lovasok, miután nem ismerték fel... A szörnyü életü
                    leányasszony meggyalázottan került vissza Eperjesre, a lovasokat
                    megtizedeltette, ugyanakkor pedig ujabb halálos bosszut esküdött Keczer Gábor
                    ellen, akire ráismerni vélt a zendülő lovasok parancs­nokában...</p>
                <p>- Holtbizonyos, hogy mától kezdve éjjel-nappal nyomában lesz a te uradnak, -
                    fejezte be Rauscher Gáspár.</p>
                <p>De a kis Rauscher Edit akaratosan tiltakozott a fejével:</p>
                <p>- Nem lehet az... Nem olyan ember az én édesuram...</p>
                <p>Váratlanul elhallgattak azonban. Mert akkor ért hozzájok Keczer Gábor édesanyja,
                    aki esztendők óta viselt gyászt férjének és fiának hontalansága miatt:</p>
                <p>- Miről beszélgettetek, leányom?</p>
                <p>Rauscher Edit nyugodt volt már:</p>
                <p>- Semmi különösebb ujságról, anyám. Annyit emlitett csupán édesatyám, hogy
                    Erdélyből talán ki is indult már a fiatal késmárki Thököli Imre gróf...</p>
                <p>- Adná az Isten, leányom!</p>
                <p>A gyászruhás anya azzal meg is nyugodott, de nem nyugodott meg a kis Rauscher
                    Edit. Mert tudta jól, hogy Tábori Erzsók halálos ellensége valamennyiöknek, aki
                    a bosszuvágytól el­torzult arccal keresi a Keczer Gábor lábanyomát.</p>
                <p>S szörnyü döbbenetére még azon az éjszakán lovon toppant haza Keczer Gábor.</p>
                <p>Egy nyargalt szolgástól mindössze.</p>
                <p>Hanem megférfiasodott a csaták és ütközetek forgatagaiban. Csillogó szemmel,
                    vállátverő hajjal csuszott le lovának nyergéből s először apró fiát kapta föl,
                    majd halottfehér hitvesét, a kis Rauscher Editet karolta át, aki megtörten
                    suttogta:</p>
                <p>- Rosszkor jöttél, édesuram...</p>
                <p>Keczer Gábor azonban nem hallotta meg a remegő szavakat. Először megmosdott,
                    akkor nagy csöndben vacsorához ültek volna le éppen, a nagy ebédlőben, mikor a
                    csöndön közeledő lovak patacsattogása vert át Bártfa város irányából...</p>
                <p>Most már Keczer Gábor arca változott át halottfehérre:</p>
                <p>- Értem jönnek... Mégis a nyomomban van hát Tábori Erzsók!</p>
                <p>Pillanatot nem késve lóravetette magát s egyetlen lovas-szolgájával nekivágott a
                    fekete éjszakának. Kevés idővel reá császári katonák özönlötték el az udvart s
                    parancsnokuk, egy fiatalabb kapitány, szélesen nyitott be az ebédlőbe. Nagyot
                    kiáltott németül:</p>
                <p>- Hol van a lázadók alvezére?</p>
                <p>Senkisem válaszolt neki... Ám a beállt csöndön át lódobogást lehetett kivenni
                    egész tisztán. Felindultan vetette magát ekkor lovára a császári kapitány s
                    ujabb pillanat mulva már ők is vágtattak az éjszakában. Mind-távolodó
                    dobogással.</p>
                <p>Ahogy minden nesz elhalt volna odakint, a boldogtalan Rauscher Edit térdrerogyott
                    az asztal előtt s imára kulcsolta össze ujjait:</p>
                <p>- Istenem, segitsd meg!</p>
                <p> </p>
            </div>
          <div type="chapter">
                <head>XII.</head>
                <p>A zavar és bizonytalanság egyre nőtt azalatt.</p>
                <p>Erdélyből hirek érkeztek a Partiumba, hogy Thököli Imre, a daliás késmárki gróf
                    kivonni készül kardját, mert a magyar nemzet sebei immár nem hagyják őt nyugodni
                    elméjében. Ámde Teleki Mihály is vezére akart lenni az Erdélyből kitört hadaknak
                    s a nagyeszü és ravasz kancellár magatartása sokszor búsitotta ezidőtájt
                    Szepessy Pált és vezértársait.</p>
                <p>Hogy mi oka lehetett e készülő egyenetlenségnek, senkisem tudta még egyelőre.</p>
                <p>De szállongó hirek máris voltak fölös-számmal.</p>
                <p>Leghihetőbbnek tetszett mégis, hogy Teleki Mihály az ifju Thökölinek szánta
                    leányát, az alig-fölserdült késmárki grófról viszont azt suttogták, hogy szive
                    másvalaki felé kezd hajlani. Egy fiatal özvegyasszony felé, akinek szépségéről
                    legendák jártak mindenfelé a bujdosók között.</p>
                <p>Ez a világszép menyecske Zrinyi Ilona lett volna, (ha hitelt lehetett adni a
                    szállongó mende­mondáknak), aki két apró árvájával még mindig Munkács falai közé
                    zárkózva reménykedett az idők fordulásában.</p>
                <p>De más körülmények is növelték a zavart.</p>
                <p>Lipót császár megigérte, hogy országgyülést hiv egybe, ahol is orvosolni fogják
                    az ország nyilt sebeit, ám e szándékával egyre késett. A nemzet sebei pedig az
                    égre kiáltottak már ekkor. S fokozta a keserüséget és búsitotta az elméket, hogy
                    a prédikátorok, a nemzet e nemes fiai, még mindig gályákat vontak a
                    tengeren.</p>
                <p>És Szepessy Pál, valahányszor hiradással voltak neki a gályarabok baromi
                    állapotáról, indulatosan csapott egyet kardja markolatára:</p>
                <p>- Minden hitvalló lelkipásztorunkért tiz németet fogunk meghentergetni a
                    tüzben!</p>
                <p>Szuhay Mátyás hasonló indulatban tört ki:</p>
                <p>- A tulajdon markommal fojtok meg minden piszok idegent, akit elérhet a
                    kezem!</p>
                <p>Pedig ebben a fenyegetőzésben maga sem hitt már Szuhay Mátyás. Mert öreg lett
                    ekkorára s kivénült tagjaiból elszállni készült indulatos lelke.</p>
                <p>Ezt az indulatot pedig egyre szitották a gályákhoz láncolt prédikátorok sorsáról
                    érkezett hiradások. Mert mindent-mindent tudtak Szepessy Pál és bujdosó
                    legényei.</p>
                <p>Tudták, hogy a szánandó protestáns papok közül azok, akik el nem rothadtak
                    börtönök fenekein, avagy el nem hulltak az utfélen, nehéz gályákhoz vannak
                    odavasalva s ó jaj, iszonyu az evezőcsapkodás a Szent Januárius, a Szüz Mária
                    meg a Szent Klára gályán, ugyszintén a többi hajón. Kettesével ültek egymás
                    mellett, a padokhoz béklyózva s hajtották a gályát oly szörnyü munkában, minőre
                    csak a nyomoruságos szerecseneket volt szokás elitélni. De még ez sem volt elég!
                    A gályavonás közben is jezsuiták zaklatták őket a feszülettel, ami temérdek
                    szenvedést jelentett ujból meghurcolt lelkeiknek... És véresretört tenyerükben
                    ha lankadni kezdtek volna már a gályahajtó lapátok, az igazságért szomjuhozó
                    ajkaikon fölzokogott egy Istent hivó ének, de még ezt az enyhületet sem engedték
                    meg nekik. Mert tépettingü, meztelen hátaikon abban a pillanatban felcsattantak
                    a korbácsok s a szerencsétlen emberek, mialatt végső erejük megfeszitésével
                    vonták a gályát, kénytelenek voltak hangtalanul felsirni. Könnyeik végigfolytak
                    barázdás arcaikon s gondozatlan szakállaikon.</p>
                <p>Tudtak, mindent tudtak a Partiumba és Erdély szegélyeibe szorult bujdosók és
                    miközben országgyülés hirdetésére készült a császár, ők a császárral és
                    lelketlen generálisával készültek leszámolni egy utolsó nagy kitörésben.</p>
                <p>A gályákhoz láncolt papjaikról érkezett hirek vészes keserüséggel töltötték el
                    valamennyiöket. Ám ez esztendőnek vége felé ugy tetszett fel többeknek is, hogy
                    fordulat fog beállni a még életbenmaradt prédikátorok sorsában.</p>
                <p>Mert számuk ijesztően fogyott. Nápoly felé való kényszerü vándorlásuk alatt akik
                    elhaltak, azok tetemeit az utfélre lökték, ahol vadmadarak ették meg őket aztán,
                    akik pedig a gályákon adták ki lelköket, azokat a tengerbe lökték meztelenül.
                    Nagyot csobbant a viz, utána még­nagyobbat hallgatott a tenger s a visszamaradt
                    többi nyomorult rab egyet sóhajtván, tovább­rángatta a lapátot. Ámde az 1676-ik
                    esztendőben ugy tetszett, hogy megváltás következik el a gályarabok embertelen
                    nyomorgattatása után. Mert ezt a szenvedést az Isten sem nézhette tovább!</p>
                <p>A mirmidonok, pelopszok, sőt a kemény Ulixesz katonái is sirvafakadtak volna
                    elmondha­tatlan állapotukon. Minden gálya száznegyven láb hosszú s husz láb
                    széles hadihajó volt, huszon­hat evezővel mindegyik oldalán. Két alacsony árboca
                    volt rendesen a gályának, három­szögü vitorlával. Ide osztották be a magyar
                    prédikátorokat és oskolamestereket, a legelvete­mültebb gonosztevők közé.</p>
                <p>Az 1676-ik esztendő elején azonban, mikor éles szelek sikoltoztak végig a
                    Partiumon, reménykedve sóhajtottak föl Szepessy Pálnak a császár ellen
                    fölzendült legényei:</p>
                <p>- A hatalmas Isten talán megsegiti őket!</p>
                <p>Mert a szegény rabok hazai és külföldi hittestvéreiket keresték föl kesergő
                    levelekben. A hazában ugyan mitsem tehettek értük, mivel Szepessy Pál és ordasai
                    tehetetlenek voltak egyelőre, ám annál inkább megesett rajtuk a külországokbeli
                    protestánsok szive... Meg­mozdultak a genfi egyház vezetői, mialatt két nemes
                    nápolyi lélek: Welsz Fülöp és Welsz György mindent elkövetett, hogy
                    megszabaditsa bilincseitől ezeket a gályákra eladott magyar hitvallókat.
                    Ugyanakkor a belga és holland szövetség Bécsben székelt nagykövete emlékiratot
                    nyujtott be Lipót császárhoz, amelyben kimutatta, hogy a gályákra hurcolt
                    protestáns papok ártatlan és szánandó emberek. Egyidőben lépett közbe Bécsben a
                    szász választófejedelem és az angol király, amire Lipót császár ujból
                    megvizsgáltatta ügyöket az 1676-ik esztendő januárius havának folyamán.</p>
                <p>Ámde egyéb dolgok is estek időközben!</p>
                <p>A holland flotta - De Haen János altengernagy parancsnoksága alatt - a nápolyi
                    kikötőbe vitorlázott s az altengernagy mindjárt az első napon káplánját küldte
                    az istenadta szenvedőkhöz. Káplánja által arra kérette őket az emberi érzésü
                    holland flottaparancsnok, adjanak neki igaz választ a következő tiz
                    kérdésre:</p>
                <p>1. Mikor idéztek meg benneteket a pozsonyi törvényszékre?</p>
                <p>2. Kinek parancsára idéztek meg? Lipót császár parancsára-é vagy a máséra? És ha
                    máséra, kiére?</p>
                <p>3. Mikor történt mindez?</p>
                <p>4. Micsoda gonoszsággal vádoltak benneteket s kinek parancsára börtönöztek
                    be?</p>
                <p>5. Miként jutottatok az első bebörtönzésből a nyomorba és a gályákra?</p>
                <p>6. Erre a bünhődésre avagy más-valamelyre itélt-é benneteket Lipót császár?</p>
                <p>7. Eladtak-é benneteket erre a rabszolgaságra és ha igen, micsoda áron?</p>
                <p>8. Hogy hivják mindegyikőtöket külön-külön s mely városban vagy faluban voltatok
                    lelki­pásztorok?</p>
                <p>9. Egyáltalán nem törödnek-é veletek atyátokfiai Magyarországon avagy tesznek-é
                    valamit, hogy megszabaduljatok ebből az állati tengődésből?</p>
                <p>10. Micsoda utat-módot véltek leggyorsabban célravezetőnek avégből, hogy
                    megszabadul­jatok ebből az irtózatos állapotból s ujra az Igét hirdessétek
                    hiveitek előtt?</p>
                <p>S a szerencsétlenek válaszoltak is.</p>
                <p>Ekkor már hajmeresztő állapotban voltak... öltözetük merő rongy, csupasz hátuk
                    vérzett az időjárás viszontagságaitól meg a gyakori korbács-suhogástól, ők maguk
                    pedig árnyékként lézengő csontvázakká asztak össze... A hollandi altengernagy
                    meggyőződvén a válaszokból, hogy a gályákra eladott prédikátorok egytől-egyig
                    ártatlanok, egy maga mellé vett tiszttel és káplánjával nyomban fölkereste a
                    nápolyi alkirályt s a szegény rabok megszabaditását sürgette nála. Ugyanakkor
                    azonban ugy fordult a hadiszerencse, hogy az altengernagynak váratlanul föl
                    kellett szedetnie a flotta horgonyait s idegen vizekre kellett sietnie...</p>
                <p>Ugy látszott ismét, hogy végleg összeomlott a gályarabok ügye. Ők-maguk még
                    nagyobb szótlanságba estek.</p>
                <p>De nem sokáig kellett már szenvedniök!</p>
                <p>Mert néhány nappal azután maga a nagyemlékezetü Ruyter Adorján Mihály, az összes
                    hollandi vizierők tengernagya vitorlázott be a nápolyi kikötőbe s kezében a
                    belga szövet­ségesrendek parancsával, követelte a magyar lelkipásztorok nyomban
                    való szabadon­bocsá­tását.</p>
                <p>A bilincsek lehulltak hát végül huszonnégy magyar protestáns kezéről-lábáról,
                    mert mindössze ennyien voltak már életben ekkor. Kettejüket pedig, névszerint:
                    Harsányi Istvánt és Czeglédi Istvánt a börtön mélyéből hozták elő. Ám oly
                    erőtlenek voltak immáron mind a ketten, hogy támogatni kelletett őket kétfelől.
                    Különben összeestek volna.</p>
                <p>Aznap este, áhitatos könyörgés után, felgyülekeztek az admirális hajóján s
                    valamennyiök ajkán megzendült a hálaadó zsoltár:</p>
                <p>Midőn már-már a halál vett körül</p>
                <p> És már csaknem a kárhozatba estem</p>
                <p> Megsegitett engemet a jó Isten...</p>
                <p> Szivem azért csak őbenne örül.</p>
                <p>- - - - - - - - - -</p>
                <p>Mikor én nagy nyavalyámban valék,</p>
                <p> Ottan megmenté nyomorult életem...</p>
                <p> Légy csendességben azért, ó, én lelkem,</p>
                <p> Mert elküldi az Ur segedelmét.</p>
                <p>Szepessy Pál és vezértársai, ugymint: a kopasz Szuhay Mátyás, a balcsillagzatu
                    Petrőczy István és társa: Ubrisi vezér, az ungi udvarházába visszavágyakozó
                    Kende Gábor, rezesorru Majos Ferenc, a két Duló-testvér: György és Gergely,
                    hadadi Wesselényi Pál, a dülledt­homloku Tulok György kapitány s az ősz Keczer
                    András, mikor eljutott füleikbe, hogy a gályarabok megszabadultak mégis,
                    felsóhajtottak:</p>
                <p>- Talán a többieket is megsegiti az Isten...</p>
                <p>Mert egy másik csoportja is volt a szerencsétlen papoknak, akiket - nyakuknál
                    összeláncolva - a tengerparton található Bukkari várába vittek, iszonyu
                    börtönbe, ötven év óta nem tisztitották ezeket a kazamatákat, tizenöt napon át
                    egyetlen darab kenyeret nem vetettek eléjök s nyolcvan egész napig ugy hagyták e
                    nyomorult szenvedőket, hogy sem ülni, sem állni nem tudtak. Igy nyomorogtak
                    piszokban és éhezésben, a mélység fenekéről gyakorta kiáltozván Istenhez.
                    Aközben jezsuiták zaklatták őket, ki is tértek sokan, az a néhány szerencsétlen
                    rab pedig, aki rendületlenül kitartott Ura és Teremtője mellett, végül is az
                    1676-ik esztendő május havának legelején tudott menekülni a további kinoztatások
                    elől. Mert a külországi protestáns népek és kormányaik szünetlen dörömbölésére
                    utoljára is parancsot adott ki Lipót császár...</p>
                <p>Kezdődött pedig e parancs a következő szavakkal:</p>
                <p>»Leopolt, Isten kegyelméből a rómaiak választott s mindig felséges császárja,
                    Német-, Magyar-, Cseh-, Dalmát-, Horvát- és Tótország királya, Ausztria
                    nagyhercege, Burgundia, Stájer, Karinthia, Krajna és Würtenberg hercege, Tirol
                    és Görz grófja stb., stb., összesen és egyenként ugy az egyházi, mint a világi
                    fejedelmeknek, érsekeknek, vezéreknek, őrgrófoknak, grófoknak, báróknak,
                    nemeseknek, katonáknak, az őrségek főnökeinek, kapitányoknak, hely­tartóknak,
                    alispánoknak, kormányzóknak, várparancsnokoknak, zászlóhordozóknak, királyi vagy
                    szabad- és mezővárosok, vármegyék és bárminemü helyek igazgatóinak, s
                    vár­nagyok­nak, tanácsnokoknak és biráknak, nemkülönben bárhol található
                    kikötők, hidak és határátjárok őreinek, hasonlatosan a vámok és adók szedőinek,
                    kezelőinek, révészeknek, komposoknak s minden más bárminemü állásu, foku, rendü,
                    állapotu, méltóságu és rangu egyéneknek üdvöz­letünket, jóakaratunkat, császári
                    kegyelmünket és minden jót!«</p>
                <p>E szavakkal kezdődött a parancs, amely persze eljutott az ordasokhoz is. A
                    dölyfös hangra röhögő orkánban robbantak ki vezérek, kapitányok s Szepessy Pál
                    minden legényei:</p>
                <p>- Köpünk rá!</p>
                <p>Pedig e parancsnak lehetett köszönni, hogy a Bukkari vártömlöcében senyvedt
                    prédikátor­rabok is szabadlevegőre jutottak végül. Rövidesen csatlakoztak a
                    gályarabságból meg­mene­kült hitvalló társaikhoz s amikor összegyülekeztek volna
                    a hollandi admirális vezérhajóján, már csak harmincketten voltak életben. S irva
                    vagyon, hogy mikor a nagy Ruyter Adorján Mihály elibük állt, igy beszélt
                    hozzájuk:</p>
                <p>- Eddigi életemben számtalan győzedelmet nyertem ellenségeim fölött, de minden
                    eddigi győzedelmeim közt egyetlenegy is nem okozott nékem annyi örömöt, mint a
                    Krisztus emez ártatlan szolgáinak az elviselhetetlen járomból való
                    szabadulása...</p>
                <p>S amikor igy beszélt, könny rezdült meg szemében a verhetetlen hirü
                    tengernagynak.</p>
                <p>A hálaadó dicséreteket zengett prédikátorok és oskolamesterek nem időztek
                    tulon-tul a hadi­hajón, hanem elindultak Helvécia felé, ahová könyörületes
                    hittestvéreik hivták meg őket. A szerencsétlen protestáns papok és tanitók
                    gyalogszerrel keltek át az égigérő Alpokon s mire leereszkedtek volna Helvécia
                    virágos völgyeibe, sirva karolták át őket a helvét hitvallásu ottani
                    professzorok, papok és oskolamesterek.</p>
                <p>Hanem Sellyei István galambősz lett ekkorára. Harsányi István pedig annyira
                    elerőtlenedett, hogy szálankint kezdett hulldogálni az ő szakálla. Hej, sok
                    vérnek kellett hullnia még ezért a megritkult szakállért!</p>
                <p>Mert a bujdosó gályarabokról minden legapróbb hir megérkezett előbb-utóbb
                    Szepessy Pál legényeihez, akik a Partiumban táboroztak ekkor, szélesen és
                    elszórtan. Ezek a keserü föl­kelők összecsikorgatták a fogaikat olyankor, mert a
                    papjaikról szállongott hirek még nagyobb indulatra ingerelték őket.</p>
                <p>Minden pillanatban készen álltak volna az indulásra... Dehát várniok kellett
                    még!</p>
                <p>Mert a váradi basa és kontyosai még mindig nem látták érettnek az időt a
                    kitörésre, Erdély földjén a ravasz Teleki még mindig féltékeny szemmel nézett a
                    fiatal késmárki grófra, akinek kardját akkor tüzön edzették már a kovácsok.
                    Azalatt pedig mind sanyarubb állapotba jutottak a fölkelők. Testeiken nyütt lett
                    az abaposztó s az éhinség is kerülgetni kezdte őket. Negyedik esztendeje
                    tengődtek már olyan állapotban, mint Toldi kivénült lova valamikor.</p>
                <p>Ennek az esztendőnek tavaszán Szepessy Pál lépést haladt a lován Várad irányából
                    hazafelé. Velement Petrőczy vezér, Kende Gábor, az ősz Keczer András és a fia,
                    Gábor. Némileg meg­enyhült lélekkel igyekeztek falusi tanyájok felé, mert jó
                    hirrel engedte őket utjokra a váradi basa, akinek udvarlására jártak Váradon.
                    Megbiztatta őket, hogyha őmaga nem eresztheti is reá kontyosait az átkozott
                    császári tábornokokra és nagybendőjü lancknehtjeire, de - suba alatt - elnézi
                    Thököli megindulását, aki iránt sok bizalomra és még több reménykedésre gerjedt
                    az utóbbi hónapok folyamán.</p>
                <p>Lépést mentek hát a lovaikon öten. A kopasz Szuhay Mátyás, Szepessy Pál leghübb
                    barátja, otthonmaradt a kuckóban, mivel erre az időre fölötte megvénhedett már s
                    ráadásul mell­bántalmak kinozták, minekfolytán rutul köhögött.</p>
                <p>És Szuhay Mátyásra térülvén a szó, Szepessy Pál fejcsóválva kezdte:</p>
                <p>- Nyugtalanság zaklat, hogyha legközelebbi időben rámegyünk is a németre s
                    Morváig kergetjük a büdösöket, az én Mátyás barátom nem fogja meglátni többé
                    hazáját, a kies Abaujt... Mert elkövetkezett immár az ő ideje is.</p>
                <p>Itt felcsillámló szemmel szólt közbe Keczer Gábor:</p>
                <p>- Akkor talán mink is hazamegyünk, atyám...</p>
                <p>- Hazamegyünk, Gábor fiam, - nyugtatta meg ősz apja, Eperjes egykori városbirája.
                    - S akkor te is átkarolhatod majd anyádat, hitvesedet és apró gyermekedet...</p>
                <p>Keczer Gábor sóhajtott rá. És azontul hallgatagon dagasztották lovaikkal a
                    sarat.</p>
                <p>Tavasz volt! Tavasz volt!</p>
                <p>Vadvizek fakadoztak mindenfelé s meg-megcsillantak a melegedő napban. És a kéklő
                    magasban vándormadarak oszlopai igyekeztek észak felé: talán a Bodrogköznek,
                    talán a nagy lengyel mocsaraknak. Isten tudta csak... Párás volt a levegő s
                    vizcsöppek csillogtak a fák ág­hegyein.</p>
                <p>Hanem egyszer fölvágta a fejét Szepessy Pál, akinek vén szakállával gyengén
                    játszott a szelecske s visszafogván lovát, megütődve kérdezte a társaitól:</p>
                <p>- Hát ezek a deáki külsejü ifjak kik légyenek?</p>
                <p>Mert negyven-ötven deákkalapos fiatalember haladt velük keresztbe egy csatakos
                    uton. Gyalog­szerrel haladtak s leghátul nehány ifju kéziszekeret tolt maga
                    előtt erőlködve, mely elemózsiával volt megrakva. Amint hozzájuk ért volna, a
                    lengőszakállu Szepessy Pál azt kérdezte tőlük résztvevő szivvel:</p>
                <p>- Kik vagytok, fiaim?</p>
                <p>- Sárospataki deákok vagyunk, jóurunk, - felelt az élről egy bátorszemü és délceg
                    ifju, aki járhatott már a huszonnyolcadik esztendejében. - Kollégiumi városkánk
                    felé igyekszünk, a mi kis Jeruzsálemünkbe...</p>
                <p>Szepessy Pálnak ismerősül tünt föl a vállas fiatalember s megnézte jobban:</p>
                <p>- Mintha láttalak volna már, fiam.</p>
                <p>- Ugy van, jóurunk, - helyeselt a diákvezér. - Nevem: Szekeressy István s
                    negyedfél eszten­dő­nek előtte én valék a szénior, amikor - bujdostunkban -
                    jóurunk elé vetett bizonytalan sorsunk... Most már ő a szénior, - s az oldalán
                    álló diáktársára mutatott.</p>
                <p>A lengőszakállu vezér megdöbbent:</p>
                <p>- Hát még mindig bujdostok, fiaim?</p>
                <p>Szünet állt be. És csak sokára válaszolt Szekeressy István, mintha a megindultság
                    elvette volna a szavát:</p>
                <p>- Négy esztendeje lesz idei őszben, hogy Báthory Zsófia fejedelemasszony
                    zsoldosai meg a jezsuita-atyák elüldöztek bennünket a mi örök-Jeruzsálemünkből.
                    Azóta Marosvásárhelyen folytatjuk a tudományok müvelését, hová
                    könyvnyomtatómühelyünket s könyveink összes­ségét is sikerült magunkkal cipelni.
                    Mink pedig nehányan minden esztendőben megindulunk kétszer is a nagy utra:
                    először tavaszidőben, mikor északi irányba szállnak a darvak, hogy megkapáljuk
                    árván maradt Alma Materünknek, a mi nevelőanyánknak gazdátlan szőlleit s
                    másodszor őszidőben kelünk gyalogutra Marosvásárhelyről, hogy leszedjük a
                    szőllőt deák­testvéreink táplálására. Olyankor déli irányba szállnak már a
                    darvak.</p>
                <p>Petrőczy vezér, Kende Gábor, az ősz Keczer András és hadrakelt fia torkába
                    visszafojtott indulattal hallgatott. Szepessy Pál igy szólt ekkor:</p>
                <p>- S oskolamestereitek hol vannak?</p>
                <p>- Oskolamestereink, - folytatta az okosszemü Szekeressy István, - visszamaradtak
                    Maros­vásárhelyen, mert tagjaikban elvénültek immáron. Ezokból mink sem hagyjuk
                    el egymást, hanem akik már végigjártuk a tudományok minden osztályait, továbbra
                    is velökvagyunk s a mesterek helyett mink oktatjuk a serdületlen
                    muzsafiakat...</p>
                <p>Szepessy Pál bólogatni kezdett, a többiek négyen elbúsult elmével ültek a
                    lovaikon. S ekkor egy növekvő legénykét pillantott meg a vezér, amint szemeiben
                    apró búval álldogált a Szekeressy István háta megett. Azt kérdezte mostan a
                    vezér:</p>
                <p>- Kicsoda is ez a növekvő legényke?</p>
                <p>- Sallay István kispajtásunk, - válaszolt Szekeressy István s megveregette a
                    tizenhat év körüli legényke vállát. - Minden esztendőben kétszer jön velünk a
                    pataki szőllőkbe s onnét ugyan­csak gyalogszerrel tér vissza a mi társaságunkkal
                    Marosvásárhelyre. Apját-anyját keresi az árva, akiket a német hajtott el...</p>
                <p>Szepessy Pál nem birt többé magával. Kiveresedett nyakkal kiáltott fel:</p>
                <p>- Fiaim! Istenünkre fogadom tinéktek, hogy visszavezetlek még a ti kis
                    Jeruzsálemetekbe! Igaz hitére mondja ezt Szepessy Pál, a bujdosó hadak
                    vezére!</p>
                <p>A deák ifjak meglengették szegletes kalapjaikat a vezér felé s háromszor
                    kiáltottak reá vivátot. Aztán megindultak tovább, északi irányba, hol - a
                    láthatár mélye alatt - a Hegyaljának kellett szenderegnie valamerre. Alakjaik
                    mindinkább összezsugorodtak, mignem eltüntek egy kerek erdő mögött.</p>
                <p>Nagy-hallgatagon mentek tovább, lépést. Hanem egyszer még kénytelenek voltak
                    megállni.</p>
                <p>Messzebb jártak még a Partium ama falujától, melyben a vezérek hadiszállása volt,
                    mikor egy magános tanya közelében citeraszóra kapták föl a fejüket mind az öten.
                    Egy boglya alatt zörgette hangszerét a citerás, nyalka és kihivó táncnóta ütemei
                    pattogtak ki a hurokból, a boglya előtt pedig (de háttal Szepessy Pálnak és négy
                    társának) egy fölkelő rakta ki a táncot. Zömök alaknak hatott a rövid távolságon
                    át, félszeme fölött piszkos kötés vonult el s kunkor­hegyü csizmáival nagyokat
                    csappant a sárba. Zörgött rajta a fegyver, miközben a mélatáncu alak csipőre
                    helyezte a balkezét, jobbmarkát viszont a tarkójára csapta. Olykor búskedvüen
                    rikkantott egyet:</p>
                <p>- Héj!</p>
                <p>Szepessy Pál és négy társa darab ideig fejcsóválva nézte az érthetetlen alakot,
                    aki a leg­sulyosabb koplalás napjaiban nem átallott táncot lejteni, miközben
                    talpai alól jobbra-balra csapott fel a sár. Petrőczy rosszalón kérdezte:</p>
                <p>- Ki lehet e?</p>
                <p>- Kuczug Balázs lesz, ugy vélem, - jegyezte meg egykedvüen Szepessy Pál. -
                    Mondják róla, hogy messziről kerüli el a csaták forgatagait...</p>
                <p>Mert akkor mindenfelé ismerték már és fujták a Tyukodi pajtás ijesztő erejü
                    táboridalát.</p>
                <p>Ők öten továbbkocogtak az uton. Kuczug Balázs viszont, e mihaszna,
                    továbbcsattogott a sárban.</p>
                <p> </p>
            </div>
          <div type="chapter">
                <head>XIII.</head>
                <p>Aközben Erdély felől egy kard suhant föl a levegőbe s fénye fölvillant egész
                    Magyar­országon. S erre a kardvillanásra Szepessy Pál ordasai üvölteni kezdtek
                    az ujjongástól s a Partiumban zörögni kezdtek a fegyverek.</p>
                <p>Mert a fiatal késmárki Thököli Imre gróf kardja villant föl Erdély irányából.</p>
                <p>Hanem tetemes időnek kellett elmulnia még addig a kardvillanásig.</p>
                <p>- - - - - - - - - -</p>
                <p>Lipót császár fölfigyelvén a még-megmaradt országrészek siket csöndjére, maga is
                    meg­rémült. Mert temetőnek csöndje volt ez a csönd. A császár föltette magában
                    ezokból, hogy az Ur 1678-ik esztendejének legelején országgyülést hirdet
                    Pozsonyba, amire röhögve harsantak meg a fölkelők. Hocher kancellár, a császár
                    megbizottja, tapogatózni kezdett Szepessy Pál felé, aki ötödik esztendeje
                    hordozta már árva fejét a bujdosásban s leveleket csatolt az üze­neteihez ugy
                    neki, mint Apaffy fejedelemnek és Teleki Mihálynak. Az volt irva e levelekben,
                    hogy kegyelmet fog kapni minden lázadó, aki a császár hüségére tér meg s
                    kijelöltek egyes falvakat is, amelyekben istentiszteletet lett volna szabad
                    tartaniok a protestánsoknak. Azonkivül széltében hirdette Hocher, hogy az
                    országgyülés közeledő határnapja alkalmából hitleveleket fog kiadni a
                    császár.</p>
                <p>De erre már felhördült Szuhay Mátyás is, a sirja felé haladó zendülő.</p>
                <p>Mert ebben az időtájban testi-ereje véglegesen készült elhagyni Szepessy Pál
                    vezértársát s leghübb barátját a földönfutásban. Maga sem hitte már, hogy
                    viszontláthassa egyszer még szülőhazáját, most tehát, amikor a császári álnokság
                    a hitlevéllel akarta kelepcébe csalni őket, ugy kezdett kiáltozni, hogy csaknem
                    robbant:</p>
                <p>- Isten engem ugy segéljen, a császári hitlevelet a zászlómra fogom feltüzni, ugy
                    viszem katonái­mat a német ellen s a hitlevéllel meg a zászló nyelével fogom
                    fejbevágni a császárt!</p>
                <p>Szepessy Pál, akit - az Erdélyben dult viszályok okából - temérdek gond busitott
                    ekkoriban, megingatta vén fejét s ugy mondta Szuhay Mátyásnak:</p>
                <p>- Régi barátom és társam a vezérségben: igaz hitemre állitom tenéked, hogy
                    hamarosan megindulunk északi hazánk szabaditására s kardjaink hegyével forditjuk
                    ki akkor a bendőjét valamennyi lancknehtnek!</p>
                <p>A császári fogadkozásokkal szemben érthető volt a bizonytalanság. Mert ezek az
                    igéretek messze elmaradtak a bécsi és linci békepontoktól, amelyeket különben is
                    rég felrugott a császár.</p>
                <p>Ám egyéb dolgok is keseritették Szepessy Pált és vezértársait, ugyszintén a
                    kardrakelt összes fölkelőket.</p>
                <p>Mert igaz ugyan, hogy Lipót - engedékenységének jele gyanánt - mindenekelőtt
                    elcsapta a kassai kapitányságból Kobb Farkas generálist, akinek puszta nevére
                    ökölberoppant a marka valamennyi ordasnak s helyébe az emberibb Wrbna grófot
                    tette meg kapitánynak, ámde a temérdek-sokat nélkülözött, rongyokbanjáró s
                    didergő bujdosók nem hittek már senkinek. Ugyanakkor pedig Nagybánya vidékére
                    függesztették szemeiket: mert nagy események voltak előkészülőben Nagybánya
                    környékén.</p>
                <p>Mialatt ugyanis Szepessy Pál veszteg-koplaló legényei a Partiumban és Erdély
                    szélein elszórva lestek a vezéri jelre, amikor feneketlen indulattal törhetnek
                    ki északnyugat felé a Partiumból és a nagyváradi basa kardja alá tartozó
                    hódoltsági részekből s vethetik reá magu­kat németre, dánra, vallonra és
                    morvára, azalatt Nagybánya körül vagy tizenkétezer békétlen erdélyi élén Teleki
                    Mihály s hadadi Wesselényi Pál marta egymást. A fővezéri kardért.</p>
                <p>Az idő pedig telt-mult s aközben csakugyan összeült a pozsonyi országgyülés, a
                    magyar rendek elmondhatatlan keserüsége közben. És szét is oszlott nemsokára, a
                    magyar urak még féktelenebb indulatkitöréseitől kisérve. Erre az
                    eredménytelenségre vad ujjongás rázta meg az ordasok táborát, mivel érezték,
                    hogy megjött végül az ő idejük is!</p>
                <p>Ugy tetszett pedig, hogy a császár ezuttal komolyan szeretett volna kibékülni a
                    fölzendült bujdosókkal, ámde az 1678-ik esztendő legelején egymás felé rázva
                    öklöt széledtek szét a szembenálló felek.</p>
                <p>Oka pedig mindennek Hocher kancellár volt, akit annyira felbőszitettek a Szepessy
                    Pál követeléseinek egyes pontjai, hogy csaknem eszét vesztette a dühtől. Mert az
                    országgyülésben mindenekelőtt a bujdosók követeléseire került rá a sor.</p>
                <p>Hangzottak pedig eme pontok, amint következik itten:</p>
                <p>1. A német katonák takarodjanak a magyar haza területéről, mig nem késő, miután a
                    bosszu­állás tüze égeti a fölkelők összes belsőrészeit.</p>
                <p>2. Töröltessenek el a törvénytelen és szörnyü adók, amelyek miatt csonttá és
                    bőrré sová­nyodva tengődik a haza maradék népe s mely adók egyebekben is
                    alkotmányellenesek lévén, becstelenek, minélfogva sértik a hires magyar nemzet
                    önérzetét. Ha mégis ezen adók cito­citissime el nem töröltetnének, ám lássa a
                    császár, mi vége lesz a dolgoknak itten!</p>
                <p>3. A császár adassa vissza, de halogatás nélkül, a protestánsok összes elorzott
                    templomait! Mert az Ur hajlékainak erőszakos elorzása bitang cselekedet volt
                    eddig is. Ha mégis ezt sürgősen megtenni vonakodnék a császár, ebsorsra és
                    karóhegyre fog kerülni az országot duló minden idegen zsoldos.</p>
                <p>4. Választassék nádor az ország elejére, ám tüstént! Erre a lépésre ama
                    belátásnak is serken­te­nie kellene a császárt, hogy Magyarország élén állt
                    legelső elődjét, I. Ferdinándot - a szeren­csétlen II. Lajos király hősi halála
                    után - épp az akkori nádor segitette trónra, amit is eléggé megfontolatlanul
                    cselekedett. Vala pedig neve a nádornak: Báthory István.</p>
                <p>5. Azok felett, kik a jobb belátásra tért császár, illetve magyar király és a
                    magyar haza ellen véteni találnának, honi birák lássák el az itélkezést. Az
                    ország széleit, ugyszintén a végvárakat magyar katonasággal kell megrakni. Mert
                    csupán magyar vitézekben bizhatik a haza.</p>
                <p>6. Helyeztessék vissza az alkotmányos kormányzat. Ha nem, ám lássa a világ, mi
                    fog követ­kezni itten!</p>
                <p>Mikor az ordasok hat pontját előterjesztették az országgyülésben, Hocher
                    kancellár majd szét­csattant az indulattól. S megfeledkezvén róla, hogy személye
                    ezuttal magát a császárt jelenti, őrjöngeni kezdett. A hajába markolt s
                    magánkivül kiáltozott:</p>
                <p>- Pártütő és lázadó minden magyar! Most már leszámolunk velök!</p>
                <p>S szétment az országgyülés! Mikor az egyezkedési tárgyalás teljes csődje eljutott
                    a Partiumba, gyilkos örömre gyulladt Szepessy Pál s lelkesen kiáltott fel:</p>
                <p>- Jól van, katonák! Nagyon jól van!</p>
                <p>S a vezértársak: nevezetesen a kopasz Szuhay Mátyás, a baljós csillagzatu
                    Petrőczy István, valamint Ubrisi, aztán a szőke Kende Gábor, a galambősz Keczer
                    András, Duló György és Duló Gergely, rezesorru Majos Ferenc, az ifju Keczer
                    Gábor, a dülledthomloku Tulok György kapitány s minden vitézeknek elsője: a
                    nyalka Petneházy Dávid egyértelemmel kiáltottak föl, mialatt tenyereikkel éleset
                    csaptak a combjukra:</p>
                <p>- Egészen a kedvünk szerint van minden!</p>
                <p>Ám hamarosan lelohadt az ujjongása Szepessy Pálnak. A lengőszakállu vezér
                    ugyanis, akiben sok körültekintés volt, egy idő óta megállás nélkül Erdélyre
                    csüggesztette a szemét.</p>
                <p>Mert nagy dolgok készültek arrafelé, mint azt már hangoztattuk is. Tizenkétszer
                    erdélyi és külhoni harcos várt a kitörésre Nagybánya környékéből, hogy
                    egyesülvén Szepessy Pál ordasaival, reávessék magukat az átkozott németre.</p>
                <p>Ezeket a hadakat ép a legnagyobb viszálykodás idején érte a pozsonyi országgyülés
                    csődjének örvendetes hire.</p>
                <p>Tizenkétezer erdélyi táborozhatott ekkor Nagybánya alatt. Francia és polyák
                    segédhadak is voltak a táborban, egyelőre azonban az amiatt való méreg ette
                    ezeket az erdélyieket: ki legyen a vezér?</p>
                <p>Mert ketten is vetélkedtek a pálcáért: hadadi Wesselényi Pál és Teleki Mihály
                    kancellár.</p>
                <p>Kivárhatatlan huzavona után Wesselényi engedett, sok köszönet azonban nem volt a
                    jobb belátásban. A vezérségre került és népszerütlen Teleki megindult ugyan a
                    hadakkal a hét tiszai vármegye ellen, alvezérei sürgetésére körül is zárta Wrbna
                    gróf táborát, ám anélkül, hogy reácsapott volna, engedte kisiklani a halálos
                    ölelésből.</p>
                <p>Az 1678-ik esztendő volt ez. A hazátlan Szepessy Pál, akinek ordasai tétlenül
                    tengtek még mindig, már-már kétségbeesett... Senki nem sejtette, mit hoznak a
                    legközelebbi napok?</p>
                <p>És akkor uj vezér állt ki valamennyi bujdosó élére.</p>
                <p>- - - - - - - - - -</p>
                <p>Erdély fölött egy kard suhant föl a magasba s fénye ijesztően cikkant föl
                    Magyarország felett. A huszonegyesztendős késmárki Thököli Imre gróf huzta ki
                    éles kardját.</p>
                <p>A teméntelen gondoktól őrölt Szepessy Pál abban az órában megindult a fiatal
                    vezér elé s ahogy összetalálkoztak volna, könnyektől csorgó szakállal övezte le
                    tenyérnyi-széles kardját s tette le a daliás vezér lábai elé:</p>
                <p>- Neked adom át, kedves grófi öcsém... Huszezer dühös magyar szolgál e kard
                    alatt!</p>
                <p>Az ifju vezér azonban szeliden adta vissza a szablyát:</p>
                <p>- Csak tartsa meg, bátyámuram... Szükségünk van még e kardra meg az öreg
                    vezérre.</p>
                <p>- - - - - - - - - -</p>
                <p>Thököli!</p>
                <p>Nyugatról menekült zavaros gyermekkorában, amikor ész nélkül kellett elhagynia
                    haldokló atyját s alig karolhatta át két gyönge nővérkéjét, nevelkedett keserü
                    bujdosásban és most, mikor - mint daliás ifju vezér - felült a lovára, kivonta
                    érintetlen kardját, hogy meginduljon Felső-Magyarország szabaditására s hogy
                    legalább Árva várát láthassa egyszer még...</p>
                <p>És abban a pillanatban Szepessy Pálnak huszezer ordasa üvöltött fel az uj vezér
                    nevére. Mert érezte mindenki, hogy a fiatal késmárki gróf legalább tiz évig nem
                    fogja hüvelyébe dugni azt a felvillant kardot.</p>
                <p>Mindenki az ujból kigöngyölt zászlók alá sietett elfult lélegzettel.</p>
                <p>Isten tudná csak, hol szedték magukat?</p>
                <p>Az Alföld tengervilága felől özönlöttek a szegénylegények és a vérigsarcolt
                    hajduk, a Verho­vináról meg a Vihorlát-Gutin alól leereszkedtek fejszéikkel a
                    rusnyákok, mialatt a Fátra­mente valósággal ontotta Wesselényi bakbüzü tótjait;
                    készenálltak immár Majos Ferenc talpasai és Tulok György savanyuszáju legényei,
                    nem is szólva a vezérekről, akik utálatuk jeléül félretartották az orrukat,
                    valahányszor a német nevét kellett hallaniok, mialatt a lengőszakállu Szepessy
                    Pált oly méreg égette a német ellen, hogy krákogni tudott csupán.</p>
                <p>Csak a kopasz Szuhay Mátyás nem emelgette a kardját többé. Mert kivénült
                    tagjaiból elszállni készült immáron minden erő s most, hogy a Partiumtól a
                    Jablonkai-hágóig vad riadal rázta meg egész Felső-Magyarországot, egyre
                    bizonytalanabb hangon szólt régi barátjához, Szepessy Pál vezérhez:</p>
                <p>- Öreg barátom, Pál, érzem, hogy soha már nem fogom meglátni hazámat, a kies
                    Abaujt...</p>
                <p>- Ne csüggedj, öreg barátom. Mátyás, - biztatta a rendületlen Szepessy Pál. -
                    Hazaviszünk most magunkkal s nem állunk meg Morváig. Vezéri hitemre mondom ezt
                    tenéked!</p>
                <p>S igazat mondott a konok bujdosóvezér. Mert huszezer ordasa előtt nem volt
                    megállás többet, miután a daliás késmárki gróf állt ki a hadak élére.</p>
                <p>Azalatt özönlöttek, egyre özönlöttek a harcosok a Máriás-zászlók alá, hogy inkább
                    meghal­janak közös édesanyjukért, Magyarországért... Mert igy nem lehetett élni
                    tovább!</p>
                <p>Megindultak Petrőczy és Ubrisi csapatai. Petrőczyt, amikor hosszu idő után
                    először látta viszont Thököli, átölelte. Hisz nagybátyja volt a
                    baljós-csillagzatu vezér. Ott csattogtatta kardját a két Duló-testvér: György és
                    Gergely, legényei elején nyomult ungi udvarháza irányába a szőke s immár erősen
                    vénülő Kende Gábor, hadadi Wesselényi Pál és Teleki Mihály sértett duzzogásában
                    elmaradt ugyan ettől a táborozástól, csupán a nagy Wesselényi tótjai sereglettek
                    össze lelkesen a német ellen, de ujjongva fogadták mindenfelé »Bocskai
                    angyalai«-t is, ezeket az összeverődött bitanghajdukat. S bizakodó szivvel tört
                    előre az ősz Keczer András, mialatt fia, az ifju Keczer Gábor
                    egyre-reménykedőbben sóhajtozott:</p>
                <p>- A protestánsok Istenének segitségével talán átkarolhatom egyszer még szegény
                    hitvesemet s neveletlen fiacskámat!</p>
                <p>Mert ekkor már csatáknak és ütközeteknek szennyétől volt maszatos mind a huszezer
                    ordas. Uj erővel s az eddiginél gyülölködőbb indulattal tört fel a Tyukodi
                    pajtás riasztó táboriéneke... Erdők alatt, sikságokon és hegyek lábainál ezt a
                    kegyetlen dalt jajongták a töröksipok. Tyukodi pajtás maga, halálrakeseredvén a
                    Partiumban áthenyélt, tétlen napok miatt, bosszuért fujva indult meg a német,
                    vallon, dán, spanyol és morva lancknehtek ellen, sőt mindenki szelid
                    bosszankodására még az ebadta Kuczug Balázs is ott talpalt kunkororru csizmáival
                    az ordasok hátában, fogadkozva, hogy nem fog eloldalogni egyetlen csata elől
                    is... Ott készülődött bús haraggal a megvetett császáriakra a kordovánképü Buga
                    Jakab, régi nemzeti harcos, az oldalán meg ott nyujtogatta nyakát a csepüszinü
                    Zöld Demeter, hü bajnoka az elárvult haza ügyének, hogy reárontván a lompos
                    ellenségre, szörnyü vérontást vigyen végbe nyomorult soraikban.</p>
                <p>S egy napról a másikra Thököli Imre nevét kiáltotta mindenki szorongó
                    reménykedéssel. S egy napról a másikra az uj vezér lábai előtt hevert ugyszólván
                    az egész Felső-Magyarország.</p>
                <p>Mert mialatt jajgattak a tárogatók s dobok peregtek tompán, a Tyukodi pajtás
                    könyörtelen tábori-éneke dühitett mindenkit. Az ordasok elözönlötték immár a hét
                    tiszai vármegyét s maguk előtt seperték a császári generálisok hadait, mint szél
                    a felhőket. De itt sem álltak még! Rezesorru Majos Ferenc, ittas állapotában,
                    lovasokkal rohanta meg Szendrő várát s a legény Tyukodi, Buga Jakab meg Zöld
                    Demeter bojnyikjai gyalog hágták meg a falakat... Elesett Torna vára, bevették
                    Putnokot s veszett vágtába közeledtek a bányavárosok felé, ahol teméntelen
                    aranyat sejtettek. Sátáni sebességgel repültek a fölkelők hadai az ország
                    nyugati végeinek, mert amely erősséget nem tudtak bevenni egyetlen
                    nekiroppanással, nem vesződtek vele tovább, hanem szilajon törtek előre, mindig
                    nyugat felé... És miközben a gyaloghadak a Szepességet fenyegették immár,
                    vékonylovu és vakmerő lovasaik repülve száguldottak végig az északnyugati
                    vármegyék földjein s legéleik betörtek Csehföldre és Morvába, megkergették a
                    népet s kegyetlen szivvel gyujtogattak köröskörül, hogy e tüzek éjszakai fénye
                    el-elrémlett Bécs alá s a császárnak elszorult a szive ekkora düh és
                    könyörtelenség előtt...</p>
                <p>És sietni kellett, nagyon sietni, hogy a császári generálisok ne szedhessék össze
                    erejüket. Szepessy Pál sohasem szünt meg a sürgető szókkal:</p>
                <p>- Csak most szoritsuk, grófi öcsémuram: döglötten marad talpunk alatt minden
                    német!</p>
                <p>S a fiatal vezér, akiben sok dölyf és elbizottság volt már ekkor is, megértőn
                    bókolt vissza:</p>
                <p>- Nem lesz megállásunk, bátyámuram, igaz hitemre állitom ezt! Az eljövendő hónap
                    folyamán Bécs város kapuit fogják megdöngetni hadaink!</p>
                <p>Hát majdnem ugy lett...</p>
                <p>Mindenekelőtt Leslie német tábornok szegült szembe Thökölivel, aki nyomban
                    megfuvatta a kürtöket, miközben doboltak a dobosok. És megindultak erre az
                    ordasok is, »hej-rá«-t kiáltván nagy fenszóval. Dühöngő dulakodássá fajult a
                    csata, melynek leghevében segitségül érkezett meg Wrbna generális egész
                    hadosztálya. De mégis futnia kellett mindkét tábornoknak esze nélkül. Mert
                    elmondhatatlan vitézséggel csatáztak a fölkelők s irgalom nem volt a sziveikben:
                    mindenkit felkoncoltak. A németek lihegve kezdtek menekülni ekkor s
                    összevisszagubancolt tömegeik hömpölyögve hátráltak nyugat felé. Thököli a
                    délceg Petneházy Dávid kapitányt parancsolta előre, a legkönyörtelenebb
                    gyilkolást hagyván meg neki utasitás gyanánt.</p>
                <p>Ezzel a bányavárosok is az uj vezér kardja alá estek.</p>
                <p>Száznyolcvanezer arany volt a zsákmány Körmöc városában, hozzá hihetetlen tömegü
                    ezüstrudak, amelyekből nyomban a saját nevére veretett pénzt a fölkelővezér
                    ezzel a körirat­tal: »Pro libertate!« Volt már zsold a hadaknak, volt abaposztó,
                    saru és puhaszáru csizma a magyaroknak, bocskor a tótok és rutének lábszáraira.
                    S annyi koplalásoknak utána elmond­hatatlan riadalban robbant ki a huszezer
                    bujdosó.</p>
                <p>Erre a riadalra a császár is megdöbbent s alkudozni próbált a fölkelőkkel. Ám az
                    alkudozással csak időt akart nyerni. Mert hitte, hogy hamarosan békét köthet a
                    francia királlyal s akkor hadait kivonván Németalföldről, minden erejével a
                    gyülölt lázadókra vetheti magát. Az ordasok, mikor a császári követek jelentek
                    meg a táborban, sok önérzettel kiáltottak föl mind a huszezeren:</p>
                <p>- Vesszen a császár!</p>
                <p>Mindazáltal némi akaratlan szünet következett, mig kifujhatták magukat a Szepessy
                    Pál legényei meg a lompos császáriak. S ezt a rövid szünetet arra használta föl
                    a fiatal késmárki gróf, hogy szemlét tartott katonái fölött a tágas lévai
                    mezőségen.</p>
                <p>Szemtől-szembe akarta látni őket!</p>
                <p>A mező egy pontján nyeregbe szállt Thököli, alacsony emelkedőn. Előtte kellett
                    elvonulnia huszezer ordasnak: gyalognak és lovasnak egyaránt. Mivel uj ruháik
                    nem készültek még el, olyan külsőben voltak valamennyien, ahogy nekiindultak a
                    Partiumból.</p>
                <p>Először Petrőczy és Ubrisi lovasai haladtak el a vezér előtt.</p>
                <p>Ott ült fehér lován Thököli s mellette féllépést Szepessy Pál a
                    seprüszemöldökével... Azalatt jöttek vékonyhasu lovaikon a fölkelők lovasai:
                    nyolcezren is talán. Az élen Petrőczy és Ubrisi hármas vezéri tollal
                    csákóbaszegett süvegeiknél s akkor nagyot kiáltott Petrőczy István:</p>
                <p>- Vivát Emericus Thököli!</p>
                <p>Riadó karban zendültek meg a lovasok torkai, miközben görbe kardjaikat
                    kisuhintották hüve­lyeikből, riadozva éltetvén a daliás uj vezért. Thököli
                    balöklét csipejére nyomván, gőggel ült a nyeregben s ujjongani szeretett volna
                    ekkora harcikészség előtt. Azalatt jöttek a lovasok nyalkán, mind az ő nevét
                    kiáltozták s végehossza nem akart lenni a végtelenbevesző oszlop­nak, a lovak
                    patái alatt pedig tompán dobogott a mező... Jött azután rezesorru Majos Ferenc a
                    talpasaival, akik csákányt forgattak a jobbkezükben s harsányan kiáltották:</p>
                <p>- Vivát Emericus Thököli!</p>
                <p>S az ifju vezér kezdett megszeppenni fokonkint, amint ujabb és ujabb zárt-rendek
                    következtek s amint tátott szájjal az ő nevét kiáltozta valamennyi. Mert félvad
                    alakokra került a sor rövi­desen s megremegett a lova hátán Thököli Imre gróf,
                    mikor a dülledthomloku Tulok György kapitány szegénylegényei dobogtak el előtte
                    széles talpaikkal, legtöbbjének lábbelijén klappog­ván a talp. Szakadt volt a
                    ruhájuk s lyukas csalmáik bélése kifityegett. Ezek már rendületlenül jöttek,
                    szerteáradva a téren, kanócos puskáikat a vállukon hozták s feneketlen örömmel
                    ujjongtak fel, mialatt levegőbe dobálták a süvegeiket. Attólfogva alig látott
                    valamit a fiatal vezér, mert megrettent maga is e panduralakok előtt s
                    összefolyt előtte a világ... Egyszer mintha a két Duló-testvér vonult volna fel,
                    hátukban szakadt ködmönü vagy ingtelen fölkelők, akik fenyegetőn éltették a
                    szabadságot... Később mintha a nagy Wesselényi Ferenc bakbüzü tótjai húztak
                    volna át a mezőn s tótul orditoztak, legtöbbje a csupasz talpán menetelvén...
                    Még később mintha rusnyákok üvöltöztek volna szörnyü dühvel a német ellen, a
                    vezér nevét kiáltozták s aközben kalimpálva lengtek a hadarócsépjeik...</p>
                <p>Mikor az utolsó kompániának is végeszakadt volna, egy nagyot lélegzett Thököli
                    Imre... Megkönnyebbült!</p>
                <p>Akkor érkezett a hire, hogy meghalt Szuhay Mátyás, a jezsuitákra fenekedett
                    vezér. Mert elszállt ereje után a lelke is elszállott. Nagy gyengeségbe esvén,
                    még Szabolcs földjén el­maradt Szepessy Pál vezértől, miután utoljára fogott
                    volna kezet nagy bujdosótársával. Nem láthatta meg többé Abaujt, mert valahol
                    Emőd falu táján hanyatlott el a feje. De holttestét hazavitték
                    fölkelőlegényei.</p>
                <p>És Szepessy Pál, értesülvén az engesztelhetetlen bajtárs kimulásáról, nagy
                    bújában e szavak­kal fordult környezetéhez:</p>
                <p>- A vezérek kidőlhetnek, ámde a nemzet tovább harcol jogaiért!</p>
                <p> </p>
            </div>
          <div type="chapter">
                <head>XIV.</head>
                <p>Nyárvége lett, ökörnyáleregető.</p>
                <p>Szelidkékje volt az égnek s ebben a mennyei kékségben szállt-szállt az ökörnyál.
                    Mindig szállt és mindig lejjebb ereszkedett. A pókhálók ellepték a fákat,
                    keritések tetejét, boglyák csucsait s a legcsekélyebb légrezdülésre lebegni
                    kezdtek, mintha ezüstzászlócskák lettek volna. Ám ugyanakkor ujabb pókhálótenger
                    kezdett hullámzani a mezők felett s már-már ugy látszott, hogy nem az ökörnyál
                    uszik a tarlók felett, Gerla falu felé, hanem az ökörnyál-lepedő leng egyhelyben
                    s a tarlók indultak meg visszafelé.</p>
                <p>Annyi pókhálóra nem emlékeztek vissza a legvénebb tótok sem. De őszre sem
                    olyanra, mint volt az 1678-iki, amikor katonaénekeket fujt mindenki s
                    megszabadulván a németek zakla­tásaitól, ujjongva kiáltozta mindenki késmárki
                    Thököli Imre gróf meg a lengőszakállu Szepessy Pál nevét. Őróla azt beszélték
                    mindenfelé, hogy amióta elhantolták a kopasz Szuhay Mátyást, gyakori búsulásai
                    voltak s olyankor sürün beszélt bele a szakállába.</p>
                <p>Ez a szivfájditó őszelő ott csillogott Gerla falu fölött és a völgyben, mely
                    Bártfa irányába nyult ki s a mennyei kékségen át fehérben villogtak idáig Bártfa
                    város tornyai. De messziről, igen messziről, hogy olyannak tünt föl csupán,
                    mintha álomban fénylettek volna csak azok a tornyok.</p>
                <p>A gerlai Rauscher-ház kertjében nagy almaszüret állt éppen.</p>
                <p>Kenderhaju tót hajadonok létrákon mászták meg az almafákat s mialatt öreg tótok a
                    kerten tul láttak neki a kora-őszi szántásnak, a leányok különös búval
                    elvágyakozó nótákat daloltak a legények után, akik esztendők óta éltek csaták
                    között, a Szepessy Pál kardja alatt, ebben az esztendőben meg, hogy a fiatal
                    késmárki gróf is megindult volna a császár ellen, az ország különböző helyein
                    dulakodtak a némettel... Esztendők óta nem akadt már épkézláb legény Gerla
                    faluban, mert amire kardot tudtak volna emelni, mind utánaszökdöstek a Szepessy
                    Pál ordasainak.</p>
                <p>Szállt a pókháló s szállt a katonadal a gerlai Rauscher-kertben.</p>
                <p>És mialatt állt az almaszüret, az öreg Rauscher egy kerti-székben üldögélt s
                    mellette, egy másik székben ugyanúgy, a korán megőszült Keczer Andrásné.
                    Csatákon elvénült férje-ura s délceg fia után való örökös rettegése változtatta
                    fehérre időelőtt a haját. Hetek óta tartózkodott immár leánya meg unokája
                    körében az öreg Rauscher Gáspár, sokat megzaklatott tisztes eperjesi patricius s
                    német szabásu kabátját kigombolva üldögélt a kertiszékben. Éppen arról beszélt a
                    nászasszonyának, hogy három héttel előbb, mikor a korgóhasu németek nagy
                    sebbel-lobbal kezdtek cihelődni s láttak neki a menekülésnek nyugati irányban, a
                    menekülők soraiban egyesek észrevették Tábori Erzsókot is, ezt a szép, de laza
                    erkölcsü leányt, amint dühre-torzult arccal fenyegetőzött a Zemplén felől
                    előtörő thököliánusok felé. Többen voltak fültanúi, amikor tehetetlenségében
                    sirva esküdött meg, hogy bosszut fog állni még Keczer Gáboron, amiért olyan
                    szégyent üzött vele.</p>
                <p>Keczer Gábor édesanyja egy mélyet lélegzett:</p>
                <p>- Szegény fiam...</p>
                <p>- Komolyan tartok e némbertől, - füzte tovább a szót Rauscher Gáspár -, aki
                    különben leg­vakmerőbb kéme a Kassán székelő mindenkori császári
                    generálisnak...</p>
                <p>Elhallgattak mind a ketten.</p>
                <p>Szállt a pókháló, szállt a katonaének.</p>
                <p>És mialatt állt az almaszüret, Keczer Gábornak esztendők óta magárahagyott fiatal
                    hitvese, a kis Rauscher Edit, a kert végében állt, melynek alját már a
                    Tapoly-patak nyaldosta s a szilva­fácskák alól Bártfa város irányába nézett el
                    hosszan. Apró tenyerét a szeme fölé ernyőzte, ugy várt-várt valakit Bártfa város
                    irányából, a falunak futó fehér uton. És mert hiába várt, szivszakasztó sóhajjal
                    suttogta maga elé:</p>
                <p>- Én édes-kedves uram...</p>
                <p>De Keczer Gábor csak nem mutatkozott a poros uton... Pedig mindennap várták, jaj,
                    de nehéz szivvel! Mert kilenc nappal előbb megüzente Szendrő vára alól, hogy
                    hamarosan indul hazafelé s magávalhozza az öreget is, aki ott vagdalkozik
                    serényen Thököli és Szepessy Pál minden csatáján.</p>
                <p>De csak nem jött, nem jött...</p>
                <p>A fiatal asszony erre megfordult s egy fölszakadt sóhajjal a két öreg felé
                    indult. S váratlanul csak elmosolyodott. Mert a gyümölcsöskert egyik utacskáján
                    ott játszott futkosva az András fiucska, aki négyesztendőcske rég elmult már
                    ezen a nyárutón. Két apró és maszatos tót legényke volt a pajtása. S a fiatal
                    mama, ahogy hozzájuk ért volna, megállt, lehajolt s neki­pirulva tárta ki a két
                    gyenge karját:</p>
                <p>- Andriskám, szaladj a karjaimba!</p>
                <p>S Keczer Andráska nekifutott a félig még kislány-mamájának s csak az ölében állt
                    meg.</p>
                <p>- Andriskám-fiam, mi leszel, ha megnősz? - hajolt le hozzá aggódó szemmel s
                    csókkal boritotta el a szőke haját.</p>
                <p>A gyerek gondolkozás nélkül mondta reá:</p>
                <p>- Katona leszek s elmegyek apámhoz a csatába!</p>
                <p>- Csak ezt ne, csak ezt ne, fiacskám! - tárta föléje elháritón a két karját a
                    megrettent mama. - Inkább elköltözünk Erdély földjére avagy a tengerparti Dancka
                    városába. Ott talán nyugo­dalmasabb napok fognak várni reánk...</p>
                <p>De itt már közbeavatkozott a magáramaradt menyecske édesapja is, az öreg Rauscher
                    Gáspár:</p>
                <p>- Az Isten arra itélt bennünket, hogy magyar hazánk s nemzetünk jobbvoltáért
                    szakadatlanul kardunk markolatát szorongassuk... Magam is azért nem mehettem ki
                    csupán a sik mezőkre, hol magyar legények halnak meg a libertásért, mivelhogy
                    edzett csuz gyötör térdemben, bokámban. Ám valahányszor ráeszmélek, hogy
                    legnagyobb barátom, a hazafias bánattól őszült Keczer András szablyával küzd
                    hazájáért, szégyenpir boritja el orcámat...</p>
                <p>De nem tudta folytatni. Mert leánya, a kis Rauscher Edit, letérdepelt s atyja
                    térdére fektetvén le sokat meggyötört fejét, szivettépőn ismételgette maga elé,
                    mint a megszállott:</p>
                <p>- Ó, apámuram, fussunk el innét, merre a két szemünk lát! Mert gyakori álmaim azt
                    jövendölik nekem, hogy irtózatos szerencsétlenség fog elkövetkezni reánk...
                    Fussunk, fussunk, apámuram!</p>
                <p>Rauscher Gáspár nem tudott mit mondani erre s ezért mélyen megilletődve a leánya
                    fejét kezdte simogatni, mialatt a búbaroskadt Keczer Andrásné hallgatagon
                    törölgette a könnyeit. Ugyanakkor odaért a kis Andris és fölnézett anyai
                    nagyapjára:</p>
                <p>- Nagyapa, katona leszek s elmegyek az édesapám után...</p>
                <p>És nagy hallgatás állt be akkor.</p>
                <p>Szállt-szállt a pókháló s szállt a tót leányok éneke a hadbaszállt tót
                    legényekről.</p>
                <p>Ámde váratlanul megszakadt a katonadal, ijedt szünet állt be a nótázásban s akkor
                    egyszerre csak elvisitotta magát az egyik szöszhaju leány az almafa ágai
                    között:</p>
                <p>- Nagy por jön a város felől!</p>
                <p>Abban a szempillantásban összeriadtak valamennyien. Mert a közeledő por lovasokat
                    jelentett legtöbbnyire, de ugyanakkor föl is lélegzettek. Ráeszméltek ugyanis,
                    hogy csak fölkelő­lovasok jöhetnek a falu felé. S a kis Rauscher Edit abban a
                    pillanatban fölállt az apja előtt, arcát az égre emelte áhitattal s imára
                    kulcsolta össze a kezét:</p>
                <p>- Ott jön az én édes uram!</p>
                <p>A kert végébe siettek mind-mind, a szilvafácskák szélébe, ahol már a Tapoly-patak
                    locsogott és sietett magyar tájak felé. És csakugyan: a falu és a Bártfa város
                    között kinyuló országut közepetáján magas porkupola látszott s ez a porkupola
                    sebesen repült Gerla falu irányának. Legalább egy falka lovas közeledett ottan,
                    gyorskocogóban.</p>
                <p>Elálló szivvel álltak a szilvafácskák alatt valamennyien. A kis Rauscher Edit
                    magánkivül suttogott:</p>
                <p>- Ott jön az én kedves uram!...</p>
                <p>A poroszlop eleje a falu alját érte már el s erre az udvarház felé fordultak meg
                    egytől-egyig. A falu uccájából patadobogás ütötte meg a fülöket. S a sokat
                    szenvedett fiatalasszony lehajolt a kisfiához, mialatt felzokogott
                    csöndesen:</p>
                <p>- Andriska, megjött az édesapád!</p>
                <p>Könnyei végigfürösztötték kedves arcát s összefolyt előtte a világ. Nem látott
                    semmit, de - miközben a régi ház előtt őrködő százados hárs alatt sorakoztak föl
                    valamennyien - hallotta még, hogy lovak patái alatt dobban meg a nagykapu
                    hidja... Aztán csak rémlett neki inkább, hogy csillagos sarkantyunak csördülését
                    hallja s aztán... Egyszerre egy délceg fiatalember karjai közt érezte magát s
                    félig-aléltan suttogta a szája:</p>
                <p>- Én édesuram... Én édesuram...</p>
                <p>Meddig maradhatott igy, nem emlékezett reá. Csak arra eszmélt föl, hogy kisfia a
                    szoknyáját cibálgatja:</p>
                <p>- Kedves anyám, melyik itt az én apám?</p>
                <p>Kibontakozott erre urának öleléséből s letörölte égő könnyeit. És csak ekkor
                    látta, milyen kemény férfiuvá változott rég nem látott ura, aki ugyanakkor a kis
                    Andrist emelte az ölébe, ugy gyönyörködött benne... Vagy kétszáz lovas kezdett
                    lenyergelni a gazdasági-udvarban. A kis Rauscher Edit meglátta aztán apósát,
                    amint kormos csatákból megtérve, a feleségét vi­gasz­talgatta gyöngéden. Hanem
                    megtört az öreg, aki erőltetett kedvvel kiáltott fel ugyan­akkor:</p>
                <p>- De hol is az egyetlen unokám?</p>
                <p>S felkapván az elámult gyereket, összevissza-csókolgatta. Csak akkor került reá a
                    sor, hogy megölelje hősi lelkü mennyét is. Homlokon csókolta:</p>
                <p>- Büszkék vagyunk reád mind, kedves leányom!</p>
                <p>Aztán - legutoljára - átkapták és derekasan megropogtatták egymást leghübb
                    barátjával és násztársával, a csuzoktól kinzott Rauscher Gáspárral.</p>
                <p>Hanem volt ott még valaki, akit csak ekkor pillantottak meg a házbeliek.</p>
                <p>Egy száltermetü ősz katona állt oldalvást, keresztbefont karokkal. Állt és várt a
                    sorsára.</p>
                <p>Akik először látták az idegen és marcona embert, kénytelenek voltak
                    visszahőkölni.</p>
                <p>Hármas libegő tolláról vélni lehetett, hogy régi vezér az illető. Szakálla, a
                    haza sorsa miatti gondok következtében, olyanra vált, mintha lugban áztatták
                    volna meg előzően. Merész sasorrának sokszor tágultak a cimpái, különösen
                    olyankor, ha feneketlen indulatja miatt nem birt uralkodni magán.
                    Seprüszemöldökei búsan álltak ki a szemüregei fölött, mint eresz a ház
                    oldalától. Bujdosó-szine volt a hervatag bajuszának s kunkorhegyü csizmáinak
                    hátulján csillagos sarkantyuk villogtak... Nyugodtan állt oldalvást, egész
                    földönfutó mivoltában s csak akkor tett előre három lépést, mikor a Keczer- és
                    Rauscher-ház tagjai már kiörvendezték és kisirdogálták egymást.</p>
                <p>Az idegen alakon zörögni kezdett a vas, mikor a bánattól meggörnyedt, alacsony
                    Keczer Andrásné elé állt. Még a nevét is kedvetlenül mondta:</p>
                <p>- Szepessy Pálnak hivnak, nagyasszony.</p>
                <p>Az aggodalmaktól-aszott nagyasszony alig tudott uralkodni magán:</p>
                <p>- Minden bujdosóknak első vezére?</p>
                <p>- Annak mondottak, nagyasszony, - sóhajtott egy mélységeset Szepessy Pál, -
                    mignem most felváltott Thököli Imre grófi öcsém. Éppen ideje volt, mert az
                    erőtlenség kezd beállni tagjaimba. Keczer András bujdosótársam hivására
                    megjelentem itten, hogy örvendezzek az ő örömében...</p>
                <p>A töpörödött nagyasszony alig lelte a helyét:</p>
                <p>- S kegyelmednek, Szepessy uram, messze vagyon a familiája?</p>
                <p>- Az én familiám? - nézett el maga elé az ősz vezér. - Értem aggódó hitvesem
                    erdélyi rokon­maradékok szivességén él, Pál fiam pedig Thököli grófi öcsém lévai
                    táborában jeleskedik... Magamnak hazám? Teremtő-Isten, hát van énnekem hazám?
                    Borsodi portámat tövigdulták a lancknehtek...</p>
                <p>Hanem ekkor előlépett Rauscher Gáspár is és a lelkesedéstől tüzbegyulladt szemmel
                    kiáltott a vezér felé:</p>
                <p>- Vivát Szepessy Pál!</p>
                <p>A gazdasági udvarban letáborozott lovasok telitorokkal kiáltoztak utána, miközben
                    ökleiket kezdték rázni abba az irányba, amerre Bécs városának kellett lennie
                    valahol:</p>
                <p>- Vivát a magyar nép édesatyja!</p>
                <p>Szepessy Pál a kis Rauscher Edit előtt állt már ekkor s megsimogatta a haját.
                    Mosolyogni szeretett volna, ámde sehogysem sikerült neki ez a mosoly, mivel
                    Szepessy Pál ábrázatát rútra torzitották a szünetlen gondok. Igy szólt:</p>
                <p>- Hallottam már nevedet, derék hugocskám... Büszke lehet rád a hitesurad.</p>
                <p>Rauscher Edit - hajatövéig pirulva - alig tudott köszönetet rebegni a vén vezér
                    kitüntetésére.</p>
                <p>És mig Keczer Gábor még egyre az apró fiát faggatta, serényen kezdtek teriteni a
                    nagy hárs alatt, a régi ház előtt. Boroskupák is kerültek az asztalra, amelyeket
                    Isten tudná, hol rejte­get­tek eddig... És Szepessy Pál felállván az érdemes
                    család körében, harcoló hazája jobbvoltára itta fenékig az első kupa bort. Majd
                    keze visszájával letörölvén kétfelől a bajuszát, annyit mondott:</p>
                <p>- Istenemre mondom, minden büdös németnek megadjuk most a porciót!</p>
                <p>Leült s attólfogva hallgatott. Csak boroskupáját ütötte össze olykor Keczer
                    András barátja kupájával, aki csillogó szemeit alig-takargatott örömmel hordozta
                    meg azonközben az udvarházon és kerten. S épugy koccintgatott Szepessy Pál uj
                    barátjával, a tiszteletreméltó Rauscher Gáspárral is, aki nem tudott hova lenni
                    az izgatottságtól, hogy szemtől-szembe lehetett udvarlásra a bujdosó nemzet
                    szörnyühirü vezérének...</p>
                <p>...Multak a napok, multak a hetek.</p>
                <p>Szepessy Pál temérdek honfiui gondjával akkor már rég megtért a Thököli táborába,
                    Keczer András délutánonkint a nagy hárs alatt üldögélt beteges hitvesével, meg
                    násztársával, Rauscher Gáspárral, és mig egy-egy szót váltva beszélgettek a
                    megbódult világról, az apró unoka lábaiknál játszadozott a homokban. Keczer
                    Gábor meg ifju felesége órákig eláll­do­gáltak ilyenkor a kert végében, a
                    Tapoly-patak partján. És mig szemeik a kék hegyek távolá­ban kutattak,
                    szótalanul merengtek igy, átkarolva egymást. Olykor-olykor felsóhajtott a
                    fiatal­asszony:</p>
                <p>- Istenem, csak sohasem kellene elválnunk többé egymástól!</p>
                <p>Keczer Gábor ilyen alkalmakkor sötéten nézett maga elé:</p>
                <p>- Félek, hogy sulyos napok következnek el reánk... Ki nem mondható balsejtelem
                    gyötör, hogy mind-mind elpusztulunk a távoli jövőben...</p>
                <p>És mialatt Rauscher Edit könyörögve kulcsolta össze a két kezét, hogy ne
                    beszéljen igy, Keczer Gábor szinte magánkivül suttogott tovább:</p>
                <p>- Olyan érzés kinoz, hogy csak te maradsz meg, gyönge hitvesem, a kis Andrással
                    együtt... Neveld majd katonának a fiamat!</p>
                <p>- - - - - - - - - -</p>
                <p>Lőn pedig, hogy nemes Babotsay Izsák, Tarczal városának hires nótáriusa, Siralmas
                    Króni­káját s a bokros jajok alá reszketett magyar hazának teméntelen
                    nyomoruságait jegyezvén, irta vala, amint következik itten:</p>
                <p>»E boldogtalan-keservesen folyó Időben nagyobb kegyetlenséggel és dühösséggel
                    kezde a Hazában erőt venni a sok kóborlónak és latroknak hallatlan kinzással
                    pogánymódra való Sarcolása...</p>
                <p>Ezen esztendőben volt nagy Drágaság miatt sok helyeken a lakosok makk-kenyérrel
                    éltenek, kiváltképen ungvári és zempléni Krajnyákon. Akkor e tájon is tiz és
                    tizenkét forintokon járt a tiszta buzának, lisztnek kassai szapuval való
                    köble.«</p>
                <p>Itt kevés szünetre megállt a hires nótárius, majd tentába mártván lúdtollát,
                    folytatta az elkövetkezendő nemzedékek okulására szánt krónikáját:</p>
                <p>»Ezen siralmas és soha eléggé meg nem gyászolható szomoruságos Esztendőben minémü
                    nagy romlása s pusztulása következek rongyollott Szegény Magyar Hazánknak s
                    következés­képpen régtől-fogva sok Nyomoruságoknak keserü ottan-ottan szaporán
                    kóstolt s többére utolsó romlásával küzködő Tarczal városának s Istennek
                    csudálatos bölcs itélete szerént magok szigoru példáján való tapasztalásokkal
                    mindez ideig nagy Sóhajtással érezhetik sziveikben...«</p>
                <p>Egy mélyet lélekzett Babotsay Izsák s továbbirt:</p>
                <p>»Mert amikor nagyságos négyesi Szepessy Pál ur, az akkori számkivetésben élő
                    magyaroknak feje, Talpas-Kurucokkal, hajdukkal s alföldi mokányokkal és az
                    Erdélybe magokat megvont némely urakkal, magok mellé húzott, prédára áhitozó
                    magyar hadakkal való kiindulásának hire futamodott volna, imitt-amott lézengő
                    szegény embertől húzott és nyúzott martalékkal magát tengető kurucság is
                    csoportonként Feles számmal hozzája iparkodik...«</p>
                <p>Nyolcadik esztendeje irta vala már ekkor Siralmas Krónikáját nemes Babotsay
                    Izsák, Tarczal város hires nótáriusa. Lankadatlanul pedig.</p>
                <p> </p>
            </div>
          <div type="chapter">
                <head>XV.</head>
                <p>Zavaros, összevissza-való napok következtek ezután a még-megmaradt nemzetre.</p>
                <p>Lipót császár, megiszonyodva a méregtől, mellyel a Szepessy Pál ordasai
                    gyujtogattak minden­felé, fegyverszünetet ajánlott föl, amibe Thököli is
                    belement. Ám erre a fegyver­szünetre azért is szüksége volt a császárnak, hogy
                    aközben a francia harcterekről katonákat hozasson át Magyarország földjére. S a
                    csapda sikerült is neki! Dünewald generális váratlanul a Garam vizéig tört előre
                    s tulnyomó erejével tönkreverte Thökölit, aki sietve menekült keleti irányba,
                    hogy ujból összeszedhesse magát.</p>
                <p>Hanem a csapásra nagyobb csapás is következett még!</p>
                <p>A császár békére lépett a francia királlyal s Lipót most már minden katonáját
                    Magyarországra vonta. Az ordasokat elcsüggesztették a füleiket fölvert baljós
                    hirek s gyülésbe ülvén össze - névszerint: Szepessy Pál, az ujból
                    hadbaereszkedett Keczer András, az ungi hazájából csak legutóbb megtért Kende
                    Gábor, aztán Thököli Imre nagybátyja: Petrőczy István, ugyszintén Ubrisi,
                    azonfelül még sokan, - gyülésbe ülvén össze, igy zudultak föl, miközben Thököli
                    maga kedvetlenül forgatta a fejét:</p>
                <p>- El kell fogadni a fegyverszünetet, melyet csak félvállról vettünk az imént s
                    azalatt rendbe­szedjük a seregeket! Majd meglátjuk aztán, mit akar a
                    császár!</p>
                <p>Lipót császár erre követeket küldött Sopron városába, Thököli is ugyanoda
                    menesztette megbizottait s teméntelen huzavona közt megindultak a
                    béketárgyalások. Ámde látni lehetett már az elején, hogy megegyezés nem lesz itt
                    a dolgoknak vége, mert Hocher császári fő­miniszter azt követelte a bujdosóktól,
                    hogy mint törvényenkivüli lázadók föltétel nélkül rakják le a fegyvert s akkor
                    várják be bünbánóan, mire határozza el magát őfelsége... A fölkelők vezérei,
                    mikor meghallották a főminiszter dölyfös magatartását, ingerülten csattantak
                    föl:</p>
                <p>- Majd adunk mink nektek törvényt!</p>
                <p>S kardjaik markolatára ütöttek, amitől zörögni kezdett huszezer kard. S
                    ugyanakkor felbő­szül­ten azt kiáltották mind:</p>
                <p>- Inkább halál a csatában, mint a császár kénye-kedve!</p>
                <p>A békebiztosok szétmentek ennélfogva s minden eddiginél vadabb indulattal indult
                    meg a Thököli háboruja.</p>
                <p>Ekkor már az 1679-iki esztendőre nyilt ki a tavasz s ugy látszott, a nyomorult
                    nemzet nem­sokáig birja már az erőfeszitést, hanem - elhasználván végső erejét
                    is - holtan fog elnyulni és nem lesznek többé magyarok a földön... Ennek
                    ellenére is ebben az esztendőben ujult erővel törtek ki a csaták és ütközetek,
                    hogy a Latorca vizétől a Maros vizéig égtek a falvak, erdők, kazlak, nádasok és
                    majorságok: s e riasztó tüzek visszfényében a lázadók könnyü lovasai
                    benyargalták Csehföldet és Morvát. Tüzek, iszonyatos tüzek jelezték az utjokat s
                    ezek a tüzek messzire szétverték az éjszakák sürüjét. Félrevert harangok zugása
                    riasztotta meg az éjszakák csöndjét s a tüzek lobogását és a harangkongatást
                    jajszó, haldoklók hörgése és a még élők lihegő futása kisérte mindenfelé.</p>
                <p>Következtek azonban egyéb csapások is!</p>
                <p>A hadak közt felütötte fejét a mirigyhalál, mely egyformán ritkitotta a császár
                    és Thököli legényeit, a nép pedig, amelyet végleg legyengitett az éhinség, a
                    szörnyü betegség elől sziklák között s erdők búvóhelyein vonta meg magát. Ez a
                    súlyos körülmény mély elbúsulásra késztette a császárt, mert magyar tanácsosai
                    sosem szüntek meg zaklatni őt, hogy béküljön meg a nemzettel s tegye hiveivé a
                    bujdosókat, akik most átkok és ökölrázás közt emlegetik a nevét.</p>
                <p>De nem csupán Lipót császárt emésztette a bú, hanem Thökölinek is épp elég oka
                    volt a tépelődésre, ha elnézett maga körül.</p>
                <p>Mert igaz, hogy sok gőg és még több hiuság volt a fiatal fölkelővezérben, de ha
                    elgondol­kozott maga elé, látnia kellett, hogy könnyen végveszedelmére válhatik
                    a további háboru. Száma nem volt a katonai halottaknak, annyian dőltek el a
                    temérdek harcon s a kisebb összecsapásokban. S az ordasok közül is soknak
                    őszbecsavarodott immár a haja. Hiszen akadt közöttük nem egy, aki még I. Rákóczi
                    György hadizászlai alatt próbálgatta kardját meg a katonaszerencsét. Ezek a
                    harcosok közel egy évtizede nem jártak már odahaza. Ha ugyan lett volna
                    egyáltalán otthonuk még a szétdult Magyarországon.</p>
                <p>De egyéb bajok is nyomták a fiatal fölkelővezér kedvét.</p>
                <p>Lipót császár aláirván a XIV. Lajos királlyal való békét, francia segitségre nem
                    gondolhatott többé. Növelte búját, hogy alattomban a vezéri botra tört hadadi
                    Wesselényi Pál is, akit bokros népszerüség övezett mindenfelé, de méginkább
                    megzavarta eszét a ravasz erdélyi kancellár, aki titokban egyaránt igyekezett
                    gáncsot vetni a daliás késmárki grófnak és ver­seny­társának, Wesselényinek.
                    Mert égő tüz emésztette Teleki Mihályt Thököli ellen, amiért faképnél hagyta
                    elvált asszonyleányát, akivel jegyben járt már. A mátkagyürü visszaküldé­sének
                    oka egy másik és még szebb fiatalasszony volt.</p>
                <p>És ez már Szepessy Pálnak sem volt inyére egészen.</p>
                <p>Az 1679-ik esztendőnek tavaszán a bujdosók egy seregrésze Szendrő alatt
                    táborozott a mezőn. Szepessy Pál is ott tartózkodott a táborban s egy napon
                    sátorába hivatta legbizalmasabb emberét, az ősz Keczer Andrást. Mert mióta az
                    elmult esztendőben elhantolták nagy bujdo­sótársát, Szuhay Mátyást s a táborban
                    hiába kereste azontul kopaszhomloku alakját, Eperjes város volt főbirája, ez a
                    puritán ember lett titkos közleni-valóinak letéteményese.</p>
                <p>Az ősz Keczer András, a fiával, Gáborral együtt jelent meg az ordasok régi
                    vezérének sátrában. Keczer Gábor valami két héttel előbb jött meg Gerla faluból
                    a táborba, miután hüséges hitvesével, a kis Rauscher Edittel fájdalmas
                    boldogságban töltött el hosszu-hosszu hónapokat.</p>
                <p>Ahogy a vezéri sátorba nyitottak volna be, a két Keczer meghajtotta magát a
                    bútól-rágott Szepessy Pál előtt. Az öreg Keczer kezdte:</p>
                <p>- Eljöttem, Pál vezér, hogy tisztességadásodra legyek...</p>
                <p>- Isten hozott, András barátom és téged is, Gábor öcsém, - s kezet rázván velük
                    keményen, hellyel kinálta meg mindkettejüket.</p>
                <p>Ahogy letelepedtek volna, kevés szünet állt be eleinte. És a csöndet igy törte
                    meg ekkor Szepessy Pál, akinek homlokára föl volt jegyezve a haza minden
                    sorvasztó gondja:</p>
                <p>- Azért kérettelek, barátom András, mert rejtett bú emészt egy idő óta.</p>
                <p>- Hallgatlak, Pál vezér, - intett szemöldökével az ősz Keczer András.</p>
                <p>A lengőszakállu vezér alig tudta takargatni nagy felindultságát:</p>
                <p>- Félek, igen félek, hogy Thököli Imre grófi öcsém valami botorságot talál
                    elkövetni, meg­feledkezvén nemzetéről, atyai és anyai őseinek szenvedéseiről s a
                    haza ösztövér állapotáról...</p>
                <p>- Nem értem, - rázta a fejét Keczer András, miközben Gábor fia visszafogott
                    lélegzettel figyelt a cibereszin-szakállu vezér minden mozdulatára. - Hihetetlen
                    dolgok ezek: verd ki őket a fejedből, Pál vezér!</p>
                <p>Ámde Szepessy Pál csökönyös maradt:</p>
                <p>- Ugy van, amint mondtam, barátom András: ez a mi fiatal grófi öcsénk véglegesen
                    bele­bomlott a nálánál két esztendővel korosabb Ilona asszonyba...</p>
                <p>- Zrinyi Ilona asszonyba? - csapta össze kezét az ősz Keczer.</p>
                <p>Szepessy Pál rút kedvvel bólogatott maga elé:</p>
                <p>- Ugy van! S félő, hogy a takaros özvegy miatti gerjedelmében megfeledkezik
                    rongyos hazájáról. De az Isten legyen neki irgalmas akkor!</p>
                <p>S csontos marka ökölberoppant.</p>
                <p>És mig Keczer tenyerébe temette az állát, öklét meg a térdének feszitette s mig a
                    fiatal Keczer Gábor elhült mindazon, amit most kellett hallania, Szepessy Pál
                    igy beszélt tovább kedvet­lenül:</p>
                <p>- Egy idő óta embereim kutatnak utána, hova szokott el-eltünedezni koronkint az
                    én ifju grófi öcsém... Mert csak magamban bizom már... De fogadom igaz hitemre,
                    hogyha asszonyállati szemekért elhagyná egyszer a kardját, ezzel a
                    tulajdon-kardommal fogom őt megölni... Hisz agg emberré változtam immár a
                    kietlen bujdosásban!</p>
                <p>Itt akaratlanul közbeszólt az ősz Keczer András:</p>
                <p>- Nem vélek könnyelmüséget Zrinyi Ilona asszonyról...</p>
                <p>Szepessy Pál azonban mintha mindezt nem hallotta volna többet. Egyvégben beszélt
                    tovább.</p>
                <p>S elmondta, hogy mikor a daliás késmárki gróf először pillantotta meg a szépséges
                    özvegy menyecskét, kimondhatatlan lángra lobbant iránta. Azóta gyakori
                    levélváltás folyik köztük, de nagy-nagy titokban csupán s még nagyobb titokzat
                    közt találkoznak olykor az ujhelyi hegye­ken romladozó kápolnánál. Ezért szokott
                    a táborból eltünni koronkint a fiatal vezér. Thököli - sürü éjszakának évadján -
                    Telkibánya felől érkezik kicsiny kiséretével, Ilona asszony Patak avagy Munkács
                    felől érkezik hasonlóan csekély kisérettel. Közel a kápolnához a két kiséret
                    hátrábbvonul, a fiatal késmárki gróf és a szépséges özvegy pedig a kápolna előtt
                    találkozik. Szembeállnak, egymás kezét fogják s halk szóval elpanaszolják
                    egymásnak, mitől nehéz annyira a szivök.</p>
                <p>- De miért való e sürü titokzat? - kérdezte az ősz Keczer.</p>
                <p>Szepessy Pál válaszolt:</p>
                <p>- Nagy oka van ennek, barátom András. Mert életben van még Báthory Zsófia
                    fejedelem­asszony, ez elvakult némber, Thököli öcsém viszont az uj hit
                    vallója...</p>
                <p>Nagy hallgatás lett a felelet. Szepessy Pál rút gondok közt beszélt tovább:</p>
                <p>- Hallgass ide, barátom András!</p>
                <p>S kifejtette Keczer András előtt, hogy kezd már nem bizni Thököliben sem. A
                    vezérlő kés­márki gróf, noha számüzetésben nőtt daliává, ifju kora miatt nem
                    rendelkezik még megfelelő tapasztalatokkal s a bécsi udvar könnyüszerrel
                    vezetheti az orránál mindaddig, mig csak minden hadait át nem hozta
                    Felső-Magyarországra s akkor meg fogja semmisiteni a föl­kelőket. Ám - éppen az
                    uj vezér ifjonti korát tekintve - az sem tartozik a lehetetlenségek közé, hogy
                    Thököli, csakhogy megkaphassa Zrinyi Ilona kezét, föltétel nélkül lerakja a
                    fegyvert, áldozatul dobván oda a nemzet ügyét. Mert csélcsap hajlandóságokat
                    figyelt meg nála a vén Szepessy Pál, akinek semmi körülmény sem kerülte el
                    sasszemét. Sőt! Az ordasok lengő­szakállu vezére annyira ment sulyos
                    gyanusitásaiban, hogy föltette Thököliről: még pápista hitre is áttér esetleg,
                    csak övé lehessen a nagy Zrinyi Péter leánya. Kietlen kedvében olyat mordult,
                    akár a medve:</p>
                <p>- Nem ajánlatos szerelmes szivvel szállni hadakozásba... Deha az én fiatal grófi
                    öcsém eldobná egyszer a kardját, azt mondom én teneked, régi barátom, András,
                    hogy a tulajdon kardommal fogom őt kettészelni!... Halál, a nemzet árulóira!</p>
                <p>Az ősz Keczer András csititgatni próbálta Szepessy Pál barátját. Mert a vén
                    bujdosó riasztó gyanakvása őt-magát is megdöbbentette. Az ordasok régi vezére
                    különben hamarosan forditott egyet görnyesztő búján, mert észrevette Keczer
                    Gábort. Felállt, a fiatal lázadó vállára tette széles két tenyerét s igy szólt
                    hozzá, némileg enyhültebb lélekkel:</p>
                <p>- Aztán lakat legyen a szádon, kedves egy öcsém!</p>
                <p>- Tudom, bátyámuram, - válaszolt illemtudón Keczer Gábor.</p>
                <p>A gondoktól gyötört Szepessy Pál folytatta:</p>
                <p>- Eljövendő héten a táborba érkezik az én Pál fiam is, akit hadbaszólitottam
                    Erdélyből. Mert hamarosan szükségünk lesz az összes kardforgató legényekre...
                    Hiszem, hogy jópajtások lesztek!</p>
                <p>- Már jópajtások vagyunk, bátyámuram.</p>
                <p>Szepessy Pálnak leesett a hangja:</p>
                <p>- Azért mondom, mert teméntelen viz fog még elfolyni a Sajón, amire ifju
                    hitvesedhez térsz meg egyszer te is, kedves egy öcsém. Mi, öregek kimulunk addig
                    s ne felejtsd el, hogy akkor tereád meg Pál fiamra maradnak örökségül csorba
                    kardjaink... Egyebet ugysem hagyhatunk magunk után.</p>
                <p>Igy beszélt e napon Szendrő vára alatt felütött sátrában a csatákba-vénült vezér.
                    Mintha megérezte volna, hogy rövidesen búratermett idők fognak elkövetkezni
                    mindnyájukra. Sulyos aggodalmait azonban közölhette másokkal is, mert maga a
                    fiatal grófi vezér is tudomást szerzett róluk. De nem neheztelt meg, ahelyett
                    sokáig gondolkozott maga elé s végül ilyen szókra fakadt kisérete előtt:</p>
                <p>- Nem csodálkozom Szepessy apánkon... Mert amióta bakó csapta el a fejét
                    Nádasdynak, Zrinyinek és Frangepánnak, az ő vállaira rakodott minden gond s a
                    nemzetben ő tartotta már csak a lelket. Legközelebb megölelem őt, mintha az édes
                    egy fia lennék s vele együtt azt kiáltom én is: halál a nemzet árulóira!</p>
                <p>Pedig Szepessy Pált ezuttal sem csalta meg régi ösztöne.</p>
                <p>Mert a bécsi udvarral huzvahalasztott alkudozások során hamarosan kiderült, hogy
                    Lipót császár hajlandó a komoly békére és beleegyezését adja, hogy a lázadók
                    huszonkétesztendős fővezetője hitvesévé tegye Zrinyi Ilonát, ha... Ha a fiatal
                    vezér áttér a császári hitre s elhagyja a luteránus vallást.</p>
                <p>Thököli Imre válasza az volt erre, hogy nagy indulattal sujtott le
                    tábori-asztalára:</p>
                <p>- Nem!</p>
                <p>De azért tünődözni kezdett. Nem a megadáson, nem a hitehagyáson: egészen más
                    dolgok késztették fokozódó töprengésre. Igaz, hogy tüzbeborult egész testében,
                    valahányszor az Ilona asszony nevét hallotta, mindazáltal egészen más
                    körülmények miatt lett volna kész békülni a császárral. Mialatt ugyanis meztelen
                    karddal állt ki a német ellen, a hátában pillanatig sem szünt meg áskálódni
                    hadadi Wesselényi Pál s a kopasz Teleki.</p>
                <p>Fegyverszünet lett az alkudozások vége s Lipót császár Nagyszombat városába
                    tanácskozásra hivta meg Thököli követeit. Ezek - biztositó-levéllel a
                    tarsolyukban - meg is jelentek a tanácskozáson. De bár ne jelentek volna
                    meg!</p>
                <p>A követek az alkotmány teljes visszaállitását követelték mindenekelőtt, amire
                    Caprara gene­rális, császári főmegbizott, dölyfösen válaszolt:</p>
                <p>- Előbb tegye le a fegyvert minden lázadó!</p>
                <p>- Soha! - zendültek fel a követek.</p>
                <p>A bujdosók megbizottai ingerülten tértek vissza a fiatal fővezér hadiszállására.
                    Thököli, amikor értesült a császári udvar ujabb fondorkodásáról, egészen
                    magánkivül lett. Soha senki nem látta még ilyen felbőszültnek. Tombolt! És
                    amidőn Szepessy Pál sietett hozzá, hogy csillapitgatni próbálja, alig tudott
                    uralkodni magán:</p>
                <p>- No, bátyám, most már azt mondom én is: halál reá, aki meg tudna feledkezni
                    egyszer rongyolt hazánkról!</p>
                <p>S ugyanakkor kiadta parancsait:</p>
                <p>- Fegyverbe minden katona: Petneházy Dávid ezere, Petrőczy és Ubrisi legényei,
                    Majos Ferenc talpasai, Tulok György mezitlábasai, Duló György és Duló Gergely
                    bocskorosai, Wesselényi Pál tótjai s Szepessy Pál rusnyák és borsodi
                    dandárja!</p>
                <p>A hadparancsra dühtől-reszketve kiáltottak fel az összes ordasok:</p>
                <p>- Vivát Emericus Thököli!</p>
                <p>És mig Kende Gábor magábaszállva kulcsolta össze a kezét, hogy talán mégis csak
                    megsegiti az Isten ez-egyszer a szegény magyarokat, rezesorru Majos Ferenc
                    sebhelyektől csúf arcát az égnek emelte s egy olyat sóhajtott, hogy szinte
                    hörgött:</p>
                <p>- Végre!... Végre!...</p>
                <p>S szörnyü indulattal vetették magukat a bujdosók a császári generálisokra s
                    félig-éhenholt németjeikre.</p>
                <p>Thököli mindenekelőtt száz pontban iratta össze a nemzet sérelmeit, melyeket a
                    császár száz rendbeli gazságának nevezett el. A száz gazságot egy hétig nyomatta
                    hihetetlen tömegben s akkor a mindenféle csatázó kurucok magukkal vitték és
                    szórták szerte a száz gazságot a Hernád vizétől a Morva vizéig, meg a
                    Babiaguráig. Sőt még a Babiagurán tul is.</p>
                <p>S tüzbegyulladt ismét a szerencsétlen Felső-Magyarország!</p>
                <p>Petrőczy s a mindig kedvetlen Ubrisi legényei, a Petneházy Dávid ezerébe való
                    bujdosók, Majos Ferenc talpasai, Tulok György éhenkórászai, Duló György és Duló
                    Gergely bocsko­rosai, Wesselényi pisze tótjai, Szepessy Pál borsodi és rusnyák
                    fölkelői a Hernádtól a Garamig, sőt még azon tul kergették maguk előtt lihegve a
                    lancknehteket, miközben a lovasok példátlan vakmerőséggel száguldozták be Morvát
                    és Csehföldet s tüz-tüz lobogott mindenfelé. S pernyétől kormos arccal s bús
                    hevülettel csapkodott ezalatt Buga Jakab meg Zöld Demeter a kampós csákányával
                    és a csaták özönében széles térhelyet vágott maga körül a dugótermetü és
                    cölöplábu Tyukodi, csalmáját a fejebubjára toszitván hetykén. És mig csorgott
                    róla a verejték, az őt csodáló fölkelőharcosok gyönyörködve kiáltottak fel:</p>
                <p>- Te vagy a legény, Tyukodi pajtás!</p>
                <p>És mig a Hernád vizétől a Morva vizéig tüztengerben repkedett minden, e tüztenger
                    recsegésén is átvert a Tyukodi pajtás uszitó táboridala, amelyet töröksipok
                    rikoltoztak vaditón... Iszonyat volt! Iszonyat volt!</p>
                <p>- - - - - - - - - -</p>
                <p>Aközben szemet szurt, hogy a renyhe Kuczug Balázs messzire elkerüli a
                    csatahelyeket. Kuczug Balázs, e mihaszna, azt cselekedte jelesül, hogy a csaták
                    és ütközetek hátában vérbemártott kendőt kötött a félszeme fölé s ferdérenyult
                    képpel kesergett a még életben-maradt népeknek: adjanak neki egy falat kenyeret.
                    S szemérmetlenül lóditott hozzá.</p>
                <p>- - - - - - - - - -</p>
                <p>Tyukodi pajtás embertelen tábori-éneke itt-ott fölverte már Bécs falait is. S a
                    császár, akit rémület ejtett hatalmába, mikor az ordasok kegyetlen hadakozását
                    vitték neki hirül, ismételten békét akart Thökölivel mindenáron. Ezokból
                    sebtében Sebestyén Endre választott-püspököt menesztette hozzá s a kuruc fővezér
                    Eperjesen találkozott először a püspökkel. Ezuttal szerencsés volt a császár
                    választása, mert Sebestyén püspököt kedvelték a bujdosók és sok bizalommal
                    voltak eltelve irányában.</p>
                <p>Ám annál inkább foghegyről bánt vele Thököli.</p>
                <p>A fiatal késmárki gróf nyeregben érezte magát s hetykén üzent vissza a
                    császárnak, akinek régóta nem hitte már egyetlen szavát is. Azt üzente
                    mindazáltal, hogy békét fog kötni, ha megkaphatja Zrinyi Ilona kezét s a
                    Rákóczi- és Zrinyi-Ház összes várait és jószágait. Még meg is fenyegette a
                    császárt, hogy ezuttal igen gondolja meg magát, mert az elkövetkezendő
                    esztendőben a szultán kibontja a Próféta zászlaját s Bécs falai ellen indul.</p>
                <p>Hideg őszbe ment át az idő ekkorára. S a hideg őszben Sebestyén püspök mégegyszer
                    találkozott Thökölivel, ezuttal az ungi Kaposon. A püspök közölte vele, hogy a
                    császár elfogadta összes föltételeit azzal a kikötéssel, hogy lépjen négyhónapi
                    fegyverszünetre s hadait vonja ki a Szepességből.</p>
                <p>A kuruckirály hajlott a szóra. Aláirta a fegyverszünetet s minden katonáját
                    visszarendelte a Szepességből.</p>
                <p>A vén Szepessy Pál, mikor értesült a dolgokról, tehetetlenségében a fejét kezdte
                    öklözni. S ezzel a méreggel rontott be Thököli sátrába is:</p>
                <p>- Öcsém, grófi öcsém, soha ne higyj a ganaj németnek! Minek vetted ki a hadakat a
                    Szepes­ségből?</p>
                <p>Ámde Thököli mosolyogva próbálta megnyugtatni:</p>
                <p>- Szepessy Pál bátyám, még nem dugtam hüvelyébe kardomat!</p>
                <p>Azonban ezuttal is mintha a sokeszü Szepessynek lett volna igaza. Mert telt-mult
                    az idő s császári részről hallgattak. Mindössze annyit hallottak a bujdosók,
                    hogy Lipót országgyülést készül összehivni. Mert az ő fülét is megütötte immár a
                    fenyegető értesülés, hogy a nagyvezér alattomban biztatja Thökölit.</p>
                <p>...Azalatt rávirradt az 1680-ik esztendőre. Negyedik esztendejében nevelkedett
                    ekkor a kis Rákóczi Ferenc.</p>
                <p> </p>
            </div>
          <div type="chapter">
                <head>XVI.</head>
                <p>Unalmas huzalkodásban s mégis észvesztő sietséggel távozott el ez az esztendő.
                    Mintha mindenki érezte volna, hogy nagy dolgokat készitenek elő valahol. Éreznie
                    és hinnie kellett ezt mindenkinek, mert nem birhatta már sokáig a megritkitott
                    nemzet.</p>
                <p>Ugyanebben az esztendőben történt, hogy a bécsi császárnak olyan bizalmas dolgok
                    estek tudomására nagytitkon, amelyek rémületbe ejtették őfelségét.</p>
                <p>Khunitz Kristóf, a Portán mulató császári megbizott, sürgős és titkos
                    figyelmeztetést küldött Lipót császárnak, hogy legyen résen minden ember, mert
                    készülődik a nagyvezér. Egy idő óta suttyomban erősitéseket küld az erdélyi
                    fejedelemnek s még-inkább a lázadóknak. Hihetőleg nincs messze az idő, mikor a
                    drinápolyi mezőn kibontják a Próféta lobogóját s az Isten legyen akkor irgalmas
                    minden kereszténynek Európában!</p>
                <p>Mert holtbizonyos, hogy tüzbeborul egész Európa, kivévén a bujdosókat, akik -
                    élükön az eretnek Thökölivel s az ugyancsak eretnek Szepessy Pállal - lihegve
                    lesik a pillanatot, mikor a nagyvezér jeladására fékezhetetlen dühvel vethetik
                    rá magukat a császári csapatokra, hogy egy utolsó megütközésben a másvilágra
                    csapják át az összes német generálisokat és nyo­morult lancknehtjeiket.</p>
                <p>A nagyvezér mozgolódása fölötte megdöbbentette a császárt, mert látta most már,
                    hogy - mindennemü béke ellenére is - háborura készülnek Konstantinápolyban. S ez
                    a komoly jeladás volt az oka, hogy a császár, aki nagygondolkodóba esett,
                    szivéből szeretett volna már megbékélni Szepessy Pál szegénylegényeivel, mig nem
                    késő! Ezokból Pozsonyba küldte alá három megbizottját, hogy tanácskozván ott a
                    magyar urakkal, egyengessék az utját egy legközelebb összehivandó
                    országgyülésnek, melyen a király békülékeny jobbját nyujtaná a fölkelőknek s
                    végül nyugalmat találna a sokat szenvedett ország. Erre a tanácskozásra külön
                    staféta vitte a meghivó-levelet Thökölinek is, akit ekkor már fejedelmüknek
                    néztek a fölzendült magyarok. Thököli azonban nem mozdult, ahelyett kardján
                    tartotta a kezét. Gőg is, hiuság is dolgozott benne, azonfelül meg nála volt a
                    nagyvezér levele, hogy minden pillanatban álljon csatárakészen.</p>
                <p>De más oka is volt, hogy eszeágába sem jutott a kuruckirálynak Pozsonyba indulni:
                    egyetlen szavát nem hitte el a németnek. Ráadásul meg, ha végighordozta
                    tekintetét a tébolybaüldözött nemzeten, kellett, hogy keze markolásra roppanjon
                    kardja markolatán.</p>
                <p>Hiszen nem lehetett tudni, van-e még egyáltalán magyar nemzet!</p>
                <p>Valahányszor meghordozta bús szemeit az északi országrészeken Thököli Imre,
                    kétségbeesés rázta meg minden tagjában. A városok tulnyomó hányada kirabolva, a
                    lakosság nyomorult szégyenben s alig akadt falu, amelyet fel ne pörköltek volna
                    a császáriak. Csak valahol az ország legészakibb határkarimája körül
                    tartózkodott még viskóiban a nép. Egyéb tájakon sürü erdőkbe, kősziklák közé,
                    ingoványok megközelithetetlen részeibe bujtak meg a szerencsétlen emberek, akik
                    gyökereken tengődtek, téli hófuvások idején meg kétségbeesve viaskodtak faggyal,
                    éhinséggel meg a vadállatokkal. De csak a nők, a gyerekek meg az aggastyánok
                    rejtőztek a vadonban, mert a férfiak és a legények, akik érezték még némi erőt a
                    karjaikban, egytől-egyig a Szepessy Pál ócska zászlai alá álltak be. Különösen
                    azóta, hogy felvillant a Thököli kardja is. S a kuruckirály, még ha akart volna
                    is, sem mehetett volna alá Pozsonyba, mert az oldalán ott állt lankadatlanul a
                    vén Szepessy Pál, akinek, valahányszor a német nevét hallotta, méreg kezdte
                    rágni a lilavörös torkát s olyankor csaknem önkivületben kiáltott fel:</p>
                <p>- Öcsém, grófi öcsém, ne higyj a beste fajzatnak!</p>
                <p>- Tudom, bátyámuram, tudom, - nyugtatta meg minden alkalommal a kuruckirály, akit
                    gyermekemlékezete óta sok düh fütött a császár ellen.</p>
                <p>Szepessy Pál ilyen alkalommal sohasem szünt meg felkiáltani, a maga és mások
                    biztatására:</p>
                <p>- Hitemre mondom néked, grófi öcsém, halomba rakjuk mi még a németek dögtesteit,
                    tüzet gyujtunk a büdösök alá s e máglyák fényénél üljük meg a torát minden
                    jöttment pusztulásának s iszunk majd feneketlen áldomást a győzelemre! Vivát ez
                    a romlott kis Magyarország, grófi öcsém!</p>
                <p>- Vivát Szepessy Pál! - mondta rá eltompult hangon és szomoru szemmel
                    Thököli.</p>
                <p>Jól tudta mindezt Lipót császár s érezte, hogy minden haszontalanul elfecsérelt
                    nap növekvő veszedelmet jelent reá és tartományaira. Ezért sürgette az
                    országgyülést. De nagy időnek kellett elmulnia még, mire a hazafiak
                    gondoktól-terhelt homlokkal össze tudtak ülni Pozsony koronázó városában. Csak
                    az elkövetkezett esztendő május havának folyamán gyülekeztek föl, amikor is a hó
                    huszonkettedik napján maga Lipót császár is megjelent az országgyülés
                    szinhelyén. Bár ne siettek volna olyan nagyon! Mert a nádori széket alighogy
                    betöltötték volna, felállt a gyülésben Izdenczy Márton, a bujdosórendek követe s
                    felolvasta az ordasok­nak Kaposon kelt üzenetét, mely nyershangu nyilatkozat éle
                    egyenesen a császár ellen volt forditva. Robbanó hatása volt az üzenetnek s nem
                    csoda ezokból, ha a császár hivei vissza­utasitották a tiszteletlen hangot. A
                    válaszon nagyot nevetett Thököli! Mert a kuruckirályt akkor már biztositotta a
                    budai basa, hogy a szultán a kaftánja alá fogadja ugy őt, mint az összes
                    bujdosókat s ugyanakkor megnyugtatta afelől is, hogy ugy ő, mint a váradi basa,
                    azonfelül Apaffy fejedelem, a moldvai és havasalföldi vajdák kemény utasitást
                    kaptak a nagyvezértől: minden erejükkel támogassák Thökölit, mihelyt utoljára
                    indul meg a császár ellen, hogy lova alá taposson minden zsoldost és egyéb
                    idegent.</p>
                <p>És noha a bujdosók komisz üzenete volt az oka minden eredménytelenségnek, Thököli
                    mégis ugy tett, mintha őt bántották volna meg. Ezokból duzzogást tettetett.
                    Mindenekelőtt meg­üzente Caprarának, hogy mihelyt lejár a fegyverszünet utolsó
                    napja is, kénytelen lesz ujból kardhoz nyulni, ugyanakkor pedig neheztelő
                    levelet irt az uj nádornak, mely szemrehá­nyásokkal volt telistele. Kezdődött ez
                    a levél igy:</p>
                <p>»Nem vártuk volna, hogy Kegyelmetek mostani gyülésökben félretévén a békéltetésre
                    valló jámbor szándékot, a mi nagy rövidségünkre rút fondorlattal máris
                    hozzáfogjanak szerző­déseink és szabadságaink haszontalan felforgatásához. Ebből
                    tapasztalnunk kell ismét, hogy Nagyságtok a bujdosók izenetében foglalt egyszerü
                    kivánatainknak meg nem felelvén, turbulens lélekkel bennünket magyar hazafiaknak
                    el nem ismernek. Ezért ki kell vonnunk megfent kardunkat! A vallás sulyos ügyét
                    is, melynek elegyengetésétől függ kiváltképpen nyomorult kis hazánk sorsa,
                    ahelyett, hogy - okleveleink értelme szerint - a császárral együtt
                    tisztaszándéku szint vallván, a dolgoknak rendjében elintézték volna, azt
                    félrehelyezvén, a mi megegyezésünk nélkül jártak el... Ki kell vonnom tehát éles
                    szablyámat, ezt tapasztalom ujból...«</p>
                <p>S folytatódott a levél:</p>
                <p>»Holott egyszerü izenetünkben nyilván óhajtottuk, miszerint lelki és testi
                    szabadságaink dolga a mi helyeslésünk utján igazittatnék el. Mi tehát
                    ennekokából Kegyelmetek és Nagyságtok törvényt meggázoló szándékait nem
                    helyeselvén, ahhoz nem járulhatunk. Bizony mondom én Kegyelmeteknek és
                    Nagyságtoknak: fegyvernek kell itten igazságot tenni!«</p>
                <p>Voltak még egyéb részei is a nádorhoz intézett levélnek, amelyekben is Thököli
                    kószahitünek állitotta lenni a császárt s küldött néhány csipős megjegyzést a
                    nádor cimére is.</p>
                <p>Kevéssel a kuruckirály levelére az ország evangélikus rendei feliratot intéztek
                    Lipót császárhoz. Feliratuk nem volt egyéb, mint egyes katolikus papok
                    ellenükben elkövetett sulyos gravámenjeinek elősorolása.</p>
                <p>Erre a feliratra megmozdultak az ország katolikus rendei is. És volt mit
                    hallaniok az evan­gélikusoknak!</p>
                <p>Kezdték a három kassai jezsuita mártiriumán, még Bethlen Gábor táborjárása
                    idejéből, mikor az elméjökben megbillent, veszett kálvinisták minden ok nélkül,
                    irtóztató kinok között végezték ki Körösi István, Pongrácz István és Grodziecki
                    Menyhért jámboréletü atyákat, akiknek kinhalála megdöbbentette akkor a
                    mérsékeltebb elméjü protestánsokat is. S ami azóta történt, az a katolikus
                    hivőknek s az egyedül üdvözitő Keresztény Anyaszentegyháznak vége­láthatatlan
                    megcsufolása volt... A katolikus papokat meztelenül forgatták meg a csalánban
                    avagy fejjel lefelé függesztették fel a fára, miközben tüzet gyujtottak alájok,
                    a hivőket pedig, különösen ha kitartottak az uralkodóház mellett,
                    sorbakarózták.</p>
                <p>És mialatt a császár és tanácsosai nem tudták, mitévők legyenek katolikusok és
                    luteránusok szörnyü vádaskodásával, mert érezték, hogy mindkét fél rendjeinek
                    van némelyes igaza, váratlanul nagy esemény ejtette rémületbe a császárt,
                    minisztereit és összes tanácsadóit.</p>
                <p>Mert meglepetésszerüen kisuhant hüvelyéből a Thököli Imre meg a Szepessy Pál
                    kardja s magasba villant mind a két kard. És e villanás nyomán a Partiumtól a
                    Szepességig meg­zördültek a zendülők kardjai. Most már harmincezer ordas
                    csattogtatta a fegyvereit.</p>
                <p>S Thököli Imre és Szepessy Pál oldalán megindultak az összes vezérek és
                    kapitányok: Petrőczy István, a kuruckirály baljós-szerencséjü nagybátyja,
                    ugyszintén örök társa a bujdo­sás­ban, Ubrisi vezér, ott lógatta magát a lován
                    rezesorru Majos Ferenc, aztán Duló György és Duló Gergely, nem hiányzott a szőke
                    Kende Gábor, az ősz Keczer András a fiával s kikopott lován ott düllöngött az
                    átkozott hirü és dülledthomloku Tulok György kapitány, amint borús elszántsággal
                    rikkantott olykor egyet:</p>
                <p>- Most oszt vért iszunk megint!</p>
                <p>S utánok harmincezer fölkelő árasztotta el az erdők széleit meg a nyári mezőket.
                    Apaffy fejedelem hadai azalatt Debrecen irányába siettek éjt-napot lihegvén,
                    hogy idejében jelentkez­hessenek a kuruckirály kardja alá, mert igy parancsolta
                    meg a nagyvezér. De megindult kontyosaival a váradi basa is Thököli után.</p>
                <p>S ez az értesülés volt az, amelytől holtsáppadt lett a császár. Mert nem lehetett
                    kétség immár, hogy Drinápoly körül rövidesen ki fogják bontani a Próféta
                    lobogóját.</p>
                <p>Ugyanakkor pedig megzendültek a legféktelenebb tábori-dalok. Ám valamennyi
                    táboridalt tulvaditott a Tyukodi éneke, amelyet töröksiposok és dudások
                    rikoltoztak mindenfelé, hogy beleborzongott, aki hallotta egyszer:</p>
                <p>Ugy igyál bort, hogyha hallod az trombitákot,</p>
                <p> Vért ihassál s német testbül rakj garmadákot!</p>
                <p>S kitörtek ujból a csaták és ütközetek nagyobb dühvel, mint valaha is, ámde Lipót
                    császárnak volt gondja reá ujból, hogy megállitsa Thökölit. Mivel maga is ujból
                    háboruba sodródott a francia királlyal s a kegyetlen fölkelőkkel szemben
                    képtelen volt hatezer katonánál többet kiállitani, arra gondolt, hogy minden
                    körülmények között őszinte békejobbot nyujt a kuruc­királynak. Ez esztendőnek
                    őszén az történt tehát, hogy Saponora Fülöp kassai kapitány meg­lepetésszerüen
                    Thökölinél termett, mint császári békekövet s paroláját adta a szerelmes
                    fővezérnek, hogy ura és parancsolója beleegyezik mindenbe: Thököli vegye
                    feleségül Zrinyi Ilonát, amit annál könnyebben megtehetett, mert Báthory Zsófia
                    fejedelemasszony akkor már nem volt az élők sorában. Kevéssel reá megjelent
                    Thökölinél Caprara generális, hogy ujabb fegyverszünetet kössön vele s ő is
                    megismételte a császár igéreteit.</p>
                <p>Szepessy Pál, mihelyt tudomására esett a sürü követjárás, nyomban Thökölihez
                    sietett s igy szólitotta meg, teméntelen harag között:</p>
                <p>- Öcsém, grófi öcsém, azt mondom én teneked, légy nagy vigyázassál, miként a
                    daru: mert piszkos becsapásod készül itten! Hiszen igaz, hogy Ilona asszony a
                    nagy Zrinyi Péter leánya s a még nagyobb Zrinyi Miklósnak hugocskája, ám ha egy
                    szoknya miatt hüvelyébe dugnád fölkelői kardodat, megesküdtem reá, grófi öcsém,
                    hogy ezzel a tulajdon kardommal foglak megölni!</p>
                <p>A fiatal fölkelővezér azonban ahelyett, hogy meglepődött volna, mélyen
                    elgondolkozva igy felelt az öreg lázadónak:</p>
                <p>- Mást mondok én, bátyámuram, mivelhogy némely dolgok miatt napok óta nem
                    alhatom. Ilona asszony felől békén pipálhat mindenki: soha ő kardomat le nem
                    fogja, kinoz ellenben a gond, hogy a császár valóban piszkos becsapásomra
                    készülődik...</p>
                <p>- Ugy van, grófi öcsém, ez az igazság! - emelte föl seprüszemöldökét Szepessy
                    Pál.</p>
                <p>Thököli eltünődözve beszélt:</p>
                <p>- Gyötör a gond, hogy a császár ezzel az engedékenységével csak még nagyobb
                    viszálkodást akar támasztani köztem és a vén Teleki között. Mertha egyszer a
                    feleségem lenne Ilona asszony, Teleki ezt soha meg nem bocsátaná nekem a kopasz
                    fejével, hiszen elvált asszony­leányát hagytam oda. És egyéb számitásai is
                    vannak a császárnak...</p>
                <p>Itt közbekiáltott Szepessy Pál, aki alig tudta tartóztatni ki-kirobbanó
                    indulatját:</p>
                <p>- Tudom! Tudom!... A császár, akinek köpök a nevére is, bizton reméli, hogyha a
                    hitveseddé válik Ilona asszony, temagad a meleg kuckóba vonulsz vissza... öcsém,
                    grófi öcsém, - s itt már remegni kezdett lugszinü szakálla, - vigyázz, nagyon
                    vigyázz! Mert a markomban tartom csorba kardomat!</p>
                <p>Thököli hallgatott. Nagy oka volt erre a hallgatásra.</p>
                <p>Mert most már halálos elszántság töltötte el, ezt azonban nem árulta el még a
                    haldokló ország legnagyobb zendülőjének, Szepessy Pálnak sem. Alkudozni akart a
                    császárral, de csupán azért, hogy azalatt véd- és dacszövetségre léphessen a
                    nagyvezérrel s akkor az összes hadak­kal lecsap a császárra.</p>
                <p>A terv nem ezen a napon fordult meg benne először.</p>
                <p>Már Saponorát is békülékeny üzenettel küldte vissza a császárhoz s ebben az
                    üzenetben sok volt az őszinteségből. Mert kilenc esztendeje mult már, hogy
                    táborba szálltak a fölkelők és sok-sok öreg katona vágyott hazafelé. Az üzenet
                    lényege az volt, hogy a fölkelővezér kész meghódolni összes kurucaival, ha a
                    császár visszaadatja a protestánsok minden javait, ő maga pedig, - mint
                    »Magyarország e részeinek ura« - megkapja a tizenhárom északkeleti vár­megyét.
                    Hatheti időt kötött ki a válaszra.</p>
                <p>Választ azonban egyáltalán nem kapott a császártól.</p>
                <p>Előre sejtette ezt a kuruckirály s ez okból a császárhoz menesztett üzenettel
                    egyidőben hosszu utra kelt Radics Endre, Tunyogi Sámuel és Géczy István.
                    Követségbe indultak a Portára, hogy megállapodjanak a nagyvezérrel a végső
                    szerződésben. Kunitz, a Portánál rezideáló császári megbizott tüstént futárt
                    küldött Bécsbe, hogy most az egyszer nagy a baj! Fejhezkaptak erre az udvarban
                    is: Lipót császár még azon a héten Saponorát és Sebestyén püspököt menesztette
                    Thökölihez. Ám ezuttal a fiatal késmárki gróf volt az, aki orruknál fogva
                    vezette a császári követeket. Mert szinleg belement mindenbe, ámde alig távozott
                    tőle Saponora és Sebestyén püspök, ő maga Budavárában termett s Ibrahim basával,
                    aki ekkor már megkapta a nagyvezér parancsát, megkötötte a szövetséget. E
                    szövetség pontjai a szultán nevében biztositották Thökölit, hogy legközelebb
                    Felső-Magyarország fejedelmévé kiáltják ki s a magyarok és horvátok megtartatnak
                    minden szabadságukban. És ha csak a hajukszála görbülne is meg, a szultán
                    nyomban háborut indit a bécsi császár ellen.</p>
                <p>Erről a szövetségről azonban egyelőre semmit sem tudott Lipót császár, sem
                    környezete.</p>
                <p>Igy történt, hogy az 1681-ik esztendő junius havának közepén fényes kiséretével
                    Munkács várába lovagolt fel Thököli és soha nem látott pompa között megülte
                    menyegzőjét a szépséges Zrinyi Ilonával, aki soha nem feledhette atyjának, a
                    magyar Akhillesnek és nagybátyjának, a fiatal Frangepánnak szörnyhalálát. És nem
                    feledhette, hogy a kursaneci sürüségben nem vadkan ölte meg másik nagybátyját, a
                    magyar Hektort, hanem császári bérencek puskázták le. Gyakran tünődözött azon
                    is, miért kellett apósának ellenséges lovak patáitól széttaposva mulni ki a
                    fenesi sikon és nem hitte, soha nem hitte, hogy első urát nem a németek
                    mérgezték meg s kellett elhunynia ezért ifju férfikorában.</p>
                <p>Most már ő biztatta ujdonsült második férjét, hogy ne legyen irgalom a szivében,
                    hanem koncoltassa halomba a németek cinkosait...</p>
                <p>De kellett is biztatás Thökölinek!</p>
                <p>Mindenekelőtt a munkácsi sziklafészekbe hordatta fel összes vagyonát s a
                    Rákóczi-ház minden kincseit, aztán felmondta Lipót császárnak a fegyverszünetet,
                    még abban a hónapban fölkelésbe parancsolta az összes vármegyéket,
                    karóbahuzással fenyegetvén meg mindenkit, aki nem engedelmeskednék s ugyanakkor
                    a harangodi táborba doboltatott gyülekezőt vala­mennyi ordasnak.</p>
                <p>S a Partiumtól az árvai várig zörögni kezdtek ismét a kardok. És ebben az
                    időtájban többen látták az engesztelhetetlen Szepessy Pált, amint örömkönnyei a
                    szakállába hulltak, majd fölvetvén szemeit az égre, összekulcsolta
                    kardforgatástól kérges két tenyerét:</p>
                <p>- Mária-Anyám, csakhogy ezt is megérhettem egyszer!</p>
                <p>S kiujultak a csaták és ütközetek, dühöngő indulattal mindkét részről s Tokaj
                    várától a morva szélekig véresre gyulladtak ki ismét a nyári éjszakák. Petneházy
                    Dávid talpasai - Ibrahim basa kontyosaival együtt - szörnyü tusa után bevették
                    Kassa fellegvárát, utána a várost is és nem volt irgalom egyetlen németnek is. A
                    tüzek kisérteti fényében ott legénykedett és fujt lihegve Tyukodi pajtás a
                    tetem-németek, vallonok és dánok hasába, hogy puffogva gömbörödtek... Azalatt
                    vezérek és kapitányok, névszerint: Petrőczy István, a búsképü Ubrisi, Tulok
                    György a dülledt homlokával s ferdére sebesült képével, a két Duló, aztán
                    rezesorru Majos Ferenc, ugyszintén a szőke Kende Gábor és a másik Gábor; a
                    fiatal Keczer, megmászatták Tokaj, Szendrő, Szepesvár, Eperjes és Lőcse falait,
                    miközben Tulok György, kinek átkozott hire eljutott már ekkor a császári
                    generálisok fülébe is, az örömtől rikoltozva csapkodta a saját fejét:</p>
                <p>- Megforgatni a szablyát minden németnek bendőjében!</p>
                <p>Véres és diadaloktól zengő hadjárat volt ez: dobok peregtek a fölkelők nyomában,
                    kürtök harsantak s tárogatók jajgatásától vertek visszhangot az erdők szélei és
                    a tágas mezők. Teljes fényében állt a kurucvilág!</p>
                <p>Észak-Magyarország keleti felében csak az erős Fülek vára tartotta még magát. Meg
                    kellett rohanni hát Füleket!</p>
                <p>Szeptemberi szine volt már a mennyboltnak, amikor vagy huszezer bujdosó sereglett
                    össze Fülek alatt s oldalukban ott gyülekeztek a budai basa kontyosai is.
                    Sok-ezeren.</p>
                <p>Csakhogy kemény császári kapitány védte a várat: a törökverő Koháry István. A
                    felszólitásra, hogy adja meg magát, a gőgös és császári urához haláláig hü
                    Koháry olyan komiszságot üzent vissza, hogy felszisszent reá Thököli, aki maga
                    is Fülek alá érkezett s hátratántorodott tőle a basa.</p>
                <p>Thököli és a basa nyomban doboltatott, mialatt támadásra rikoltoztak a kürtök. S
                    huszezer ordas és vagy tizezer janicsár zudult rá a falakra. De Koháry bevert
                    fejjel kergette őket maga előtt.</p>
                <p>Jött hát az ostrom!</p>
                <p>Feldörögtek az ágyuk s akkora tüzesbombák hulltak alá a városra és a várra,
                    mintha vérszinü tüzgömbök durrogtak volna mindenfelé s az ágyudörgéstől olyan
                    füst setétitette el a levegő­eget, hogy nem látták egymást ordasok és
                    janicsárok. Kilenc egész napon át rengett a föld, rengett a menybolt s a bástyák
                    nagy durranással omlottak alá, magukkal temetve mindenkit. Másfélezer kuruc
                    feküdt már holtan s csaknem ötezer kontyos szállt föl Mohamedhez, de sem a
                    bujdosók, sem a janicsárok nem birtak boldogulni Koháryval, hiába csikorgatták a
                    fogaikat. Éjjel-nappal robbantak a gránátok, egyszer csak égnek repült iszonyu
                    zugással a lőportorony s a torony köveivel és gerendáival együtt a felhők közé
                    kalimpált szétszaggatott testrészekkel nyolcszáz benyomult török. De mégsem adta
                    meg magát Koháry! Lángözönben recsegett már az egész város, tüzben tombolt
                    minden ház, égett a ferenciek kolostora, égett a katolikus és református torony,
                    amikor a félig-tébolyult várvédők feladták a rombadült falakat, ámbár Koháry -
                    veszett dühében - akkor is karddal vágta őket.</p>
                <p>Mikor a kemény katonát Thököli elé vezették, a kuruckirály alig tudta fékezni
                    magát:</p>
                <p>- Mért nem adtad meg magadat nekünk, magyaroknak, ha magyar embernek vallod
                    magad?</p>
                <p>Koháry vakmerően vágott vissza:</p>
                <p>- Mert megesküdtem az én császári uramnak.</p>
                <p>- Hallgass, kutya! - orditott rá a kuruckirály vörösregyulva.</p>
                <p>Ugyanakkor lovasai felé kiáltott:</p>
                <p>- Vigyétek Regéc várába!</p>
                <p>Regéc vára mély börtönében sinylődött attólfogva a kemény császári katona és ha
                    elunta magát olykor, rabdalokat énekelgetett magának, búsan zöngetve lantját. S
                    ilyen esetben meg­enyhült valamit.</p>
                <p>Hat nappal Fülek elfoglalása után a táborbaérkezett Ibrahim vezér,
                    Felső-Magyarország királyává kiáltotta ki Thökölit. Ugyanakkor kihirdette a
                    Portáról nemrég aláküldött athnámét s kevéssel reá a kuruckirály megkapta a
                    királyi hatalom jelvényeit: a köntöst, a kardot, a zászlót, a botot és a
                    koronát... Minden jelvényt más-más basa nyujtott át neki, dicsőitvén az ő
                    nagyságát...</p>
                <p>Olyan diadalüvöltésben törtek ki ekkor az ordasok, hogy megrázta a
                    mennyboltot.</p>
                <p>Szepessy Pál kókadt nyakkal nézte végig a ceremóniát. Jobbja felől ott ült a
                    lován Pál fia, balja felől ott ült Keczer Gábor s ellenség vére látszott mindkét
                    fiatal zendülőn. Szepessy Pál már olyan volt a tüzek kormaitól, mint az
                    ördög.</p>
                <p> </p>
            </div>
          <div type="chapter">
                <head>XVII.</head>
                <p>Ősz lett megint. A kilencedik ősz, mióta a Partium felől először villantak meg a
                    Szepessy Pálék kardjai.</p>
                <p>E kilenc esztendő folyamán sirjaikba tértek meg az öregek, köztük a kopasz Szuhay
                    Mátyás is és uj fiatalok öltöztek fegyverbe. A Beszkidek alatt annyi egér bujt
                    ki a földből ebben az esztendőben, hogy minden rozsot elpusztitottak s a tótok
                    meg a rusnyákok fakéregből őrölt liszten tengették nyomorult napjaikat.</p>
                <p>Ugyanakkor pedig a firmamentum legtetejére kezdett felsiklani a Thököli
                    csillaga.</p>
                <p>Diadalmi hirek érkeztek mindenfelől s ezek a hirek ujjongásra fakasztották a
                    gerlai csöndes fészek lakóit is.</p>
                <p>Az ősz Keczer András ekkor már, nehéz bucsut vévén Thököli királytól, meg régi
                    barátjától, Szepessy Páltól, szögre akasztotta kardját s észrevétlenül eperjesi
                    házában vonult meg beteges hitvesével együtt. Násztársa, az öreg, de azért
                    virgonc Rauscher is ott volt a közelében s kettesben többször próbálták
                    kihüvelyezni, mit hoz majd a jövendő? De nem tudtak előrelátni egyetlen lépést
                    is.</p>
                <p>Huszonhatodik esztendejében járt ekkor Keczer Gábor hitvese, a kis Rauscher Edit
                    s hétesztendős fiacskájával sokszor megállt a gyümölcsöskert végében, a
                    szilvafácskák alatt, a Tapoly-patak szélén és mert századszor is hiába nézett el
                    sokáig a Bártfa városának vezető fehér utra, két karját fájdalmas vágyakozással
                    tárta ki a messzeségnek és mikor senkisem látta, könnybefult szemmel
                    ismételgette maga elé:</p>
                <p>- Uram... Én édesuram...</p>
                <p>Keczer Gábor és lovascsapata azonban még mindig nem mutatkozott Bártfa felől.</p>
                <p>Az aggodalomra egyéb oka is volt a fiatalasszonynak.</p>
                <p>Hirek jöttek hozzá, hogy a fölkelők ismét elcsipték Tábori Erzsókot, a császáriak
                    legveszé­lyesebb spionját s hajánál fogva hurcolták éppen Keczer Gábor elé.
                    Keczer Gábor meg­kor­bácsoltatta volna a kémnőt, ha igaz. Bizonyosat senkisem
                    tudott akkora messzeségből. Ámde állitották sokan, hogy a hirhedt-szép Tábori
                    Erzsók éjjel kicsuszott valahogy a kurucok markából, menekülő-utjában megfordult
                    s apró öklét megrázta abba az irányba, amerre Keczer Gábort sejtette:</p>
                <p>- Megállj, ezért még számolunk egyszer!</p>
                <p>Ezek a mendemondák rémülettel töltötték el a kis Rauscher Editet, mert olyan
                    sejtelmek kinozták, hogy Tábori Erzsók egyszer még szörnyü szerencsétlenségbe
                    dönti a Keczer- és Rauscher-családot.</p>
                <p>De minden időelőtti aggodalmat elsöpörtek azok a hirek, melyek a kuruckirályról
                    érkeztek idáig, aki mögött félöles fringiájával szakadatlanul ottjárt a
                    csatákba-vénült Szepessy Pál.</p>
                <p>Amikor Ibrahim basa és Thököli Fülek várát is megvette volna véres csatán, a
                    Partiumtól a bányavárosokig megkönnyebbült lélekkel sóhajtott fel mindenki. Mert
                    hinni kezdték már, hogy valósággá válik végül a Tyukodi pajtás lelketlen
                    táboridalának minden fenyegetőzése.</p>
                <p>Pedig Fülek várának falai tövében csuf zenebona tört ki ezalatt.</p>
                <p>Mert miközben Apaffy fejedelem és Teleki Mihály segédhada is táborba szállott a
                    vár alá, az erdélyi kancellár gonosz praktikára adta magát. Gyülölvén Thökölit,
                    amiért oly szégyenben hagyta asszonyleányát, rá akarta venni Ibrahim vezért,
                    üttesse le a kuruckirály fejét! Mert meglássa Ibrahim, hogy Thököli előbb-utóbb
                    összeállván a némettel, a szultán ellen fordul majd ez az állhatatlan ember.
                    Ibrahim basa azt válaszolta, hogy az ő nyaka és a Thökölié egy! Teleki ekkor
                    ujabb lépésre gondolt s egy Mujkó nevü renegáttal akarta eltétetni láb alól a
                    kuruckirályt... A renegát azonban, miután előbb fölvette Telekitől az aranyakat,
                    mindent felfedett Thököli előtt. A kuruckirály ekkor magáből-kikelve sietett át
                    az ördögi gondolatu kancellár sátorába, ott - többek jelenlétében - megrázta
                    feléje csillagos buzogányát s szinte üvöltött:</p>
                <p>- Hallod-é, Teleki! Azt mondom én teneked, sok komisz praktikát üztél mindig
                    ellenemben, de vigyázz, ki ne kaphassalak a fejedelem sátra mellől, mert
                    bizonnyal mondom neked: több kenyeret nem eszel!</p>
                <p>A kancellár halálszinre válva hallgatott, a kuruckirály pedig egyet fujt,
                    miközben buzogányát másodszor is rázni kezdte esküdt ellenségére:</p>
                <p>- Hallod-é, Teleki, most is kezemben volnál s ha nem nézném a méltóságos
                    fejedelmet, akit atyám helyett atyámnak tartok, ezzel a buzogánnyal törném össze
                    undok fejedet!</p>
                <p>Hanem erre már felbőszült Ibrahim vezér is. A ravasz Teleki fejét követelte
                    Apaffytól, mire a fejedelem többszáz aranyat küldött Ibrahimnak. A vezér nyomban
                    lecsillapult, sőt annyira ment az előzékenységben: rábólintott, hogy Erdély
                    fejedelme és kancellárja néhány ezer főnyi hadával hazamehet. Sok hasznukat
                    ugysem látta, miután a velök-együtt kijött bujdosók már előbb egytől-egyig
                    Thökölihez és Szepessy Pálhoz álltak át.</p>
                <p>Az erdélyiek hazatakarodtak tehát.</p>
                <p>A háboru pedig még nagyobb dühöngéssel tört ki. Már-már a firmamentumom állt
                    ekkor a kuruckirály csillaga.</p>
                <p>A fölkelők minden ponton előnyomultak s csaknem érintették a cseh-morva végeket.
                    Várak hulltak ölükbe, szinte kardcsapás nélkül s a bányavárosok is meghódolván,
                    az ott zsákmányolt teméntelen aranyból a maga képére veretett pénzt a
                    kuruckirály. Volt pedig e pénznek körirata: »Pro Deo et Patria!«</p>
                <p>A kardrazendült fölkelők soha nem hitt győzelmei megrémitették Lipót császárt és
                    - miközben haldokolni kezdett az 1682-ik esztendő is - Eszterházy nádor
                    könyörögve kérte az uralkodót: béküljön meg akármi áron is Thökölivel, mertha
                    késlekedni talál tovább is, a szul­tán összes hadai körülözönlik majd Bécs
                    falait. Legkésőbb az elkövetkezendő esztendőben.</p>
                <p>Ugyanakkor téli szállást rendelt el Thököli s az 1683-ik esztendő első hónapja
                    országgyülést hirdetett Kassa városába. Az országgyülésre nem csupán saját
                    hiveit hivta meg, hanem meghivókat küldetett Lipót császár embereinek is. És nem
                    kevés csodálkozására a császár nemcsak megengedte hiveinek, hogy elmehetnek a
                    gyülésbe, hanem a maga képének vise­lésére elküldte oda Hoffmann
                    táborkari-hadügyészét is.</p>
                <p>Az országgyülés kihirdetése azonban nem igen volt inyére a bujdosóvezéreknek,
                    mivel csak huzavonát láttak a haszontalan tanácskozásokban. A lengőszakállu
                    Szepessy Pál pedig a méregtől szinte robbant a kuruckirály előtt:</p>
                <p>- Fejedelmi öcsém! Kardnak kell itten igazságot tenni a német számtalan
                    kurválkodásáért!</p>
                <p>Thököli mindazonáltal reménykedett.</p>
                <p>Remélte, hogy a magyar urakat meg tudja békiteni végül a török szövetséggel. De a
                    császár is számitott. Lipót császár hitte ugyanis, hogy Thökölit ki tudja
                    rántani a nagyvezér mellől.</p>
                <p>Egyik számitás sem sikerült.</p>
                <p>Thököli nem volt megelégedve a rendek magatartásával, ugyanakkor pedig
                    nem-egyszer remegett meg a gondolatra, hogy nagy hatalma miatt szemet vet reá a
                    nagyvezér... Lipót hivei viszont váltig hangoztatták, hogy a török megfojt
                    minden szabadságot, nincs egyéb választás tehát, mint a koronás király oldalára
                    sietni minden magyarnak s közös erővel verni ki Budából a kontyosokat.</p>
                <p>Szepessy Pált a táborban érte a császári megbizottak érvelgetésének hire. Nem
                    szólt rá semmit, mindössze köpött egyet.</p>
                <p>Hanem a körülmények várható kialakulása komoly töprengésekre késztette a
                    kuruckirályt.</p>
                <p>Latolgatni kezdte magában, hogyha erőszakolja a török szövetséget, Európa minden
                    keresztény népei ellenefordulnak s itthon is rohamosan vész majd a népszerüsége.
                    Ezokból uj gyülést hivott össze Tályára, ahol mindenekelőtt azt kérte a
                    rendektől: ültessék lóra az egész nemességet s huszezer emberének szavazzanak
                    meg kéthónapi eleséget. A rendek követelték erre, mutassa föl a szultántól nyert
                    athnámét, nem dobta-é oda áldozatul a szerencsétlen ország szabadságának
                    látszatát is? Thököli megtagadta ezt a követelést, mire a rendek az ország
                    fölkelését tagadták meg.</p>
                <p>Hanem erre már kitört a kuruckirály is. Soha még senki olyan felbőszültnek nem
                    látta. És mig öklével az asztalra sujtott, fékevesztett indulattal kiabált:</p>
                <p>- Tizenkét esztendeje vagyok már reménytelen bujdosásban! De fogadom az én
                    Istenemre, hogyha valaki nem ül föl a nemesek közül és nem ad enni katonáimnak,
                    fizetni fog nemcsak jószágával, hanem rühös életével is! Ura és fejedelme vagyok
                    a hazának s idegenek előtt való becsületemet nem engedem! Kegyelmetek most már
                    szétoszolhatnak, nincs többé semmi dolgunk egymáshoz! Ezentul nem kérek, hanem
                    cselekszem: még e napon kiadom szivós parancsaimat a biztosoknak! A többi már az
                    ő dolguk lészen!</p>
                <p>A kuruckirály ijesztő kitörése megdöbbentette a követeket.</p>
                <p>Egymásután járultak a fiatal fejedelem elé, bocsánatért esedeztek nála s
                    fogadkoztak, hogy mindent készek megadni, amit csak kiván.</p>
                <p>Ezalatt pedig olyan események játszódtak le a távoli Keleten, amelyek rövidesen a
                    lélegzetét állitották el Európa népeinek. Készülődni kezdett a szultán, hogy
                    kevés időn belül kibontja a Próféta selyemzöld lobogóját. Ez pedig jel lett
                    volna az Európa keresztény népeivel való vég­leges leszámolásra.</p>
                <p>Ám ekkor, az 1682-ik esztendőnek végén Lipót császár és tanácsosai nem akartak
                    hinni a szultán végső elszántságában.</p>
                <p>Pedig Caprara tábornok, aki ebben az esztendőben, mint császári megbizott, a
                    Portán mula­tott, nem győzte riasztgatni eleget a császári udvart. Szakadatlanul
                    kongatta a vészharangot:</p>
                <p>»Ha száz kezem volna és ha mind a száz kezem minden ujjával egy-egy levelet
                    irhatnék naponta, mégis azt sürgetném mindig, hogy Felséges Uramnak nem marad
                    egyéb választása, mint kardhoz nyulni s megvédeni a monarchiát és az összes
                    kereszténységet. Nincs kilátás a békére: Bécset készül megvivni a szultán.«</p>
                <p>Igy virradt rá az uj esztendőre, mikor a császár is fölocsudott végül s
                    lélekszakadtan kötött szövetséget a bajor és szász fejedelemmel, a német
                    birodalom frank és sváb kerületeivel és Szobieszky Jánossal, a törökverő lengyel
                    királlyal. Százezer katona indult táborba a keresz­tény hit védelmére.</p>
                <p>- - - - - - - - - -</p>
                <p>A firmamentumon állt ekkor Thököli csillaga!</p>
                <p>Hanem a Drinápoly alól érkezett hirekre maga is elsáppadt. Érezte, hogy most dől
                    el világok és népek sorsa s általa az ő szerencséje is. Hogy tehát megnyugtassa
                    magamagát, haditanácsot hivott egybe Kassa alatt, a Bárcza irányába szélesedő
                    táborban.</p>
                <p>A még élő régi vezérek mind felgyültek a haditanácsba, mely Thököli téres
                    sátrában tartatott meg.</p>
                <p>Odakint tavaszodott már.</p>
                <p>Március-eleji szél zsongott a Dargó irányából, a hólé elcsordogált immár,
                    selyemzöld volt az uj fü szine s keserü a szaga. Ettől a szagtól bódult lett a
                    feje mindenkinek a táborban, ahol erre az időre legalább huszezer ordasa
                    gyülekezett föl Szepessy Pálnak. Asszony után áhitozott a legtöbb ember. Hisz
                    alig akadt fölkelő, aki tizenegy szilaj esztendő óta kétszer is megfordult volna
                    odahaza.</p>
                <p>A haditanács tagjai, vezérek és kapitányok, egymásután szállingóztak be. Amint
                    együtt lettek volna mind s leültek volna ki széles hassal, ki ösztövér fejjel
                    hajolva maga elé, a fiatal kuruckirály igy kezdte:</p>
                <p>- Vitéz kapitányim, hadnagyim, vajdáim, kemény katona-barátim, akiknek kard övezi
                    derekát, idehallgassatok!</p>
                <p>Mély lélegzetet vett ekkor s tapasztalhatta mindenki, hogy feneketlen bú
                    környékezi a daliás fejedelmet:</p>
                <p>- Csak egynehány nap szükséges immár s Drinápoly alól megszámlálhatatlan
                    vitézeivel megindul a hatalmas szultán, hogy kibontsa a Próféta zászlaját...
                    Arról vagyon most a szó, ki ellen induljunk meg mink magunk?</p>
                <p>Alig fejezhette be, amit mondani akart, mert vezérek és kapitányok fuldokló
                    méreggel kezd­tek kiáltozni:</p>
                <p>- Fegyverbe a német ellen!</p>
                <p>Ahogy nagysokára lecsillapult volna a fegyverzörgés, Thököli folytatta:</p>
                <p>- Mert a császár békét hirdet nekünk... Megkérlek azért titeket: kapitányim,
                    hadnagyim, vajdáim s minden vezérlő katonatársaim: adjátok le vokszotokat!
                    Elsőnek adja le vokszát Kende Gábor bátyámuram!</p>
                <p>Az ungi hazájába sóvárgó Kende Gábor felállt, köszörült valamit a torkán s
                    beszélni kezdett:</p>
                <p>- Megvallom, régi barátim, hogy mióta a németek dolgainak komisz állásáról
                    hallok, gyakorta gondolkoztam magamban: mitévők lehetnénk? Mert keresztényi
                    hitünk forog végveszedelem­ben, hogy im megindulni készül a győzhetetlen szultán
                    Drinápoly városa alól, de mégis azt javallom, minden mérgünkkel vessük magunkat
                    a németre, ki átkozottul fojtogatja szegény nemzetünket. Nem szabad hinni a
                    beste németnek: inkább Allah, mint a Wer da!</p>
                <p>A szőke s vénsége okából tagjaiban immár megvékonyult Kende Gábor köszörülvén
                    egyet a torkán, leült, a kuruckirály pedig látható megkönnyebbedéssel vetette
                    barna szemeit rezesorru Majos Ferencre:</p>
                <p>- Másodiknak adja le vokszát Majos Ferenc uram!</p>
                <p>Majos Ferenc, a német elől tizenkét esztendeje bujdosó kapitány felzörrent
                    ültéből s rezes orrát, melynek szine olyan volt, akár a szivárványé, meghordozta
                    a sátorban és akkor a kardjára csapott:</p>
                <p>- Engemet, talpasoknak kapitányát, tizenkét esztendőtől fogvást szorit Kobb
                    Farkas, miként az ebet, mivelhogy e császári hiten lévő kurafi pátenseket
                    küldözgetett szét ellenem, hogy ibi-ubi megfogván engemet, fejjel alá kössenek
                    fel egy faágra s szijat hasitsanak a hátamból. Kobb generális, e piszok,
                    seregeket küldött ellenem, melyek is fölverték utánam a sárosi, abauji,
                    zempléni, ungi, beregi és ugocsai erdőket. Ha tehátlan békét akarna most a bécsi
                    császár, meg­markoljuk szablyáink markolatát s azt kiáltjuk vissza: nem hiszünk
                    neked és fogadá­sodnak, te császár! Inkább pogány ebnek lenni, mint német láncot
                    zörgetni!</p>
                <p>Itt indulatosan kiáltottak fel kapitányok, hadnagyok, vajdák és egyéb kemény
                    katonavezetők:</p>
                <p>- Inkább pogány ebnek lenni, mint német láncot zörgetni!</p>
                <p>Zajongás támadt nyomába, miután egyes kapitányok és hadnagyok szemei forogni
                    kezdtek a fékezhetetlen érzéstől. Ámde Thököli mégis csak lecsendesitette
                    valahogy a lelkek háborgását s igy kezdte a szót:</p>
                <p>- Keczer András urambátyám voksza következik!</p>
                <p>Az ősz Keczer András alig néhány nappal előbb érkezett meg a táborba. Nem
                    hadakozási szándékkal többet, csupán Gábor fia látogatására jött meg Eperjes
                    városából, hogy hiradással legyen övéiről a fiatal kapitánynak. Thököli
                    haditanácsába is csak véletlenül sodródott bele, de ha már voksolásra hivták,
                    megadta voksát. Nyugodt értelemmel szólt:</p>
                <p>- Mióta a német alá kerültünk, szakadatlanul fogyatkozik hires kis nemzetünk.
                    Kezdtük romlásunkat első Ferdinándnál s Leopoldus alatt alig van már magyar
                    nemzet... Aki olvassa a régi könyveket, tudja, mint szeretett bennünket a német
                    mindenkoron. Rudolfus országlása idején kelle veszni Erdélynek s azóta
                    szünetlenül jár rajtunk és doboltat a nemzet rémülésére Básta, Wolkra,
                    Strassoldo, Spankau, Kobb Farkas, Caprara, Smitt és Spork generális meg az
                    átkozott Karaffa!</p>
                <p>S vén karjait széttárván Keczer András, emelt reszkető hangján:</p>
                <p>- Az Isten verjen meg minden németet!</p>
                <p>Erre az átokra felugráltak helyeikről kapitányok, hadnagyok, vajdák és egyéb
                    vezérek:</p>
                <p>- Az Isten verje meg!</p>
                <p>A délceg Petneházy Dávid következett volna mostan, mert az ő voksát kérte
                    Thököli. Petneházy, akinek kötés vonult át a sebes homlokán, felállt, és szólni
                    kezdett:</p>
                <p>- Kapitányok, hadnagyok, vajdák és egyéb katonatársak, mind vitézek! Ha
                    elgondolom mostani állapotját a dolgoknak, azt látom csak, hogy harcpróba a mi
                    igazi életünk... Ebben van a becsületünk, ezzel terjedett el külső nemzetekre is
                    kemény hirünk-nevünk s ezzel végződik egykor katonakenyerünk is! A teljes
                    Szentháromságu egy élő Isten ugy segéljen engemet, hogy némettel egyhelyben soha
                    nem lakom, kihúzott kardomat vissza nem dugom s ha egymagamban is, de maradok
                    fegyverben!</p>
                <p>A haditanács tagjai, akik egyre ingerültebben kezdték magokat érezni, nagy
                    indulattal kiáltottak reá:</p>
                <p>- Mind maradunk fegyverben!</p>
                <p>És mig Thökölinek megcsillant a szeme, hogy imé, nem csalódott egyetlen
                    vezértársában is, Petneházy Dávid meggondolt értelemmel beszélt tovább:</p>
                <p>- Magyar végházakba magyar vitéz kivántatik és nem gémlábu német, akinek bendője
                    korog mindég! Majd elüzzük egyszer a törököt is, de előbb a németet kell
                    pörkölni, nyúzni, vágni és gyilkolni...!</p>
                <p>Ekkor rekedt hangján a dülledthomloku és átkozott Tulok György kapitány kiáltott
                    közbe:</p>
                <p>- Karózni kell itten!</p>
                <p>Thököli - elölültében - egyszerre kacagni kezdett, visszafojtott kacagással, hogy
                    rázkódni kezdett egész testében. Mert módfölött kedvelte Tulok Györgyöt, aki -
                    mióta a németek markai közt szörnyhalállal mult ki Pika Gáspár - a
                    legkegyetlenebb karózó hirében állott s azonfelül tudta róla Thököli, hogy
                    csaták végével nem átallott német vért inni fenékbe­met­szett tülkéből. És amint
                    visszafogott erővel kezdett kacagni befelé a kuruckirály, a haditanács tagjai is
                    kacagni kezdtek csöndesen. Kivévén Szepessy Pált, aki soha még nem
                    mosolygott.</p>
                <p>Sor jött volna aztán Petrőczy István, ő azonban nem tartózkodott a táborban,
                    miután hitvesének, Révay Erzsébetnek látogatására indult el haza, akit
                    elmebúsitó esztendők óta nem ölelhetett magához. Velement örök társa, a seszinü
                    és keserüszáju Ubrisi is. Mert Petrőczy István nélkül ugy érezte magát e
                    világban Ubrisi, miként az árva.</p>
                <p>A kuruckirály a vén Szepessy Pálra emelte most szemeit s igy intézte hozzá
                    jószivvel a szót:</p>
                <p>- Az utolsó voksz a Szepessy Pál bátyámuramé s nagy társamé a vezérségben, akinek
                    nem­csupán kardja a nemzeté, hanem a teméntelen esze is nagy hasznára volt
                    mindenkor ügyünknek.</p>
                <p>Fölemelkedett hát Szepessy Pál, miközben vezérek, kapitányok, hadnagyok, vajdák
                    és egyéb katonatársak mind reáfüggesztették szemeiket. Előbb simitott egyet
                    lengő szakállán, utána fehér haján, mely a nemzet sorsa miatt érzett terhes
                    gondokba őszült bele. Az agg katona köszörült a torkán, amelyet máris nagy méreg
                    evett és akkor olyant kiáltott váratlanul, hogy visszhangot vertek tőle a
                    fejedelmi-sátor falai:</p>
                <p>- Felette csudálom, hogy a ganaj német még most is hitegetni készül bennünket!
                    Hazudik a császár s ellenünk van a római pápa! Judás-csókjával azt szeretné a
                    császár, hogy leoldjuk szablyánkat s piszkos lancknehtjei itt maradjanak tovább
                    népünk és nemzetünk nyuzására! Inkább vesszünk egy szálig, de ne higyjünk a
                    császár szavának: takarodjék kiki nemes országunkból! A császár most undok
                    szorongásban vagyon s azért tesz nekünk ajánlásokat, ámde az ő barátsága
                    álnokság, hiti és parolája csalárdság s mihent megfordul a katonacsillag,
                    tüstént ránkboritja a pokrócot! Vezérek, kapitányok, hadnagyok, vajdák s minden
                    katona­társaim, ne higyjünk a trotykos németnek!</p>
                <p>A haditanács tagjai rákiáltották egytől-egyig:</p>
                <p>- Nem hiszünk a németnek!</p>
                <p>A lengőszakállu öregnek itt már visitásba veszett a hangja, mialatt rácsapott
                    fel-felzörgő kardjára:</p>
                <p>- Vesszen minden német! Vesszen a császár is! Legyünk pogányok inkább avagy ha
                    megsegél az öreg Isten, Thököli urunk kardja alatt maradunk, mert ő a mi
                    királyunk! Első magyar király a nagy Mátyás király óta! Kiáltsunk vivátot reá s
                    kiáltsuk széles torokkal a császár felé: fegyvernek kell itten igazságot
                    tenni!</p>
                <p>Ennél a kiáltásnál a kuruckirály sem birt többet magával. Felugrott s lelkesen
                    kiáltott Szepessy Pál felé, miközben kirántotta kardját. És kisuhantak
                    hüvelyeikből a többi kapitá­nyok, hadnagyok, vajdák kardjai is és - Thökölivel
                    együtt - azt kiáltották mind-mind, szilaj hangon:</p>
                <p>- Fegyvernek kell itten igazságot tenni!</p>
                <p>Ez a kiáltás áttört a sátor falain s átvette az egész tábor. Harmincezer embere
                    kiáltott fel Thököli Imrének és Szepessy Pálnak, engesztelhetetlenül:</p>
                <p>- Fegyvernek kell itten igazságot tenni!</p>
                <p>Még negyedóra mulva is hallani lehetett, amint a tábor egyik-másik széle felől
                    visszaverődött a moraj:</p>
                <p>- Fegy-ver-ne-e-ek ke-e-ell!... Fegy-verne-e-e-ek...!</p>
                <p>Órák multak bele, mire tudtak csillapulni a fölkelők. Különösen Petneházy Dávid
                    hajdui között volt nagy a zenebona. Magának Petneházynak kellett közbelépnie,
                    hogy lecsendesitse őket valamennyire.</p>
                <p>Hanem akkor történt valami!</p>
                <p>Kassa felől, az ut tavaszi porában vágtató hintó közeledett a tábor északi része
                    felé, amitől váratlanul megmozdult a tábornak Kassa irányába eső oldala. S
                    szájról-szájra adták máris, hogy két német meg egy kutya érkezett a
                    kuruckirályhoz, bizonyára a császár megbizásából.</p>
                <p>A hir valónak bizonyult. Thököli akkor már sátrának benyilójában ült,
                    tábori-asztalkára nehézkedve a jobbkönyökével. Körülötte vezértársak, kapitányok
                    és hadnagyok csopor­tosodtak. Egyesek ültek, mások deli tartásban támaszkodtak
                    meg a kardjok markolatának. A zuhogó márciusi napfényben (kevéssel volt ez
                    ebédidő után!) festői rendekben tarkállott a tábor, melly fölött sok
                    kuruc-zászló esett össze lankadtan. Az ordasok tömegei jórészt levetkeztek
                    félig: a mellüket vagy a hasukat süttették a jóleső napocskán. A tábor alatt
                    éles­zöldben harsant a friss fü s széditő és keserü szagával volt tele a
                    levegő.</p>
                <p>A firmamentum legtetején állt ekkor Thököli csillaga!</p>
                <p>De jött is már a két német meg az egy kutya s mindenütt engedelmesen nyitottak
                    nekik utat. Azaz hogy nem is németeknek számitottak a követek, mert - mint
                    hamarosan kitünt - magyar eredetü császáriak voltak.</p>
                <p>Alázattal, mélyen meghajolva álltak meg a kuruckirály előtt, aki félkönyökre
                    megdülve, mozdulatlan ült tábori-székében.</p>
                <p>S olyan csönd állt be ekkor a táborban, hogy sokan csuklottak tőle. Ugyanakkor
                    igy szólt rá a két békeküldöttre Thököli:</p>
                <p>- Kik vagytok?</p>
                <p>- A mi felséges császári urunknak, Leopoldusnak békekövetei, - válaszolt az első
                    s átnyujtotta mindkettejük megbizólevelét.</p>
                <p>És akkor még nagyobb csönd állt be.</p>
                <p>Thököli, miközben olajbarna arcára ráömlött a napfény s - eldöltében - ráncot
                    vetett vastag nyaka, a megbizólevélen futott át az ijesztő csöndben. Jól tudta,
                    hogy a követküldés kétségbeesett utolsó kisérletezése a császárnak. Aztán a
                    szánandó és esett két alakra emelte dióbarna szemét s halk szóval annyit
                    kérdett:</p>
                <p>- Mit akartok?</p>
                <p>Az első német ijedten fogott bele:</p>
                <p>- A mi felséges urunk, Leopoldus császár hajlandó békére lépni
                    Te-Kegyelmetekkel...</p>
                <p>Thököli hallgatott s azalatt megfeszültek arcán az izmok, amiből gyanitotta a két
                    küldött, hogy alighanem összevágta a fogait. Szepessy Pál ült jobbja felől: két
                    arccsontja fölött szinte repedt a kifeszült bőr. Erre a fenyegető hallgatásra az
                    egész tábor összevágta a fogait. Mind a harmincezer harcos.</p>
                <p>Thököli, jobbkönyökére tehénkedve, sajnálkozva nézte a két remegő követet. Aztán
                    annyit kérdett:</p>
                <p>- Van-e még valami mondanivalótok?</p>
                <p>A második német kezdte most:</p>
                <p>- A mi felséges urunk, Leopoldus császár, hajlandó visszaadni a protestánsok
                    templomait...</p>
                <p>De itt meg is akadt s végleg összezavarodott. Észrevette ugyanis, hogy a
                    kuruckirály először elmosolyodik gunyosan s akkor kacagni kezd ugy belül,
                    visszafojtott kacagással. Erre a csöndes kacagásra, mintegy jeladásul,
                    hasremegve kezdtek kuncogni vezértársak, kapitányok, hadnagyok és vajdák s
                    néhány pillanaton belül mind a harmincezer harcos kacagott, vissza­fogva a
                    csiklandozást. Ezredről-ezredre harapózott ez a kacagás, amely csak félig volt
                    füllel kivehető, ám annál szerencsétlenebb lett tőle a két követ, akik mögött
                    nyugtalankodni kezdett a pórázon tartott kutya.</p>
                <p>Kinzó negyedóra mulva ujból a két keszeg alakra nézett föl Thököli:</p>
                <p>- Van-e még valami mondanivalótok?</p>
                <p>A két békekövet egymás szavába vagdosva kezdett darálni:</p>
                <p>- A harmadik pontnak foglalatja ez: »Ezzel szemben a mi felséges urunk, Leopoldus
                    császár óhajtaná, hogy Te-Kegyelmetek övezzék le kardjaikat s adják meg magukat
                    az ő gráciá­jára...!«</p>
                <p>Nem folytathatták azonban, mert Thököli hátravetette magát hirtelen s harsány
                    röhögés robbant ki belőle. S erre a dörgő röhögésre feldörgött mind a
                    harmincezer harcos. Nemcsak vezérek, kapitányok, hadnagyok és vajdák, hanem a
                    közrenden lévő bujdosók is égnek vetették arcaikat s tátott szájjal harsogtak
                    fel. Olyan volt ez a vad röhögés, hogy visszhangot vertek reá a dombok és
                    hegyek, a mennybolt pedig remegett és táncolt. Az oldalát fogta minden ember s a
                    tábor - mintha egyetlen szörnyü száj lett volna már! - trombitált az orrán,
                    krákogott és dült el a rángástól. Harmincezer ordasnak szakadt a könnye a
                    szörnyü röhögéstől. Csak Szepessy Pál ült a helyén keményremeredt arcvonásokkal.
                    Mert soha senki mosolyogni nem látta még a vén lázadót.</p>
                <p>A két követ krétafehéren szorongott Thököli előtt. Szivbénulás környékezte őket.
                    Ahogy aztán veresre-röhögték volna magukat s némi csönd állt be, a kuruckirály
                    hátraszólt:</p>
                <p>- Ide a seregdeákot!</p>
                <p>Ugyanakkor még mindig könnyező szemmel szólt a két nyomorult alakhoz:</p>
                <p>- Mindjárt megadjuk a feleletet a ti kegyelmes uratoknak!</p>
                <p>Vezérek, kapitányok, hadnagyok és vajdák összebbszorultak, ugyanakkor
                    közelebbléptek a harcosok is és nagy félkörben várakoztak a kuruckirály sátra
                    előtt.</p>
                <p>De jött is már a seregdeák az irószerszámokkal s apró tábori-asztalt hoztak
                    utána, szemközt a fiatal és gőgös fejedelemmel. A seregdeák leült s iráshoz
                    emelte ludtollát...</p>
                <p>És a siket csöndön át messzirehallatszó hangon kezdett diktálni ekkor
                    Thököli:</p>
                <p>- Irjad, deák!</p>
                <p>S diktált:</p>
                <p>»Leopoldus! Imé, halljad meg, minő üzenetet küldünk neked Bécsbe mi, a hitünkért,
                    szabadságunkért, számtalan sebeinkért lóraült és gyalogrenden lévő magyar hadak.
                    Felelünk neked, aki semmivé tetted régi nemesi jogainkat, szégyenbe és éhhalálba
                    taszitottad kicsiny hazánkat és ártatlan nemzetünket...«</p>
                <p>- Bene, bene, - bólintott rá halálos elszántsággal Szepessy Pál. - De jobban meg
                    kell azt csinálni!</p>
                <p>S anélkül, hogy engedelmet kért volna reá Thökölitől, kardja markolata fölé
                    hajolva, maga vette át a szót:</p>
                <p>- Irjad, deák: »Leopoldus császár, micsoda ember vagy te, aki szavadat és adott
                    hitedet soha meg nem tartottad eddig? Álnok vagy s ezért nem hiszünk neked mi,
                    hadrakelt verhetetlen magyarok!«</p>
                <p>Thököli pillanatra összehuzta a szemöldökét, mintha komisznak találta volna ezt a
                    hangot, de aztán elmosolyodott. Tulok György kapitány a dülledt homlokával,
                    Majos Ferenc kapitány pedig a rezes orrával helyeselt feltünően, mialatt
                    szemközt, a közrenden lévő harcosok sorából féllépést tett előre Tyukodi pajtás
                    és mig vastag nyaka izzadt a napban, domboru mellén keresztbefeszitette karjait.
                    S vakmerőn bólintott Szepessy Pál felé:</p>
                <p>- Egészen jól van, vezér!</p>
                <p>Körülötte legalább négyezer harcos zúgott föl, mint szélcsapásra az erdő:</p>
                <p>- Jól mondtad, Tyukodi... Ez az igazság!</p>
                <p>És miközben a kuruckirály körül hangosan kezdtek helyeselni Keczer András és
                    Gábor, a fiatal Szepessy Pál, Petneházy Dávid s a két Duló: névszerint György és
                    Gergely, Szepessy Pál a seprüszemöldökével intett Tyukodi pajtás felé, hogy
                    megértette s akkor a seregdeákhoz intézte a diktandót:</p>
                <p>- Irjad, deák: »Leopoldus császár, mink, hadrakelt szánandó magyarok, akik
                    álomtalan gon­doktól gyötört fejünket tizenegyedik esztendeje hordozzuk már a
                    bujdosásban, azt izenjük néked, akinek szavad nincs előttünk: vond ki innét
                    tetves katonáidat s piszkos hadvezetőidet, mert bizonnyal mondjuk mink, kardot
                    vont magyarok, hogy nem dugjuk vissza kardjainkat elébb, amelyek csorbák lettek
                    immár a teméntelen harcon, mig csak német hussal nem etetjük meg őket!«</p>
                <p>Tetszett, nagyon tetszett, amit az öreg diktált, mert itt már fenyegetőn zendült
                    fel a tábor s a kiáltás tüz módjára harapózott át ezredről-ezredre:</p>
                <p>- Német hussal etetjük meg kardjainkat!</p>
                <p>És mig a két békekövetnek rogyadozni kezdett a térde ekkora szemérmetlen hangra s
                    hátukban szükölni kezdett a pórázra fogott eb, Szepessy Pál tovább diktált:</p>
                <p>- Irjad, deák: »Fogadjuk mink a mi egyetlen Istenünkre, aki megtartott minket a
                    számtalan harcon, hogyha ganaj németjeidet ki nem vonod hires kis országunkból,
                    felduljuk Bécs falait, megégetjük a lakosokat s bitang véged lesz neked is, a
                    ringyóiddal együtt! Ezt üzenjük mink!!«</p>
                <p>Abban a pillanatban fegyverek emelkedtek a magosba s ordasok és hajduk méregtől
                    kigyulva kezdtek kiáltozni, hogy ez az őrjöngésük bevert Kassa fejedelmi
                    városba:</p>
                <p>- Megkergetjük a császárt! Dögöljön meg minden német!</p>
                <p>Szepessy Pál nem diktált többet, hanem keresztbefont karral hallgatott. Jeléül
                    annak, hogy vége a levélnek. Fölállt erre Thököli és ámbár sürün csóválta a
                    fejét, aláirta a levelet s pecsétgyürüjét rányomta a viaszkra. Igy tön azután
                    Szepessy Pál és Pál fia, Keczer András és Gábor fia, Petneházy Dávid, rezesorru
                    Majos Ferenc, Tulok György s a többi vajdák és hadnagyok is mind. És mig
                    örömmámorban kiáltozott és zörgette a fegyvert harmincezer fölkelő, Thököli
                    felállt, előrehajlott s a levelet átadta a kétségbeesett két békeküldöttnek,
                    akik csuklani kezdtek. Átadta a levelet s indulatosan szólt reájok:</p>
                <p>- Mehettek!</p>
                <p> </p>
            </div>
          <div type="chapter">
                <head>XVIII.</head>
                <p>Régi krónikákban olvassuk...</p>
                <p>Az 1683-ik esztendő március havának tizennyolcadik napján Eszterházy nádor ugy a
                    rendeket, mint a fegyverfogható összes férfiakat hadba szólitotta a török ellen,
                    akivel vagy megütköznek bátran vagy örök időkre a szultán jármába süllyed egész
                    keresztény Európa...</p>
                <p>Utolsó pillanata volt ez a fegyverbeállásnak, mert ugyane hó legutolsó napján
                    megindultak a janicsárok Drinápolyból, április elsején pedig maga IV. Mohamed
                    szultán is lóraült, hogy földig-rontassa Bécset. Negyedmilliós hadsereg
                    hömpölygött a szultán lova után, háromezer ágyuval. Nándorfehérvárnál azonban
                    leszállt lováról a szultán, a seregek főparancsnokságát átadta ott Kara
                    Musztafának, akit szeraszkirnek, azaz teljhatalmu hadvezérnek nevezett ki s
                    átnyujtotta neki a Próféta selyemzöld zászlaját. A szultán parancsa ugy
                    hangzott, hogy Kara Musztafa teperjen a lova lábai alá minden keresztény
                    országot.</p>
                <p>Európa népein hideg borzongott végig a szörnyü török erő közeledésére, amelyhez
                    rövidesen csatlakoznia kellett a tatár khánnak is.</p>
                <p>A futárjelentésekre, hogy a nagyvezér átkelőben van a Duna folyamon, Thököli is
                    megindult Szerencsről a nagyvezér elé. Vele volt Szepessy Pál, aki végül
                    komolyan kezdett remény­kedni, hogy egyszer mégis csak megülheti Lipót
                    császárnak, katonáinak és népeinek halotti­torát; vele-voltak a többi vezérek,
                    kapitányok, hadnagyok és vajdák és mintegy harmincezer fölkelő. És mialatt Eszék
                    irányába nyomultak volna lefelé, a lengőszakállu vezér egy mélyet sóhajtott:</p>
                <p>- Istenem-Uram, csak most az egyszer segits!... Akkor talán lesz még
                    Magyarország!</p>
                <p>Régi krónikákban olvassuk...</p>
                <p>Thököli király aláereszkedvén Eszékig, káprázatos pompával fogadta őt a
                    nagyvezér. És sátorába hivatván át, megkérdezte, mi lenne a legfőbb
                    kivánsága?</p>
                <p>A kuruckirály nyomban felelt:</p>
                <p>- Bécs császári városnak tőből való kiforgatását óhajtom...</p>
                <p>Mellette ott állt Szepessy Pál is, akinek száz ránc huzódott el borus homlokán és
                    akinek nagy eszét sokszor megcsodálta Kara Musztafa is. Ahogy megállt volna
                    Thököli, a vén lázadó vette át a szót:</p>
                <p>- S kivánjuk mink, tizenegy esztendő óta kardrakelt magyarok a császárnak és
                    cinkosainak felkoncoltatását s Bécs város helyének sóval való meghintését...</p>
                <p>Kara Musztafa kegyesen mosolygott, miközben megsimogatta fényesfekete
                    szakállát:</p>
                <p>- Allah segitségével bizonyára meg fogjuk állni bosszunkat Leopoldus császáron,
                    gyakorta való rut hitszegéseinek és sürü csalárdságainak miatta!</p>
                <p>Elbocsátotta őket kegyelemben s meginditotta hadait, melyektől elfeketedett a
                    világ...</p>
                <p>Egyelőre csak lépést nyomult előre a nagyvezér, miközben Lotharingiai Károly, az
                    összes császári hadak fővezére Köpcsénynél várta az ellenséget harminckétezer
                    emberével és ötven­két ágyujával. Thököli a Felvidéket dulta ugyanakkor és noha
                    titkon Lipót császárral prak­ti­káit a török háta megett, mégis fölmondta a
                    fegyverszünetet s kiujultak a csaták és ütközetek. Éjjelenkint ujból riasztó
                    tüzek verték szét a sürü feketeséget, Szepessy Pál pedig ordasai egyrészével,
                    aztán janicsárokkal és tatárlovasokkal az oldalában a Dunántul kergette maga
                    előtt és kaszabolta az eléjeakadt kisebb császári csapatokat. S ugyanegy időben
                    a kuruckirály, vezértársai, kapitányok és hadnagyok hódoltatóleveleket
                    bocsátottak ki Észak-Magyar­országra és a Dunántulra, teljes szabadságot
                    hirdetvén mindenkinek, akik átállanak a fejede­lem hüségére, a vonakodókat
                    viszont magoknak és gyermekeiknek végső veszedelmével s minden lakóhelyüknek
                    hamuban való hagyásával fenyegették meg.</p>
                <p>S a fenyegetéseknek meglett a hatása... Mert mialatt városok és végvárak
                    egymásután estek össze Thököli kardja előtt, egynek-kettőnek kivételével az
                    összes katolikus főurak is Thököli­hez pártoltak.</p>
                <p>Lotharingiai Károly herceg Köpcsénynél készült ezalatt a nagyvezér fogadására. A
                    kuruc­király hadai Morvát és Csehföldet fenyegették immár. Nagy tüzek
                    világitottak a messzi éjszakákba.</p>
                <p>Régi krónikákban olvassuk...</p>
                <p>Az 1683-ik esztendőnek közepén Lipót császár elhagyta Bécset, hogy Lincbe fusson,
                    amit is zokogva nézett végig a birodalmi főváros elhagyott népe. Kara Musztafa
                    nagyvezér ugyanakkor Bécsnek irányitotta hadai fejét.</p>
                <p>S borzadály futott végig Európa országain és nemzetein.</p>
                <p>- - - - - - - - - -</p>
                <p>Odafönt, Bártfa közelében, a gerlai zugban csöndes volt a világ. És ha esett is
                    hir a Duna táján készülő eseményekről, amire idáigvergődtek volna el e hirek,
                    alig volt már erejök. Olyan­képpen hatottak, akár a méhek döngése, melyek ott
                    repdestek a Rauscher-kertben.</p>
                <p>Huszonnyolcadik esztendejében járt ekkor a kis Rauscher Edit, férjezett Keczer
                    Gáborné s minden gondja legényke-fia nevelése volt. És noha ritkán keseredett
                    el, mint ama kor legtöbb sokat szenvedett magyar asszonya, akadtak pillanatai
                    mégis, amikor távoli harctereken siny­lődő férjére gondolván, csaknem
                    felzokogott. Legszebb korát élte s napjai mégis örömtelenül vesztek a semmibe.
                    Megesett néha, hogy amikor már könnyek fojtogatták a torkát, kiállt a
                    gyümölcsöskert végébe, a szilvafácskák alá, a Tapoly-patak szélén s a
                    messzeségben ködlő bártfai templomtornyok felé tárta két vágyakozó karját,
                    miközben két kicsiny melle fölött pattanóra feszült a ruha:</p>
                <p>- Uram!... Én édesuram!</p>
                <p>Anyósa nem élt már, mivel még a tavaszon elment az élők sorából. Férje és fia
                    miatt való emésztő sóvárgásában hunyt el a nagyasszony, miután elélemedett
                    tagjaiból elszállt minden erő. Utolsó utjára csupán fiatal menye s ennek
                    édesatyja, az öreg Rauscher Gáspár kisérte ki, a szolganéppel együtt. S amire
                    május havában megtért Thökölitől az ősz Keczer András, szenvedéseinek
                    osztályostársát már csak a sirboltban kereshette föl.</p>
                <p>Különös nyár volt az 1683-ik esztendőnek nyara!</p>
                <p>A gyümölcsöknek hihetetlen sokasága roskadozott a fákon s minden ért. Oly
                    gyorsasággal pedig, hogy az emberek ijedezni kezdtek erre a földöntuli
                    jelenségre. Szerencsétlenséget s más csapásokat jósolgattak mindenfelé.</p>
                <p>Még nem volt itt a kánikula ideje s a nap szinte perzselte a határt.</p>
                <p>Az ősz Keczer András násztársával, Rauscher Gáspárral ott üldögélt a kuria előtt,
                    a terebély­hárs alatt s csöndes szóval beszélgettek a hadas világról, amelyhez
                    hasonlót nem értek még meg zenebonás életükben. Mert nemcsak a nagyvezér
                    ereszkedett hadba kétszázötvenezer katonájával, akiknek feje fölött magasan
                    lengett a Próféta zöld lobogója, hanem Európa keresztény népei is észvesztő
                    sietséggel készülődtek hitük oltalmára. És hirek szállongtak mindenfelől, hogy
                    Szobieszky János, a törökverő lengyel király is a Duna felé tart immár, Krakkó
                    alól Bécs falai alá, hogy mégegyszer és utoljára összemérje kardját a
                    nagyvezérrel.</p>
                <p>Ott üldögélt a két öreg a nagy hárs alatt, miközben lábuknál a kis Keczer András
                    játszadozott a porban. Keczer András kezdett beszélni mostan:</p>
                <p>- Régi barátom, hetek óta gonosz sejtelmek üldöznek, hogy éjszakánkint nem tudok
                    aludni miattok...</p>
                <p>Rauscher, a régi barát, ráemelte őszpillás szemeit Keczer Andrásra:</p>
                <p>- Nem értelek, barátom András!</p>
                <p>Hosszu szünet következett ekkor. És ahogy ismét fölnézett volna Keczer András,
                    zavart volt a szeme:</p>
                <p>- Ha erre a kis unokára téved pillantásom, mindannyiszor elfacsarodik a szivem.
                    Érzések háborognak bennem, amelyek azt sugják szünetlenül, hogy magára fog
                    maradni szegényke.</p>
                <p>Attólfogva mély hallgatásba süllyedtek mind a ketten.</p>
                <p>Csak arra rezzentek össze, hogy Rauscher Edit, ez a szépséges fiatal menyecske
                    jött feléjök a virágoskert felől, karjain egy halom virággal. Megállt a két öreg
                    előtt, mosolyogni szeretett volna reájok, de fátyol hullt a két okos,
                    kékesszürke szemére. A fiatalasszony az ősz Keczer Andráshoz lépett, akinek haja
                    csaták okából változott galambszinüre s kedveskedve simogatta meg a fejét:</p>
                <p>- Mi hir a táborból, apámuram?</p>
                <p>Keczer András fölnézett a kis menyére, aki fölötte kedves volt mindenkor a
                    szivének s visszasimogatta az arcát:</p>
                <p>- Különösebb ujság nincsen, leányom...</p>
                <p>A fiatalasszony továbbment a ház felé, az ősz Keczer pedig nyomban visszaesett
                    előbbi révedezésébe. Majd igy intézte a szót Rauscher Gáspárhoz:</p>
                <p>- Nem akartam elbúsitani a kedvest, de neked elárulhatom, régi barátom, hogy a
                    hadako­zásokból szállongó hirek mély aggodalommal lepnek el vénségemre...</p>
                <p>Rauscher tenyerébe csüggesztette a homlokát. Fölöttük bóditó illatok usztak a
                    terebély-hárs sürüjéből, lábuknál a legényke-unoka játszadozott s zöldben
                    ujjongtak a közeli hegycsucsok. Távolabb azonban kékben játszottak az ormok, még
                    távolabbról pedig mintha a zboró-tokaji magaslati-lánc sejlett volna föl. De
                    véknyan-lengő párázaton át.</p>
                <p>Keczer András is tenyerébe eresztette a fejét, majd igy kezdett beszélni:</p>
                <p>- Hirek érkeznek, amelyek keseritenek csak. Mert a török kutya meg a német eb
                    közt nehéz választani, kardjainkon pedig több a rozsda már, mint tarka tyukon a
                    szeplő. Thököli mosta­nában nyergeltetett Pozsony vára ellen s az oldalában ott
                    törnek elő Husszein basa kontyosai meg a tatár segélyhadak. A kontyosok
                    gyilkolnak, a tatárok dúlnak, Szepessy Pál legényei pedig oktalanul égetnek s
                    rémületbe ejtik Csehföldet és Morvát... Gonosz sejtelmek kinoznak éjszakánkint,
                    régi barátom, hogy ki fognak irtani bennünket a föld szinéről, magyar hitünkkel
                    együtt...</p>
                <p>Az öreg Rauscher kedvetlenül ocsudott föl mély elmerüléséből:</p>
                <p>- Mire gondolsz, barátom András?</p>
                <p>- Megmondom. A nagyvezér Bécs ellen van utban a janicsárokkal meg egyéb
                    sáskahadaival s Bécs oltalmára megindultak immár a keresztény Európa keresztény
                    királyai. Ha a pogánynak nem sikerül tőből kiforgatni Bécset, reánkzudulnak
                    Európa hadai s magyar nem marad itt többet élve.</p>
                <p>Megállt néhány szünetre, majd beszélni kezdett ujból:</p>
                <p>- Az elmult héten Petrőczy vezér pozdorjává verte szét a németek előhadát,
                    Thököli király betört aztán Pozsonyba, ahol szörnyü gyujtogatást vittek végbe
                    Szepessy Pál legényei meg a tatárok. Ám idejében ott termett Lotharingiai Károly
                    herceg meg Bádeni Lajos nagyherceg és mig Thököli gyors menetben visszahuzódott,
                    Husszein basa véres konttyal menekült, annyira megkergette a két fejedelmi
                    vezér.</p>
                <p>- És hol lehet most Thököli? - kérdezte rosszkedvüen Rauscher.</p>
                <p>Az ősz Keczer igy válaszolt:</p>
                <p>- Utolsó hiradások szerint Nagyszombat megrohanására készülődik.</p>
                <p>Itt elhallgatott végleg, mert gondok emésztették az agyvelejét. Azalatt élet
                    harsant körülöttük mindenfelé, szállt-szállt a hársóriás illata s messzi
                    keletről palakékben homályzott idáig a zboró-tokaji hegylánc.</p>
                <p>S a hirek is szálltak-szálltak a harcmezőkről.</p>
                <p>Megindultak mindkét részről a dulások és égetések, melyekhez hasonlót ember alig
                    ért meg a földön. Lotharingiai Károly herceg megüzente Thökölinek, hogyha nem
                    hagy föl a tatár segélyhadak öldökléseivel, az ecsedi és szatmári német őrség
                    fel fogja pörkölni összes ura­dal­mait. A kuruckirály nem is válaszolt a
                    hercegnek, ahelyett ujból menekülni kezdett Csehföld és Morva népe,
                    karavánokban... Nyugat felé, mindig nyugat felé!... Mert Nagyszombat irányából
                    égignyuló füstoszlopok jelezték Thököli közeledő utját, helyenkint porfelhők
                    csillogtak a napözönben s a füstoszlopok és porfelhők alatt lovas tatárok,
                    Szepessy Pál szilaj legényei, valamint Petneházy Dávid hajdui siettek lóhalálban
                    a Morva folyó felé, hogy a folyón tul leirhatatlan rémületet gerjesszenek a
                    császár alattvalói között.</p>
                <p>Az égig nyultak ki a füstoszlopok s eldülve csillogott a napban a portenger,
                    melyet az átkozott fölkelők lovai vertek az utakon és a száraz mezőkön.</p>
                <p>Azalatt pedig augusztusba hajlott át az idő.</p>
                <p>Azalatt Thököli bevette rég Nagyszombatot, háromezer forintig sarcolta meg a
                    várost, a jezsuitákat pedig, mivel kollégiumuk nem tudta megfizetni a
                    harminckétezer aranyat, világgá verte szét, elvette a pálosok és a ferencrendiek
                    templomait, biztosai pedig ugyanakkor tizen­kétezer forintig sarcolták meg az
                    esztergomi káptalant. Válaszul a protestáns gályarabok egykori
                    kinszenvedéseiért.</p>
                <p>Ugyane hónap folyamán következett el Nagyszombat város szerencsétlensége.</p>
                <p>Augusztus hetedik napján Thököli fényes kisérettel lovagolt be a városba, az
                    érseki reziden­ciában szállt meg, másnap pedig meghallgatván udvari-papjának
                    szónoklatát a luteránus templomban, elhagyta a várost. Alig tette ki azonban a
                    lábát, köröskörül tüzorkánba borultak a csürök, mert gyujtogatni kezdtek a
                    törökök és a kóbor szegénylegények. A szárazságban és szörnyü szélben
                    lángbakaptak a szélső házak s egy óra mulva Nagyszombat városának fele recsegett
                    és ropogott az égigtekergő tüzözönben. A nép menekülni akart, de seholsem
                    találták a város kapuinak kulcsait. Már a por is égett az uccákon, ugyanakkor
                    kiszabadultak a megvadult barmok s asszonyokat és gyermekeket kezdtek magok alá
                    teperni az uccákon és tereken. Mintha az Utolsó Itélet napja csapott volna le,
                    az emberek - végső tehetetlenségükben - a bástyákról vetették le magukat, anyák
                    az ölbeli gyermekeiket dobálták át a falakon, ők magok pedig tébolyult
                    kétségbeesésükben odabent-égtek. És miközben a lángok átcsaptak már az uccák
                    felett is az orkánban, sikerült valahogy áttörni az egyik kaput s a még
                    meg­maradt lakosok, puszta életüket mentegetve, kifelé kezdtek tódulni a
                    mezőkre. Ott azonban a törökök láttak neki a mészárlásnak s ezerötszáznál több
                    védtelen asszony és gyermek teteme hevert másnapra a falak körüli térségen,
                    miközben a kóbor kurucok fosztogatni kezdték a még épen-maradt házak pincéit,
                    holtra-itták magokat s leütöttek mindenkit, aki elibük tévedt. Tivornya és
                    jajszó töltötte be a levegőt s nyomorult földönfutók megvitték a hirét
                    Thökölinek is, mint tünt el a létből Nagyszombat városa. A kuruckirály tüstént a
                    pozsonyi hadak lovasait küldte Nagyszombat alá, reájok parancsolván keményen,
                    hogy kaszabolják le az összes fosztogató és dőzsölő latrokat.</p>
                <p>Ilyen öldöklések közt nyomultak előre a nagyvezér kontyosai, a tatár segélyhadak
                    és Thököli sokat bujdosott ordasai Bécs falai ellen, hogy tövükből forgassák ki
                    a falakat és felkoncol­janak mindenkit, aki a falakon belül remegett a puszta
                    életéért.</p>
                <p>Csakhogy ez nem ment olyan könnyen! Mert Lotharingiai Károly fővezér és Bádeni
                    Lajos nagyherceg vakmerő lélekkel állt ki az egész Európát pusztulással
                    fenyegető ozmánság ellenében.</p>
                <p>Mialatt az egri és váradi basák s oldalukon a tatárok a Dunától északra Ausztria
                    földjére törtek, a lotharingiai herceg keresztény vitézeivel keményen állt őrt a
                    Morva folyó vizénél. S morva földön dultak már a pogányok, amikor Husszein
                    basának értésére esett, hogy a lotharingiai herceg sietve hagyta el addigi
                    táborhelyét, amit arra magyarázott a basa, hogy végleg meghátrál a herceg s
                    ezokból délnek forditotta kontyosait s a tatárságot, hogy elseperje maga elől
                    Lotharingiai Károlyt s nyomban utána Bécs falaira vesse magát. Ugyanakkor
                    megüzente a Cseklész alatt tétlenkedett kuruckirálynak, hogy a legfárasztóbb
                    menetben inditsa meg félelmes hirü csapatait Bécs irányába.</p>
                <p>Ámde elszámitotta magát a basa!</p>
                <p>Mert a lotharingiai herceg nem azért sietett Tulln felé, mintha meghátrált volna,
                    hanem az volt a szándéka, hogy átkel a Duna folyam jobbpartjára s ott száll
                    szembe Kara Musztafa nagy­vezérrel... És ha kell, maga is meghal Bécs falai
                    alatt a keresztény hitért. Ámde mielőtt át tudott volna hajózni a jobbpartra,
                    Bécsen felül, Stockerau mellett, reávetette magát Husszein basa tizennégyezer
                    törökkel és tatárral...</p>
                <p>...Bécs alól szálltak, egyre szálltak a hirek a világba. S ezek a hirek gyors
                    szárnyon hatottak el a csöndes Gerla faluba is. És e hirek növekvő aggodalommal
                    töltöttek el mindenkit.</p>
                <p>Mert beszélték mindenfelé, hogy Lotharingiai Károly herceg ugy verte szét
                    Husszeint és embereit, mint szél a töreket. Voltak hirek, hogy Husszein maga is
                    odaveszett s a váradi basa is csak ugy tudta megmenteni életét, hogy utolsó
                    erejével sikerült valahogy átusznia a Dunán s nagynehezen el tudta érni a
                    nagyvezér Bécs falai alá özönlött szörnyü táborát. A sulyos csapásban némi
                    enyhületet jelentett mégis, hogy időközben megjött Apaffy Mihály fejedelem és
                    Teleki Mihály kancellár az erdélyrészi hadakkal.</p>
                <p>Csak a kuruckirály nem mozdult.</p>
                <p>Kara Musztafa kétszer üzent már neki gyors stafétával, hogy tüstént induljon Bécs
                    vivására, a kuruckirály ugy tett azonban, mintha nem értette volna meg az
                    üzenetet. Vezérek, kapitányok, hadnagyok és vajdák bútól környezve vették
                    elő:</p>
                <p>- Mi lesz velünk, vezér, akár a török győz, akár a német?</p>
                <p>Thököli nem felelt nekik.</p>
                <p>A kuruckirály csak ült vezéri sátra előtt, a tábori-asztalra könyökölve,
                    legörnyesztett fejjel. Mintha roskasztó terhe huzta volna lefelé.</p>
                <p>Kara Musztafa aközben ingerült kétségbeeséssel ostromoltatta a Burg- és a
                    Löbe-bástyát. De minden rohamát gyilkosan verték vissza. Lotharingiai Károly
                    herceg és Bádeni Lajos nagy­herceg ugyanakkor Bécs mögött állitották fel
                    hadaikat, ugráskészen; rohanvást-rohanva közeledtek a német birodalmi seregek
                    is, a törökverő Szobieszky pedig északról sietett alá, lóhalálban.</p>
                <p>...A lengőszakállu Szepessy Pál, aki bujdosó legényei egyrészével a nagyvezér
                    kardja alatt csatázott, tehetetlenül csikorgatta fogait Bécs bástyái alatt. S az
                    ágyuk és tüzek kormaitól akkor már fekete volt, akár Belzebub.</p>
                <p> </p>
            </div>
          <div type="chapter">
                <head>XIX.</head>
                <p>Szálltak-szálltak a hirek mindenfelé. Az elzárt és csöndes Gerla faluba is.</p>
                <p>És ezek a hirek rémületbe ejtettek mindenkit.</p>
                <p>Mert Lipót császár elmenekült ugyan Bécsből, ámde a hátramaradt fővezér:
                    Stahremberg gróf kijelentette, hogy inkább ott pusztul sajátmaga is a
                    császárváros romjai alatt, de a keresztény Európa utolsó kulcsát nem adja át
                    soha a pogányoknak.</p>
                <p>Mert egyről volt itt szó csupán: hogy a pogány ebek végiggázoljanak-é Európa
                    összes keresztény nemzetein avagy ezután is szabadon zúgjanak-é a templomok
                    harangjai?</p>
                <p>A Bécs alól világgá futott hirek jelentőségben felfokoztak mindent, s
                    megnagyitották az alakok körvonalait.</p>
                <p>És mialatt Európa keresztény vitézei: németek, bajorok, szászok, frankok,
                    würtembergiek és Szobieszky lengyeljei lihegve rohantak Bécs szabaditására,
                    Stahremberg sem pihent. A nagyvezér előhadai akkor már körülözönlötték a várost,
                    mint háborgó óceán a szirtet s ke­ményen vivták a Burg- és Löbe-bástyákat, ám a
                    bécsiek lelkendezve rohantak föl a bástyákra, mialatt mások - gyermekek és
                    tehetetlen aggok - éjjel-nappal veritékeztek a palliszádokon, ágyutalpakat
                    vontak föl reájuk s az ágyuk zúgásától megrendült a föld, a levegő pedig füsttel
                    és korommal telt meg.</p>
                <p>A pogányság és kereszténység iszonyu mérkőzése megdöbbentette a kuruckirályt.
                    Érezte, hogy Bécs alatt fog eldőlni az ő sorsa is.</p>
                <p>Thököli Pozsonytól nem messze tétlenkedett a hadaival ekkor. Kara Musztafa
                    kétizben menesztett már hozzá gyorsfutárt, hogy induljon meg, de azonnal, Bécs
                    alá! Thököli nem mozdult, de nem is válaszolt a nagyvezérnek. Harmadizben magát
                    Szepessy Pált küldte hozzá, ezuttal fenyegetőzve. A németgyilkoló bujdosóvezér,
                    ellenség vérétől véresen, fergeteges indulattal dobbant be az ordasok táborába s
                    valósággal berontott a kuruckirály sátrába. Ott aztán olyat kiáltott, hogy
                    megremegtek a sátor falai:</p>
                <p>- Héj, grófi öcsém, hát te aluszol, amikor Bécs falait döngeti a török? Mi van
                    veled, midőn megjött az ideje, hogy leszámoljunk a büdös némettel? Le kell
                    gyilkolni most a császáriakat, a tehetetlen aggokat s az ölbeli csecsszopókat is
                    mind, hogy irmagjuk ne maradjon!</p>
                <p>De akkor kellett csak megdöbbennie Szepessy Pálnak! Mert a kuruckirály nem
                    mozdult. Nézett maga elé gunyos szájjal, megátalkodva. Később annyit szólt,
                    kedvetlenül:</p>
                <p>- Hát nem megyek a török után...</p>
                <p>Szepessy Pál hátrahőkölt a lengő szakállával s féktelen fájdalmában másodszor is
                    felkiáltott:</p>
                <p>- Héj, grófi öcsém, akkor itt esz meg bennünket a fene! Mert a kontyosok
                    táborában nagy a szükség és mialatt fogaikat csikorgatva döngetik a falakat és a
                    bástyákat s a janicsárok ezerével hullanak alá a mélységbe, Kremsnél
                    felgyülekeztek már az összes átkozott németek a polyákokkal együtt, hogy
                    megöljék a pogányt s vele együtt megöljenek minket is, nyomorult zendülőket!</p>
                <p>A kuruckirály azonban nem mozdult, amire éppen elég oka volt.</p>
                <p>Megérezte, hogy rossz vége lesz a nagyvezérnek s a török szerencsecsillaga
                    alábukik. Azonkivül meg Szobieszky János is szakadatlanul üzengetett neki s
                    megbiztatta minden lehetővel.</p>
                <p>Szepessy Pál ezekután nem mert mutatkozni ujból a nagyvezér előtt, hanem
                    visszamaradt a bujdosók között. S dühében és kinlódásában a saját fejét verte a
                    két öklével.</p>
                <p>...Azalatt pedig szálltak a hirek Bécs alól s ezek a hirek elérték a kis Gerla
                    falut is.</p>
                <p>Tudta mindenki, hogy a császárváros védőinek sorában s az elszánt bécsi nép
                    között inség és kolera dühöng, de senki nem gondolt a megadásra. Egész Európa
                    csodálattal tekintett föl Stahremberg grófra s vasöklü legényeire. Hire szállt
                    később, hogy Lipót császár katonáival s a bajor, szász, frank és würtembergi
                    segélyhadakkal egyesült végül a nagy lengyel király huszon­­hatezer törökverő
                    harcosa. Szobieszky János a tullni mezőn találkozott először Lotharingiai Károly
                    herceggel, aki nyomban felajánlotta neki a fővezérséget. Ámde a lengyel király
                    igy felelt neki, szerényen:</p>
                <p>- Fenség, csak mint egyszerü vitéz akarok vérezni a keresztény hitért!</p>
                <p>Szálltak a hirek, szálltak.</p>
                <p>Az 1683-ik esztendő szeptember havának tizenkettedik napján nyolcvanezer
                    keresztény vitéz indult meg Bécs szabaditására. A jobbszárnyat Szobieszky János,
                    a balszárnyat Lotharingiai Károly herceg és Szavoyai Eugén herceg, a derékhadat
                    pedig a bajor és szász választó­fejedelem vezette.</p>
                <p>És akkor összerohantak Kara Musztafa kétszázötvenezer katonájával, mialatt
                    Stahremberg gróf és várvédői felülről ágyuztak a pogány ebek közé...
                    Leirhatatlan küzdelem indult meg! Lófarkas lobogók és Szüz Máriás-zászlók
                    imbolyogtak a vérengző kavarodásban, lőporfüst, korom és por volt a világ, az
                    ágyuk dörgésétől remegett a föld... Kora-délutánra kelve a kontyosok, az
                    oldalukon viaskodott tatárok és Szepessy Pálnak néhányezer ittmaradt fölkelője
                    lépésről-lépésre hátráltak a lőporfüstben, koromban és porban s késő-délután már
                    a külvárosi részekbe visszaszoritva gyilkolták egymást halálos keserüséggel.</p>
                <p>A kocka eldőlt!</p>
                <p>Kara Musztafa uj harcba bocsátkozott ekkor, végső kétségbeeséssel a külvárosi
                    részekben, ámde nem volt maradása többet. Mert a vérszemre kapott egyesült
                    keresztény hadak innen is véres fejjel verték ki s mire az égbolton kigyult
                    volna az első csillag, a nagyvezér hanyatthomlok kezdett menekülni Győr
                    irányának.</p>
                <p>Esti hét óra volt ekkor s Bécs örömmámorban tombolt. A kontyosok közül ezerével
                    soka­sodtak mindenfelé a holtak s a hadizsákmánnyal együtt odaveszett Kara
                    Musztafának minden kincse, tizenötezer sátra és háromszáz ágyuja.</p>
                <p>A kuruckirály eközben Munkács felé igyekezett lóhalálban, nyomában a keserüszáju
                    bujdo­sók. Nem érték el még Lévát sem, amikor ijesztő indulattal tört reá a
                    kétségbeesett Szepessy Pál:</p>
                <p>- Mit mondtam, grófi öcsém? Most már ebek harmincadján vagyunk mind!</p>
                <p>Thököli nem válaszolt. Ahelyett lélekszakadtan sietett Munkács várának, hogy
                    átkarolván ott ifju hitvesét, Zrinyi Ilona asszonyt s megsimogatván annak két
                    árváját: a növekvő Rákóczi Juliannát és a kis Ferkót, riasztó gyorsasággal
                    kezdje erősiteni Munkács falait...</p>
                <p>Szálltak a hirek, szálltak.</p>
                <p>Arról tudtak ezek a hirek, hogy a nagyvezér megállapodván Győr alatt,
                    mindenekelőtt meg­zsinegeltette Ibrahim basát, (mert valakivel csak kellett
                    számolnia!), helyére uj basát nevezett ki Budára és akkor - futásszerü menetben
                    - maga is a bevehetetlennek hitt várba zárkózott vissza.</p>
                <p>És mig Európa összes templomaiban felzúgtak az örömharangok s a diadalmámorban Te
                    Deumot tartottak mindenfelé, Apaffy fejedelem és Teleki kancellár, akik - az
                    erdélyrészi hadakkal együtt - Budáig menekültek a nagyvezérrel együtt, azt a
                    kegyet kérték, hogy miután ők megtették a magukét, engedtessenek haza
                    kegyelemben. Rosszkedvü volt ugyan Kara Musztafa, de amikor alázatos
                    hajlongással járult eléje a fejedelem és kancellárja, kénytelen volt mosolyogni
                    a két nyavalyáson. És mosolyogva eresztette haza őket. Ez a két férfiú valóban
                    nem sok vizet zavart, valahányszor a buzogányok vették át a szót.</p>
                <p>Apaffy és Teleki még aznap fölengedett lélekkel takarodott el Lippa felé.</p>
                <p>A nagyvezérnek pedig ekkor lett csak melege! A dolgok állásáról értesitenie
                    kellett a verhetetlen szultánt, aki Nándorfehérvár alatt mulatott eközben s
                    leste a győzelmi hireket.</p>
                <p>Ez a levél volt Kara Musztafa legizzasztóbb müve: Nándorfehérvár alól
                    holtbizonyosan várta a selyemzsineget.</p>
                <p>Dehát nem ugy lett!</p>
                <p>A szultán, ugylátszik, hitt a hadiszerencsében, mert ezt irta vissza:</p>
                <p>»Te Kara Musztafa (legyen neked jó véged!) azon semmitse búsulj, hogy Bécs alatt
                    nem vivtál meg diadallal, mert az efféle dolog hatalmas császárokon és
                    királyokon is megesett már. Ilyen változó szokott lenni a hadiállapot. Hanem
                    megparancsolom most, Kara Musztafa (legyen neked jó véged!), hogy Budát és a
                    többi végvárat mind éléssel, mind ágyukkal jó készülettel fortifikáljad, az
                    csúful megfáradt hadakat szállitsd kvártélyba és meglásd, hogy az némettel ebben
                    az esztendőben meg ne harcolj... Különben tudhatod, mi véged lesz, Kara
                    Musztafa!«</p>
                <p>A nagyvezér azonban, a szultáni parancs ellenére is, uj csatába bocsátkozott.
                    Mert kénytelen volt vele.</p>
                <p>Szobieszky János király, Lotharingiai Károly herceg, Szavoyai Eugén herceg, a
                    bajor és szász választófejedelmek egyesült hadaikkal, mialatt a keresztény
                    Európa templomtornyaiban még mindig örömre kongtak a harangok, Párkányig
                    nyomultak előre a Duna mentén, szorosan követve a törökök futását, itt azonban
                    hajbakaptak egymással a vezérek.</p>
                <p>És ez volt az oka, hogy Kara Musztafa mégis csatába ereszkedett.</p>
                <p>Esztergomot akarták volna megvenni a szövetkezett haderők, ámde oly sulyosan
                    találtak összeszólalkozni, különösen Lotharingiai Károly herceg és Szobieszky,
                    hogy a németek felbőszülten szedelőzködtek föl s visszafelé indultak Bécsnek, a
                    nagyvezér torkában hagyva hátra a lengyeleket. Mondják, hogy a nagy lengyel
                    király, mikor egyedül maradt Párkány előtt, leemelte fejéről a sisakot s
                    megvakarta a fülét:</p>
                <p>- Én mentettem meg a kutyákat s most ez a hála!</p>
                <p>Kara Musztafa, mihelyt megvitték neki az örvendetes hirt, mindjárt másnap
                    hatvanezer janicsárral zúditotta rá a budai basát a lengyelekre. Szobieszky
                    János egymaga is kiállt a török ellen, de megverték keményen. Erre
                    visszahuzódott ügyesen, gyorsfutárral azonban utána­üzent Lotharingiai Károly
                    hercegnek, hogy forduljon meg tüstént s rohanvást-rohanjon a segitségére. Mert
                    ha nem fordul vissza cito-citissime, világ csufságára megteszi, hogy keresz­tény
                    király létére egy nap alatt megbékél a törökkel s szövetségre lépvén a
                    szultánnal, vele egyesülten indul meg Bécs ellen s fejedelmi hitére mondja, hogy
                    tőből fogja kiforgatni azokat a falakat...</p>
                <p>No, erre az üzenetre fejhezkapott Lotharingiai Károly és Szavoyai Eugén. Azt
                    üzenték vissza, hogy a törökverő lengyel király csak bocsátkozzék uj csatába a
                    budai basával, de azonközben hátráljon ügyesen nyugat felé. A többi már az ő
                    dolguk lesz!</p>
                <p>Aközben pedig szálltak-szálltak a hirek a csataterekről, melyeken a világ sorsa
                    fordult meg ekkor. És ezek a hirek rémülettel töltötték el mindazokat, kik a
                    török szerencséjéhez kötötték jövendő sorsukat.</p>
                <p>Ezek a hirek arról tudtak, hogy Szavoyai Eugén herceg és Szobieszky János
                    szétverte s a Duna hullámaiba fullasztotta bele a nagyvezér katonáinak
                    szinevirágát... Mert a kontyosok, vérszemre kapva, megrohanták a lengyeleket,
                    akik - látszatra - hátrálni kezdtek. Hirtelen azon­ban kettéfutottak a
                    lengyelek, mire a törökökbe beledurrantak a Lotharingiai Károly herceg
                    ágyui.</p>
                <p>A törökök visszafordultak megzavarodva és akkor egyszerre neki mind - a párkányi
                    hidnak. Váratlanul nagyot reccsent a hid, a folyam vizébe merült, magas tajtékot
                    turva s aki bele nem fult akkor a Dunába, a szövetkezett keresztény hadak
                    kaszabolták le a balparton.</p>
                <p>Ez a vereség nagyobb csapás volt a szultánra, mint a bécsi futás!</p>
                <p>A keresztény hadak egymásután vették be Esztergomot, Hatvant és Szécsént,
                    miközben a kuruckirály serege zömével Munkács felé igyekezett, hogy lóhalálban
                    megkezdje falainak és bástyáinak erősitését. Mintha megérezte volna a balvégzetü
                    fejedelem, hogy rövidesen Munkács marad meg az utolsó magyar reménykedésnek.</p>
                <p>Azalatt pedig lesbeállt az ordasok visszamaradt része. Méreg rágta torkaikat a
                    reájukszakadt nagy szégyenben, most tehát mindenáron le akartak csapni a lengyel
                    királyra.</p>
                <p>Mert megtudták idejében, hogy a nagy Szobieszky Felső-Magyarországon át készül
                    hazafelé, Krakkó irányába, miután ráunt már a szakadatlan törökverésre.</p>
                <p>Hát szörnyü meneküléssé fajult ez az utja! A dühtől-lihegő bujdosók rontották meg
                    a diadal­utját.</p>
                <p>Mert ezek a keserüszáju fölkelők falkákban árasztották el a felsőrészeket.
                    Petrőczy István, a baljós csillagzatu vezér és nagy bujdosótársa, Ubrisi, a
                    kuruckirállyal mentek el Munkács felé, Kassán tul azonban, a gömöri, zólyomi és
                    árvai utakon és erdőszélekben, ugyszintén a bányavárosok táján és a Szepesség
                    körül ijesztgetni kezdtek az ordasok, elzárván az összes hágókat és egyéb
                    átkelőket. Az indulattól égő Szepessy Pál tüzelte őket. Mert tapasztalván immár,
                    hogy minden gond őreá szakadt ismét e búrafordult esztendőben, remegő
                    szájszéllel kiáltozott a szegénylegényeire:</p>
                <p>- Legyilkolni minden trotykos polyákot!</p>
                <p>S nagy tüzekben csaptak föl a még megmaradt kazlak, a falvait házai meg az őszi
                    erdők. Most már a nép maga is gyujtogatott, hadd vesszenek éhen a lengyelek! A
                    népet a fölkelők biztat­gatták és mialatt ők-maguk keserüen vagdalkoztak az
                    el-elmaradt polyák csapatokkal, a nép megint a rengetegekbe futott s ott
                    tengette tovább reménytelen napjait.</p>
                <p>Szobieszky János hanyatthomlok lihegett a Jablonkai-hágónak, mert ez a tébolyult
                    magyar düh őt is megdöbbentette. És mig Felső-Magyarország tájai koromba és
                    pernyébe borultak ujból, a fekete füstön átcikkanó tüzek világánál
                    fel-felbukkantak a lázadók, koromtól feketén, mintha az ördög apostolai lettek
                    volna. Ott hajrázott szilajul rezesorru Majos Ferenc, akit oly bánat lepett el
                    hazájának végromlása miatt, hogy alig látták józan állapotban s italgőztől
                    bódultan dülöngött a lován; ott káromkodott ocsmányul a kiálló homlokú Tulok
                    György kapitány, akit gyülöletes hire előzött meg mindenfelé s ejtette
                    kétségbeesésbe a lengyel harco­sokat; ujból megharsant Tyukodi pajtás dala, ez
                    az uszitó táboriének, mialatt Tyukodi maga gyalogláb legénykedett a csaták és
                    ütközetek özönében; mély búval vagdalkozott Buga Jakab meg a csepühaju Zöld
                    Demeter s nem maradt ki sehonnan a komoly férfiuvá érett Keczer Gábor meg a nála
                    jóval fiatalabb ifju Szepessy Pál, akivel halálig kitartottak egymás oldalán.
                    Mintha érezték volna, hogy az öregek kimulása után az ő vállaikra sulyosodnak
                    majd a nemzet gondjai.</p>
                <p>És mig tüztengerbe veszett az ország északi része s a fölkelők lovasai Morvában
                    és Csehföldön gyujtogattak és a beszkidi hágókon keresztül a lengyel királynak
                    is sikerült kereket oldania valahogy, - Lotharingiai Károly és Szavoyai Eugén
                    hadai tehetetlenül álltak a Dunánál. Mert valóságos bénultság fogta le őket
                    ekkora kegyetlenség előtt.</p>
                <p>Szálltak a hirek mindenfelől... S ezek a hirek vakitó gyorsasággal érték el a
                    csöndbesüllyedt Gerla falut is.</p>
                <p>Különös és nyugtalanitó hirek voltak!</p>
                <p>Eszerint a szultán megrendülve seregei elmondhatatlan pusztulásán, Nándorfehérvár
                    alól sebes lovakon futott vissza Drinápolyig, előbb azonban selyemzsinórt
                    hagyott vissza a Buda felől aláereszkedő Kara Musztafának, hogy akassza föl
                    magát. Ugyanakkor a császári seregek is megmozdultak s mindenfelől Kassa
                    irányába törtek előre, mire a bujdosók Munkács felé kezdtek visszatakarodni.
                    Thököli pedig sorbaakasztatta ingadozó párthiveit, ezzel egyidőben azonban
                    szövetséget ajánlott Lipót császárnak a szultán ellen. A császári udvar most már
                    végleg le akart számolni a konok pártütővel s titokban mindent elárult a váradi
                    basának.</p>
                <p>A basa anélkül is dühtől reszketett a kuruckirály ellen.</p>
                <p>Ugyanakkor Kassa is meghódolt Caprara hadai előtt, a basa azt üzente tehát
                    Thökölinek, ereszkedjék alá Munkácsról Váradra, mivel meg akarja tanácskozni
                    vele egy ujabb és az országból minden ellenséget kiseprő hadjárat tervét.</p>
                <p>S Thököli elindult ekkor Munkácsról, miután előbb érzékenyen elbucsuzott fiatal
                    hitvesétől s két mostohagyermekétől.</p>
                <p>Amikor utoljára ölelte meg Ilona asszonyt, megkérdezte tőle, fogja-é majd
                    védelmezni Munkács várát?</p>
                <p>- Az utolsó csepp vérig, édesuram! - válaszolt Zrinyi Ilona s érzékenyen ölelte
                    vissza Várad felé készülő urát, akit mindennap temérdek gond emésztett
                    akkoriban.</p>
                <p>Kassa felől teméntelen ágyuval közeledett már Caprara generális, hogy megvévén
                    Munkács várát, a föld szinéig pörkölje le falait.</p>
                <p>Szálltak a hirek, szálltak mindenfelől.</p>
                <p>Ugy tudták ezek a hirek, hogy Ibrahim, a váradi basa testvérmódra fogadta a
                    kuruckirályt, aki egykori hadainak roncsaival ereszkedett alá Váradig.
                    Szünetlenül mosolygott a basa, fényes kisérettel lovagolt Thököli elé, jobbfelől
                    engedte maga mellett a daliás fölkelővezért, aztán a téres mezőn, az ozmán tábor
                    legközepén emelkedett sátrába tessékelte be maga előtt, feltünő előzékenységgel.
                    Odabent aztán, a fölkelők néhány kapitányának jelenlétében, tanácskozás indult
                    meg Kassa visszahódoltatására, a basa megcsodálta Thököli terveit s éles eszét,
                    sok szerencsét kivánt neki s aközben jámborul mosolygott. Tanácskozás után
                    Ibrahim ebédre hivta meg Thökölit Szepessy Pállal együtt, amelyre gyanutlanul
                    ment el a kuruckirály. A basa jókedvü volt most is, egyremásra borral kinálgatta
                    Thökölit, akinek gyanussá kezdett válni, hogy a basa maga is iszik, noha ezt
                    tiltja neki a Korán. Még gyanusabbnak találta később, hogy észrevétlenül
                    fegyveres szolgákkal kezd megtelni a sátor ebédlőterme. Rosszat sejtve felállt
                    azzal az ürüggyel, hogy nem jól érzi magát.</p>
                <p>Hanem lekésett!</p>
                <p>Mert most már leplezetlen gunnyal nézte végig a basa:</p>
                <p>- Üljön csak vissza nagyságod... Hátra van még a feketeleves!</p>
                <p>Abban a pillanatban elszürkölt a kuruckirály.</p>
                <p>Mert ugyanabban a pillanatban fegyveresek rohanták meg s vasraverték.</p>
                <p>És ugyanabban a pillanatban fakóra vált az arca Szepessy Pálnak is, lengőszakálla
                    pedig remegni kezdett. Felzörrent a helyéről Szepessy Pál s fegyverek sulya
                    alatt csörögve kirohant a sátorból. Ott aztán elkiáltotta magát:</p>
                <p>- Legények! Hé, legények! A török hitetlenül, pogány eb módjára vasat rakatott
                    fejedelmi urunk kezére-lábára! Meneküljünk, legények! Majd megálljuk még ezért a
                    mi bosszunkat!</p>
                <p>Nehány szempillantás alatt megmozdultak a Szepessy Pál ordasai. Lehettek
                    tizezeren. Ám a kuruckirály kiszabaditására nem gondolhattak többé, mert
                    akkorára háromszor annyi kontyos vonult föl ellenük s fogta közre a basa
                    sátorát.</p>
                <p>Szepessy Pál lovára vetette magát s megindult az Ecsedi-lápok irányának. Tizezer
                    méregtől-égő ordas indult meg utána. Zörgő kardokkal, káromkodva. Távolodtak
                    sötéten, mint valami fenyegető földi felleg. És Szepessy Pál visszafordulván
                    ekkor, megrázta kemény ökleit Ibrahim basa felé:</p>
                <p>- Megálljatok, kutyák!</p>
                <p>S továbbhuzódtak fortyogó indulattal és lecsüggesztett fejjel. Egyelőre valahová
                    az Ecsedi-lápok megé igyekeztek megvonni magukat, hogy ott dönthessenek
                    nyomorult tehetetlen­ségük­ben, mitévők legyenek aztán?</p>
                <p>Legelöl ment Szepessy Pál, utána kapitányok, hadnagyok, meg a közrendü vitézek.
                    Malomkő-bú terhe huzta a nyakát Szepessy Pálnak s egyszer fel is kiáltott
                    emésztő gondjai közül:</p>
                <p>- Inkább Wer da, mint Allah! Istenemre fogadom, megtépem még a basa
                    szakállát!</p>
                <p>Azalatt szálltak a hirek mindenfelől. Ezek a hirek sebes szárnyon szálltak el
                    Gerla falváig is, az ország északi határkarimáján.</p>
                <p>Megtudták mindenfelé, hogy Ibrahim basa ökrös-szekéren vitette el a kuruckirályt
                    először Temesvárig. S azt a kegyet kérte csupán a szultántól, hogy mint hitszegő
                    gyaurt, aki össze akart állni a bécsi császárral, saját kezével zsinegeltethesse
                    meg.</p>
                <p>Thököli megvasalása után sorra nyitotta meg kapuit a német előtt Eperjes, Ungvár,
                    Regéc, Patak, Ónod és Szolnok vára.</p>
                <p>Csak Munkács állott még!</p>
                <p>Caprara generális körülvette a várat s teméntelen ágyuját a falaknak és
                    bástyáknak szegeztette. Ugyanakkor felvonultatta a bombavető mozsarakat is. A
                    hadak lihegve várták a parancsot, hogy megrohanják a meredek hegyet.</p>
                <p>Ez esztendőnek végén méteres hó este be Munkács környékét meg a Verhovinát.
                    Caprara generális először Petneházy ezredest (aki reménytelenségében német
                    részre állt át azóta) küldte föl Ilona asszonyhoz, hogy adja föl a várat. Ugyis
                    vége már minden erőfeszitésnek...</p>
                <p>Zrinyi Ilona válasza ennyi volt:</p>
                <p>»Az utolsó csepp vérig!«</p>
                <p> </p>
            </div>
          <div type="chapter">
                <head>XX.</head>
                <p>Csak Munkács vára állt még!</p>
                <p>Caprara, amikor ujabb felszólitásaira nem is válaszoltak többé, ostromot rendelt
                    el a falak és bástyák ellen s ugyanegy pillanatban dörögni kezdett valamennyi
                    ágyutelepe. Ágyugolyók törték a sziklákat s tüzesbombák durrogtak a vár felett.
                    Ilona asszony visszaágyuztatott. És most, mikor az egész világ elhagyta s már
                    csak ezen az egy ponton tartotta magát a magyar, Caprara generális tehetetlenül
                    csikorgatta a fogát. Hisz minden császári katona megértette, hogy itt kell
                    pusztulnia e fellegtörő sziklák alatt...</p>
                <p>De Munkács védői is elkészültek a halálra.</p>
                <p>Ott áll Munkács vára ma is még a Verhovina alatt, a sikságból merészen felszökő
                    sziklakup tetején... Akkor, a vár körüli kevés szabad lapályt nem számitva,
                    zengő erdők fogták közre. Bevehetetlen kőfal s mély csatornák és árkok őrizték s
                    ugyancsak árkok választották el az egymás hátába ágaskodó három erődöt is. Mind
                    a három erődbe egyetlenegy kapu volt bevágva s valamennyi kapuhoz egyetlenegy,
                    keskeny és merész szirtek közt kanyargott fejszéditő ösvény vezetett föl.</p>
                <p>Bevehetetlennek tartotta mindenki. Annál inkább, mert odabenn olyan legények
                    esküdtek föl Thököli libertás-zászlajára, akiket maga a kuruckirály válogatott
                    ki hitvese oldalára. Egytől-egyig vigan mentek a halálba s a felszólitásra, hogy
                    adják meg magukat császári kényre, harsogva röhögtek egy nagyot. Radics Endre
                    volt a várnagy, rendithetetlen hive a kuruc­ügynek, Ilona asszony mellett
                    viszont Absolon Dániel maradt a tanácsadó, aki Thököli ifjukori bizalmasának
                    számitott. Esténkint, mikor a téli nap véres szemmel nézett vissza a messzi
                    Zemplén hegyláncanak kupjairól, Ilona asszony gyászszinü ruhában, páncélba
                    szoritott mellel állt ki egy-egy bástyaszirtre, vakmerőn nézve farkasszemet
                    Caprarával. Oldalán ott állt a tizesztendős Rákóczi Ferkó is, bánatos szemével
                    mélázva el a hóbafulladt tájon, mintha megsejtette volna, hogy
                    tizenhét-tizennyolc esztendő mulva ugyanezekről a hegyekről fog leereszkedni -
                    Esze Tamás háromezer gubás rusnyákjának élén - a felsőtiszai sikságra, az
                    Istenért és a szabadságért!</p>
                <p>És mig Caprara generális minden reggel uj rohamra indult a sziklafészek ellen s
                    trombiták recsegtek és dobok doboltak, a vár minden védőjét lázadónak hirdette
                    szét. Ugyanakkor a császáriak egy másik része nagy sáncokat kezdett hányni a
                    várkapuval szemközt, az övigérő hóban.</p>
                <p>A levegő is reszketett az ágyudörgésben.</p>
                <p>Igy jött el észrevétlenül az 1686-ik nagy esztendő s magas hó alatt szunnyadozott
                    a vár környéke és az egész Verhovina. S ezt az egyhanguságot csak a farkasok
                    verték föl, melyek falkákban csatangoltak üvöltözve. S versenyüvöltöztek velük a
                    télben Szepessy Pál ordasai, akik azóta, hogy a váradi basa vasraverve küldte
                    tovább a kuruckirályt, rótákra szakadozva csatangoltak Erdély nyugati szélein s
                    a Verhovina magaslatai alatt. És noha többet dideregtek a valóságos farkasoknál,
                    rezesorru Majos Ferenc s a dülledthomloku Tulok György nem szünt meg keseriteni
                    őket a német ellen, mialatt Szepessy Pál - fia és Keczer Gábor társaságában -
                    valahol Huszt vára mögött beszélgetett bele gyakran a fonnyadt szakállába. Majd
                    a fejét törte össze, hogy mitévő legyen, régi és megfogyatkozott legényei pedig
                    valami hatezeren csatan­goltak fel és alá céltalanul. E legények a német nevére
                    öklüket rázták fenyegetőzve. A lesoványodott kurucok közül százan meg százan
                    szerettek volna feltörni a sziklavárba, ámde minden reménykedésük megtört a
                    várat körülözönlött császári hadak teméntelenségén. Téli alkonyatokon
                    ki-kiálltak tehát az erdők szélébe s onnét kihajolva éhségtől csillogó szemmel
                    nézték-nézték a várat, melynek legfelső fokán, gyászszinü ruhájában, ott állt
                    olyankor Zrinyi Ilona és mig szoknyája csattogni kezdett a szélben, őt magát
                    titkolt könnyek fojtogatták láncravert ura miatt való vágyakozásában.</p>
                <p>Rendithetetlenül tartotta a várat Zrinyi Ilona!</p>
                <p>Valahányszor rohamra doboltatott odalent Caprara, sisakot tett föl, páncélt
                    öltött és semmitől meg nem rettenve buzditotta a várvédőket. A leggyilkosabb
                    ágyutüzben ott volt a legvesze­delmesebb pontokon, személyesen osztogatta
                    parancsait, ápolta a vérző kurucokat, lelket öntött a hátrálókba. Munkács minden
                    katonája áhitatos tisztelettel tekintett föl mindenkor e szent asszony karcsu
                    alakjára. Aközben igazi vagy koholt leveleket csempésztek be a várba, hogy a
                    kuruckirály soha többé nem fog megtérni haddal, mint ahogy igérte, mert őmaga is
                    török béklyók között lett rabbá nyomorultan. Ilona asszony minden esetben
                    ugyanaz maradt:</p>
                <p>»Az utolsó csepp vérig!«</p>
                <p>De nemcsak hősi lélekkel tartották a várat egytől-egyig, hanem ők-maguk is
                    többször törtek ki a kapun, hihetetlen gyilkolást vivén végbe az ellenség
                    soraiban. Tavaszodó szellőcske len­gedezett már a Verhovina szakadékai felől,
                    amikor egyszer hatszáz thököliánus csapott ki a várból, mint a fergeteg,
                    elmondhatatlan dühvel zudulván le a császáriakra, akik megbomolva kezdtek
                    hátrálni a váratlanul kitört fejetlenségben. Az árkok jórészét behányták a
                    kurucok s háromezer katonáját csapták halálra Caprarának. Caprara tehetetlen
                    őrjöngésében minden emberét a vár ellen zuditotta s miközben rohamra doboltak a
                    dobosok s recsegtek a kürtök, az összes ágyutelepek zúgni kezdtek, hogy
                    beleremegett a vár... De hiába volt minden dühe a császári generálisnak, mert a
                    német ezredek hanyatthomlok voltak kénytelenek takarodni a várnak árkai alól.
                    Odafönt dörögtek még az ágyuk, amikor Ilona asszony ujra eskette minden vitézét.
                    Ágyuk zengése és bombák csapkodása közben mondták el az iszonyu esküt a
                    kuruc­király zászlai alatt, hogy inkább kénköves tüz vesse fel testüket, de
                    soha-soha nem tánto­rodnak el a nyomorult nemzet ügyétől.</p>
                <p>Tavasz volt már, kéklő tavasz, mikor a tehetetlenül vergődő Caprara sürgős
                    segitségért könyörgött Bécsből.</p>
                <p>És néha teljesen körülzárta Munkácsot, akadtak mégis vakmerő kurucok, akik
                    kivülről lopóz­tak be a várba Thökölitől küldött üzenetekkel. És noha rab volt
                    még a kuruckirály, soha nem szünt meg biztatni szépséges hitvesét, hogy tartson
                    ki utolsó-szál emberéig, mert pünkösd napjára nagy sereggel fog közeledni
                    Moldova felől.</p>
                <p>Zrinyi Ilona nem igen bizott már a fölmentő kuruchadakban, de a vakmerő kémek
                    utján legalább ő is küldhetett üzenetet a szabad világba.</p>
                <p>Első üzenete a hatalmas szultánnak szólt.</p>
                <p>Megujitotta előtte hódolatát s pártfogásába ajánlotta a két Rákóczi-árvát.
                    Ugyanakkor érzékeny szemrehányást tett Szulejmán basának, az uj nagyvezérnek
                    férje rút rabulejtéseért. A szultán, válaszul, titkos követséget menesztett
                    Munkács várába s Ilona asszonyt megdicsérvén hősi magatartásáért, ajándékokkal
                    tisztelte meg.</p>
                <p>A nagyvezér válasza még meglepőbb volt.</p>
                <p>Szulejmán basa csak ekkor eszmélt reá, hogy a váradi basa a diván tudta nélkül,
                    csupán a maga szakállára fogatta el a kuruckirályt, ugyanakkor pedig megütötte a
                    fülét, hogy a fejedelmük nélkül maradt bujdosók kisebb csapatai egymásután
                    teszik le kardjaikat a császári tábornokok előtt.</p>
                <p>S a nagyvezér felbőszült!</p>
                <p>Ilyen előzmények után történt, hogy egy tavaszi napon a kuruckirály szabadon
                    toppant be Váradra kicsiny, de fényes kiséretével. Ibrahim basa megrémült, mert
                    rosszat sejtett s ez okból diszkiséretével tüstént Thököli udvarlására sietett,
                    aki gyanus egykedvüséggel fogadta.</p>
                <p>Ámde Ibrahim basa nem sokáig maradt gyötrő kétségek között.</p>
                <p>Mert még azon a napon fermán érkezett Váradra a szultántól, titkos pecsét alatt.
                    A fermánt azonban - a basa legnagyobb döbbenetére - nem neki adták át, hanem
                    Thökölinek.</p>
                <p>S a basának hamuszinü lett az arca.</p>
                <p>A kuruckirály másnap hivatalos iratot küldött át az alvezéreknek, akik átolvasván
                    az iratot, menten elfogták Ibrahim basát s megkötözve vitték Thököli elé.
                    Tulajdon emberei kötözték meg.</p>
                <p>Thököli ekkor rideg udvariassággal szemébe mondta Ibrahimnak, hogy galád volt az
                    eljárása, amikor vasraverette őt s ökrös-szekeren vitette tovább, Temesvár felé.
                    Majd tudtára adta szinlelt közömbösséggel, hogy szultáni fermán érkezett hozzá,
                    de a basa számára, amelyben alkalmasint fontos közlenivalói lesznek a
                    Portának.</p>
                <p>Ibrahim basa olyan lett erre, akár a halott.</p>
                <p>A kuruckirály a basának nyujtotta át most a fermánt, amelyben szörnyü dolgok
                    voltak és amelynek végső sorai hangzottak, amint következik itten:</p>
                <p>»Te kutya! Mivel hamisan elárultad a Nagyur igaz hivét, késmárki Thököli Imre
                    grófot, kurucoknak királyát, vétessék a fejed, te kutya! Előbb azonban
                    zsinegeltessél meg!«</p>
                <p>Thököli ekkor finom vörös-selyem zsinórt vett föl az asztalról s most már nem
                    szinlelve magát többé, dölyfösen adta át a basának:</p>
                <p>- Utasitásom van ugyan, hogy egy csausz által hajtassam végre rajtad az itéletet,
                    én azonban megengedem számodra kegyes szivvel, hogy saját kezeddel kösd fel
                    magadat!</p>
                <p>Nem mult bele egész egy óra s Ibrahim basa feje utban volt már a szultánhoz,
                    vörösselyem erszénybe kötve.</p>
                <p>Ám Thököli ügyén ez sem segitett már. Régi népszerüsége szétfoszlott, kurucainak
                    tetemes része császári zászlók alatt harcolt ekkorára. Csak Munkács vára állt
                    még!</p>
                <p>A várat nem Caprara ágyuztatta többé, hanem a feketebőrü Karaffa. Az oldalán ott
                    lehetett látni mindenütt Ujhelyi Erzsébetet is.</p>
                <p>- - - Eközben virágbafakadt a természet a földigdult Felső-Magyarországon. És egy
                    ilyen napon megereszkedett Huszt vára mögül Szepessy Pál is a lengő szakállával.
                    Seprüszemöl­dökei - az aggasztó gondok következtében - egészen lecsusztak a
                    szeme fölé s kedvetlenül szólt legközelebbi hiveinek:</p>
                <p>- Most pedig megindulunk Buda alá!</p>
                <p>Rezesorru Majos Ferenc, a dülledthomloku Tulok György kapitány, Keczer Gábor s a
                    fiatal Szepessy Pál hitetlenkedve nézett a rútkedvü öregre. Mert az egykori
                    kapitányok és hadnagyok közül csak ilyen kevesen maradtak meg körülötte
                    ekkorára. Riadtan kérdezték:</p>
                <p>- És elhagyjuk a kuruckirály ügyét?</p>
                <p>- A kuruckirály nincsen többé, - morgott az öreg. - Még ma megindulunk Buda
                    alá...</p>
                <p>- És mit csinálunk Buda alatt? - kérdezték azok egyszerre.</p>
                <p>Szepessy Pál révedezve mondta, mint aki nincs egészen az eszénél:</p>
                <p>- Meg fogunk halni Buda alatt!</p>
                <p>Mert akkor már Európa minden keresztény vitéze megindult a magyar fővár
                    szabaditására.</p>
                <p>- - - - - - - - - -</p>
                <p>Buda alá!!</p>
                <p>Ugy látszott, közeledik a nagy álom testetöltése, amelyért magyar végvári katonák
                    másfélszáz éven át verekedtek csupasz mellel és egyszál karddal a sik mezőben,
                    vérük elhullt a füre, csontjaik pedig temetetlenül fehérlettek mindenfelé.
                    Másfélszáz éven át magyar vitézek tizezrei Buda nevével ereszkedtek minden uj
                    csatájokba s haltak meg tizezerével egy nagy gondolatért: Budáért!... Most
                    aztán, hogy elérkezett végül az idő, mindenfelé az egykori mezei kapitányok
                    emlékét idézgették, különösen a nagy Thury Györgyét, aki - miután egész csapatát
                    lekaszabolták a kontyosok - egyesegyedül vagdalkozott tovább ozmánoknak
                    sáska­sokasága ellenében s Jézus-Mária nevét kiáltozva szállt ki belőle hősi
                    lelke... A szepesi városokból Csáktornyáig a nagy Zrinyi Miklós, a magyar Hektor
                    és szörnyüerejü Péter öccse, a magyar Akhilles nevét emlegették a vitézek. Mert
                    e két keserü katonánál nagyobb vérengzést nem idézett elő soha senki a kontyosok
                    soraiban.</p>
                <p>Ahogy im elérkezett volna az 1686-ik esztendőnek tavaszutója, talpraállt csaknem
                    egész keresztény Európa, hogy visszavegye Budát... És Európa keresztény harcosai
                    megindultak a magyar fővár ellen: bajorok, würtembergiek, svábok, franciák,
                    olaszok, lengyelek, spanyolok, horvátok s azonfelül vagy kétezer hajdu. A világ
                    minden tájáról szürke hadoszlopokban marsoltak a magyar fővár felé s nyomukban
                    magasra szállt a por a fullasztó melegben. S bajorok, würtembergiek, svábok,
                    franciák, olaszok, lengyelek, spanyolok, horvátok és hajduk mind azt kiáltozták,
                    talpalva a feneketlen porban:</p>
                <p>- Buda alá!... Buda alá!...</p>
                <p>S rémület lett az ur Európa és Ázsia népein. Tudta mindenki, hogy a két nagy
                    ellenfél: Lipót császár és a szultán közül egyik örökre alulmarad. Mert kegyelem
                    itt nem lesz aztán!</p>
                <p>A hirre, mely végigsivitott a félvilágon, hogy a keresztény uralkodók és
                    hadvezetőik taná­csában határozattá lőn Buda vivása, döbbenet szállt meg
                    mindenkit az ozmán birodalomban s a nagymuftinak ama tanácsára, hogy a hatalmas
                    Istennek és Mohamed prófétának a török nemzet ellen fölgerjedt haragját meg kell
                    engesztelniük, birodalomszerte rendkivüli böjtöt parancsolt meg a szultán...
                    »Minden igazhivő muzulmán a hónak első napjától kezdve, reggeltől-estig, mig a
                    csillagot meglátná, böjtöljön és sem enni, sem inni, feje vesztésének terhe
                    alatt ne merészeljen!«</p>
                <p>Igy szólt a parancs.</p>
                <p>A nagymufti ugyanakkor zsákba öltözött a török főpapokkal együtt s magát
                    megláncolván valamennyi, homlokkal a földre borult, szakállával sepervén a
                    földet. Nagy sirás és jajgatás közt mentek végig valamennyi uccán s mikor
                    ilyenformán a török templomba értek volna el, hangosan kiáltották az égre:</p>
                <p>- Isten! Isten! Nagy Isten! A szent Mohamedért könyörülj rajtunk!</p>
                <p>De még ez sem volt elég...</p>
                <p>Mekkáig hatott el az igazhivők rémülete, ahol először a Próféta koporsóját hozták
                    ki, utána a dicsőséges harcokon elesett ozmán vezérek koporsóit s hallatlan
                    fényü ünnepségek között kivitték a nyilt mezőre, ahol is az igazhivők mindent
                    elboritó tömegei várták akkorára a szent koporsókat.</p>
                <p>Régi krónikákban olvassuk:</p>
                <p>»Vala pedig ezen processziójárás csodálatos sok ceremóniával, mert elöl egy nagy
                    ládát, az után eltört kardokat, elromlott puskákat, összetört kéziveket s
                    nyilakat visznek vala, hétszáz törökök mezitláb, zsákban öltözve és köteleket
                    vetvén nyakokba, ezt kiáltozták:</p>
                <p>- Szent Mohamed, lásd meg, mint megrontottanak minket a pogányok!</p>
                <p>Utánok háromezer török megyen vala, kik vérrel valának meghintetve, nagy
                    jajgatással, kiáltással, orditással mentek és magokat ostorozzák vala... Utánok
                    hatezer janicsárok, félig me­zitelenek, éles tövisekkel a kezeket, melleket
                    szurdalják vala, hogy vérök elfolyna a földön. Harminc szápiák a hátukon viszik
                    vala Mohamed koporsóját, azok mellett kétfelül, elül-hátul, háromszáz főtörökök
                    mennek vala, hogyha valaki az sokaság közül fejét fölemelné a sokaság
                    megnézésére, tüstént fejét vennék...«</p>
                <p>Majd folytatja a krónikás:</p>
                <p>»Minden mérföldre pedig megállván, egy-egy keresztény rabot ölnek vala meg, annak
                    vérével áldozván Mohamednek. Ezek után harminc basa megyen vala, a keresztények
                    vérébe meg­mártott vásznat kötvén kontyukra, a kezök egybe lévén köttetve és
                    tevének hosszú farka lévén kezekre akasztva. Utánok hétezer janicsár
                    fegyvertelenül, egy pálca lévén kezekbe, mind kiáltottak vala:</p>
                <p>- Alla Peri Muffel Aj!</p>
                <p>A fővezér pedig egy sánta öszvéren alázatosan megyen vala, annak is fején egy kék
                    vérben-mártott vászon lévén és egy nádszállal a maga fejét ütvén, igy kiált
                    vala:</p>
                <p>- Offat Myllei Tuffai!</p>
                <p>Egy ládában pedig számtalan pénzt, török oszporát vitetvén, ugy hintik vala a
                    földre, hogy a szegények fölszedjék. Legutól mennek vala a török hadak és
                    mintegy százig való barátforma szerzetes törökök, kik éles késsel metélvén a
                    magok husokat, átkozzák vala a kereszténységet ilyen szókkal:</p>
                <p>- Alla Buffai, Alla Mitrei Crostinnai!«</p>
                <p>Végzi pedig a krónikás igy:</p>
                <p>»Ehez hasonló pönitenciatartást senki, mióta a török birodalom fundáltatott,
                    közülök senki nem hallott, a nagy veszedelem annyira megháboritotta őket.«</p>
                <p>Magyarországon akkor már dörgött a föld a fölvonuló katonák talpai alatt.</p>
                <p>A táborozást Karaffa generális nyitotta meg...</p>
                <p>A feketearcu tábornok maga mellé vévén a Szatmár táján áttelelt hatezer németet
                    és a Petne­házy Dávid alatt átállt kurucokat, abbahagyta Munkács reménytelen
                    vivását s megrohanván a szentjobbi várat, három nap alatt felpörkölte és akkor
                    Debrecen városa ellen indult meg. A debreceniek ugyanis, mióta Thököli
                    kiszabadult, megtagadták a németek számára elrendelt mindennemü élelem
                    szállitását s Karaffa oly ijesztő bosszut állt a debrecenieken, hogy az ottani
                    anyák még száz esztendő mulva is az ő nevével ijesztgették rakoncátlan
                    gyermekeiket... A fekete generális azonban mégsem szállhatott alá Budának, hanem
                    visszafordulván, Munkács várát volt kénytelen szemmeltartani. Mert az uj erőre
                    kapott kuruckirály össze­szoritott fogakkal igyekezett felszabaditani
                    rendithetetlen feleségét és a két Rákóczi-árvát.</p>
                <p>Hanem annál fenyegetőbb események mentek végbe azalatt a Duna két partján. Annyi
                    katona gyülekezett föl akkorára arrafelé, hogy meghajlott alattuk a föld.</p>
                <p>És akkor a császár kiadta a parancsot:</p>
                <p>- Meg kell halni Budáért!</p>
                <p>Megindult erre a magyar fővár alá csaknem kilencvenezer vitéz, mind-mind a
                    keresztény hitnek dicsőségére. Ugyanakkor Lotharingiai Károly herceg vette át az
                    összes hadak legfőbb vezényletét. Vittek magokkal száznyolcvanhat ágyut, a
                    sugárágyuktól és spanyol tarackoktól fel, a kétszázfontos mozsarakig s vittek
                    magokkal közel tizezer mázsa puskaport, harmad­félezer mázsa ólmot,
                    száztizenkétezernél nagyobb tömegü ágyugolyót, négyszáznegyvenegy láncosgolyót,
                    körülbelül kilencszáz kartácsot, kétszáz tarack-gránátot s huszezer bombát.
                    Párkánytól Komáromig s Esztergomtól Győrig szállt magasra a por a lovasok
                    lovainak, a gyaloghadak talpainak s a szekerek és kocsik kerekeinek alatta.</p>
                <p>A Duna két partján halálos neszben ereszkedett alá a két fejedelmi vezér.</p>
                <p>Lotharingiai Károly fővezér az 1686-ik esztendő junius havának tizennyolcadik
                    napján Pilis-Marótra ért, ott ütötte fel főhadiszállását, ahonnét is négy napon
                    belül Visegrádon és Szentendrén át Óbudát közelitette meg. Ottan táborba
                    szállott a herceg... A bajor választó­fejedelem a hó tizenkettedik napján
                    Párkányban volt még, ahonnét Szobon, Nagy-Maroson és Vácon keresztül egy nappal
                    megelőzte a fővezért s óvatosan körülözönlötte Pestet.</p>
                <p>Az egész keresztény világ visszafojtott lélegzettel leste, mi lesz most?</p>
                <p>Tudta mindenki, hogy a nagyvezér válogatott haderővel siet Buda mentésére
                    Drinápoly alól, bent Budában pedig a lisztes-szakállu Abdurrahmann basa és
                    Achmet cserkeszbasa tizen­hét­ezer janicsárral és háromezer spahival készült
                    ezenközben a halálra... A Próféta zöldselyem zászlaja alatt!</p>
                <p>Senki nem tudta, mit hoz a holnap?</p>
                <p>Thököli hozzá visszahódolt embereivel Munkács felé szeretett volna előtörni, hogy
                    legalább ifju hitvesét s a várba összehordott kincseit menthesse meg. De
                    valahányszor elnézett maga körül, bánatosan volt kénytelen sóhajtani egyet:</p>
                <p>- Jézusom, de egyedül vagyok!</p>
                <p>Mert régi katonáinak fele holtan feküdt már. Azok közül pedig, akik
                    életbenmaradtak mindmáig, négyezer kuruc Budánál zörgette fegyverét Petneházy
                    Dáviddal együtt, hatezer bujdosó viszont Szepessy Pál kardja alatt készült
                    alámenni Budához, hogy meghaljanak egytől-egyig a magyar fővár kövei
                    alatt...</p>
                <p>Szepessy Pál Tokaj alatt táborozott ebben az időben s még árvábbnak érezte magát,
                    mint a kuruckirály. Mert régi társai közül csak rezesorru Majos Ferenc, meg az
                    átkozotthirü Tulok György kapitány volt vele s a fiatalok rendjéből saját fia,
                    Pál, ugyszintén Keczer Gábor.</p>
                <p>És a kivénült Szepessy Pál akkor, táboriasztalkájára könyököltetvén komisz
                    gondoktól főtt fejét, a szakállába dörmögött:</p>
                <p>- Most már minden mindegy... Ha nem a pogány kutya, a német disznó esz meg
                    bennünket... De legalább Buda bástyái alatt esünk össze a kardunkkal együtt!</p>
                <p>Közel a vezérhez két ijesztő külsejü kóbor legény tétlenkedett: a kordovánképü
                    Buga Jakab meg a csepühaju Zöld Demeter. Buga Jakab meghallván a vezér szavait,
                    annyit dünnyögött:</p>
                <p>- Nem számit a, csak verekednénk mán!</p>
                <p>Zöld Demeter szótlankodva bólogatott rá a kiszivott koponyájával.</p>
                <p> </p>
            </div>
          <div type="chapter">
                <head>XXI.</head>
                <p>Tokaj alatt táborozott Szepessy Pál valami hatezer nyomorult ordassal. Olyan
                    állapotban voltak már egytől-egyig, hogy szánalom volt rájuk-nézni. S kardjaik a
                    teméntelen hadako­zás­tól, akár a fürész. Mivel pedig tetvek hancuroztak a
                    hónaljuk alatt, szakadatlanul vakaróztak.</p>
                <p>Zuhatagban omlott alá a juliusi napfény.</p>
                <p>Az élemedett Szepessy Pál nyitott sátora előtt ült, tábori asztalkára tehenkedve
                    s gyötrelmes gondolatok kergették egymást a fejében. Nem tudta eldönteni
                    magában: visszaforduljon-é s összeálljon Thökölivel, akinek oldalán ott
                    reménykedett még a katonacsillag fordulásában Petrőczy vezér és a se-szinü
                    Ubrisi, avagy utánasiessen-é Petneházynak s melléjeállván Európa keresztény
                    hadainak, legelsőkül rohanják meg Buda falait s orkánszerü erővel átvetvén
                    magukat a falak tetején, maguk alá tapossák a törököt, a volt szövetségestársat;
                    avagy végül ne menjenek-é át a Rákóczi-havasokon Lengyelföldre és ott
                    fölajánlván szab­lyáikat a nagy Szobieszkynek, idegen földeken harcolva essenek
                    el bátran, mint katonákhoz illik?</p>
                <p>Törte a fejét könyökre-dültében Szepessy Pál és ha elgondolta, mily kevesen
                    maradtak meg körülötte a régi vezérek, kapitányok és hadnagyok közül, mégis ugy
                    vélte legderekabbnak, ha Buda alá indul meg. Ha meg kell halni egyszer, legalább
                    Buda kövei temessék maguk alá romlandó testüket.</p>
                <p>Ekkor történt, hogy a tábornak észak felé kinyuló végéből nagy kiáltozások estek.
                    Ez a kiáltozás mindjobban elharapózott a táboron, végül Szepessy Pál is
                    fölemelte seprüszemöldö­keit s odaszólt a mellette várakozó rezesorru Majos
                    Ferencnek:</p>
                <p>- Miért kiáltoznak a hadak?</p>
                <p>- Ugy vélem - mondta előretekintve Majos Ferenc -, hogy deáki külsejü harcosok
                    érkeztek a táborba...</p>
                <p>Szepessy Pál itt már kiváncsian fordult meg maga is, hogy táboriszéke recsegni
                    kezdett alatta... Akkor már jöttek is a deákos ruháju legények, fegyverek sulya
                    alatt csörögve. Igy értek el Szepessy Pálig s ott fölsorakozván félkörbe,
                    hallgatagon vártak. A félkör előtt egy vakmerő kiállásu legény állt és várt
                    türelmesen a sorsára.</p>
                <p>Szepessy Pál meghordozta rajta tompafényü szemeit s azt kérdezte tőle:</p>
                <p>- Ki vagy és mi a neved?</p>
                <p>- Vezér - kezdte bátran a daliás legény -, Sallay Pál vagyok, a sokat bujdosott
                    pataki Alma Mater muzsafiainak széniora... Megindultunk végül mi is, hogy
                    megverekedjünk Buda alatt. Mert igy nem élet az élet!</p>
                <p>Baljós fény villant meg ekkor Szepessy Pál mélyenülő szemeiben:</p>
                <p>- Hát a kollégiummal mi van, öcsém?</p>
                <p>- A kollégium uj bujdosásra készül, vezér...</p>
                <p>Szepessy Pál hátrahőkölt: nem akart hinni a fülének. És sokáig maradt ebben a
                    helyzetben, mig végül meg tudta törni a csöndet:</p>
                <p>- Mintha már láttalak volna valahol, öcsém...</p>
                <p>- Ugy van, vezér, - bólintott rá a daliás szénior. - Sok-sok évekkel ezelőtt,
                    mikor az alföldi tengermocsarak közt igyekeztünk gyalogszerrel hazafelé, a mi
                    kis Jeruzsálemünkbe, hogy megkapáljuk az iskola gazdátlan szölleit. Mert
                    tavaszodott éppen. Tiz esztendő is mullott azóta: gyereklegényke lehettem még
                    akkor, vezér...</p>
                <p>Szepessy Pál bólogatni kezdett, hogy ez az igazság. S búsfényü szemeit reávetvén
                    a daliás széniorra, biztatni kezdte barátságosan:</p>
                <p>- Mindent tudni akarok, öcsém, ami azóta ment végbe e legszerencsétlenebb
                    oskolával...</p>
                <p>Kevés szünet következett.</p>
                <p>Akkor egyet sóhajtott Sallay Pál, domboru melle legmélyéből s igy szólt:</p>
                <p>- Nagyon messze kell kezdenem, vezér!</p>
                <p>Szepessy Pál, néhány kapitánya, hadnagya és egyéb hadvezetők kiváncsian
                    helyezkedtek neki a hallgatásnak, mialatt mély gyásszal fogott belé Sallay
                    Pál:</p>
                <p>- Messze kell kezdenem, vezér... Tizennégy esztendővel ezelőtt a bosszut lihegő
                    jezsuiták, meg a császári lancknehtek által elüldöztetvén Patakról, csak
                    Erdélyben állapodtunk meg teméntelen szenvedéseink után Buzinkay Mihály és
                    Pósaházy János mestereinkkel, mely utóbbi számtalan vitát állt ki, szemben a
                    mocskos Sámbár Mátyással. Én tizesztendős legény­ke voltam menekülésünk ama
                    bútólvert őszén s azóta is minden évben fölgyalogoltam egyszer Patak határába,
                    keresvén szegény szüleimet, ámde többé nem találtam reájok... Mert a deákok
                    minden esztendőben kétszer mentek föl, az erdélyi hegyek közül a pataki
                    hegyekre: tavaszidőben, hogy megkapálják az Alma Mater szőlleit s október
                    havában másodszor is, hogy leszüretelvén a szőlőnek termését, abból éljünk s
                    megadván fizetését a mi két nevelőapánknak: Buzinkay Mihálynak és Pósaházy
                    Jánosnak...</p>
                <p>Fujt egyet, folytatta:</p>
                <p>- Tiz esztendeje volt már bujdosásunknak, midőn az északi hegyek között Thököli
                    urunk győzelmi zászlói kezdtek felcsattogni a szélben... Fejedelmi urunk
                    hatalmába ejtvén Patakot s kirugdosván onnét a jezsuitákat, üzent értünk, hogy
                    most már jöhetünk haza. Hát utnak kerekedtünk kietlen őszi időben, de Buzinkay
                    Mihály apánk, meg Pósaházy János apánk nem jöhettek velünk. Elélemedvén
                    mindketten, csak áldásukat adhatták reánk könnyektől megáztatott szemmel. Mi
                    megindultunk aztán, ámde mire a Tisza alá sikerült volna elérnünk, nagy
                    hófuvásba keveredtünk s a zengő viharon át törtük magunkat előre Patakig,
                    miközben a nagyobbak a kicsinyek kezét fogták, hogy összeesvén a hóban, ott ne
                    pusztuljanak...</p>
                <p>- S kik lettek az oskolamestereitek azon időtől fogvást? - vetette föl a kérdést
                    Szepessy Pál.</p>
                <p>A daliás szénior csengő hangon beszélt tovább:</p>
                <p>- Megmondom, vezér! A nagyok egymást oktatgatták a tudományokban s a régi falak
                    között mi, legkorosabbak, tanitgattuk az apró muzsafiakat, akik tehetetlenek
                    voltak még... Igy multak esztendők, mignem a nagyhirü Csécsy János mester az
                    Alma Mater élére választatott gondviselő urainktól. Ám aközben lecsuszott a
                    Thököli urunk katonacsillaga is, amire ujból nyomorgatni kezdtek bennünket...
                    Klobusitzky alispán császári hadakkal készül meg­ostromolni a mi kis
                    Jeruzsálemünket, hallgatván a jezsuiták sugdosásaira, akik legnagyobb
                    ellenségeink nekünk a világban... Csécsy János apánk készül immár, hogy
                    odahagyván Patakot, inkább a békésebb Göncre bujdosik el az oskola deákjaival és
                    még megmaradt bibliotékájával... Mink aztán hatvanan, akik kinőttünk már a
                    tudományokból, de fejünket nem tudjuk hová hajtani, fegyvert kötöttünk magunkra,
                    hogy fölkeressük vezér s meghaljunk a zászlaid alatt...</p>
                <p>Itt abbahagyta Sallay Pál. Mély csend következett. Senki nem mert mukkanni egy
                    szót is, Szepessy Pál maga elé könyökölve nézett, miközben lugszinü szakálla
                    szétterült a tábori-asztalkán, mint egy ócska hadizászló...</p>
                <p>Egyszer aztán fölemelte a fejét s bús szemöldökei alól felcsillant a két
                    szeme:</p>
                <p>- Hát Buda alá indulunk, legények!</p>
                <p>Az átkozotthirü Tulok György kapitány, noha előbb is tudott már a vezér
                    szándékáról, ugy kezdte csikorgatni a fogait, hogy tiz lépésről is hallották,
                    ellentmondani azonban nem mert Szepessy Pálnak. Mert a vezérről tudták
                    valamennyien, hogy ősz fejét tizenöt esztendeje hordozza immár a lelketlen
                    bujdosásban s e teméntelen idő alatt nem akadt egyetlen napja, amikor jókedvre
                    derült volna.</p>
                <p>Majos Ferenc azonban nem tudta lefojtani magában szörnyü indulatját.</p>
                <p>Majos Ferenc ugyanis, aki keresztbefont karral álldogált a Tulok György kapitány
                    oldalán, kitört a veszett mérgével:</p>
                <p>- Vezér! Inkább fölveszem Allahnak hitét, semhogy a német kutyájának álljak
                    be!</p>
                <p>De abba is hagyta nyomban.</p>
                <p>Mert ráemelte szemeit Szepessy Pál és noha uralkodni igyekezett magán, a
                    szájaszéle vésze­sen kezdett remegni. Ettől a szájremegéstől megdöbbent
                    rezesorru Majos Ferenc, vékonyhasu talpasok kapitánya s két lépést hátrált.</p>
                <p>Rémült csönd állt be mostan s nehéz percek multak el a rémült csöndben.</p>
                <p>Akkorára legyürte magában az indulatot Szepessy Pál is. Mert sok ész és nagy
                    körültekintés volt dicsérendő tulajdonsága. És akkor nagy nyugalommal kezdett
                    neki a szónak a csatákon kivénült vezér:</p>
                <p>- Nyomorult hetek óta forgatom a fejemben a dolgok állását s okoskodásom ujra
                    minden napon arra az egyre jön ki, hogy meg kell indulnunk Buda falai alá.
                    Thököli grófi-öcsém nem vigyáz reá, hogy nem szabad továbbpraktikálni a
                    pogánnyal, mert most Európa minden keresztény vitézei alásereglenek, hogy
                    megvegyék a magyar fővárat... Másfélszáz esztendőtől fogvást minden magyar lovas
                    és hajdukatona Budáért ment a halálra és ha mink most nem sietünk Budához, a
                    német örök időre elnyomja édes kis nemzetünket. Azért mondom, nagy gondolkozások
                    után, hogy alá kell ereszkednünk Budának s fene-méreggel rátörnünk a falakra és
                    bástyákra s Nagyboldogasszony tornyára kidugván a zászlónkat, a világ összes
                    keresztény vitézei előtt kell megmutatnunk, micsoda a mi virtusunk!... Hogy amig
                    keresztény katona lesz e földön, mindenfelé a magyar virtust hirdessék
                    szerte!... Hát velem jösztök-é, legények?</p>
                <p>- Veled megyünk, vezér! - harsant meg sokezer ordas ugyanegy pillanatban.</p>
                <p>Ezt kiáltozta most már Tulok György is a dülledt homlokával, ugyszintén rekedtre
                    üvöltözte magát rezesorru Majos Ferenc is, akit meggyőzvén a vén vezér
                    eszélyessége, egyre azt kiabálta, hogy nincs már egyéb választás, hála Istennek,
                    mint Buda alatt dögleni meg! Oldalt ott tétlenkedett a bunkójára dülve Buga
                    Jakab testvér s balról mellette Zöld Demeter testvér... Ott lehetett látni a
                    legénykedő Tyukodit is, amint a lelkesedéstől könnyes arccal lengette csalmáját
                    az öreg felé s harsány hangja tulszárnyalt minden más kiáltozást:</p>
                <p>- Vivát, Szepessy Pál!</p>
                <p>Ezt a kiáltást átvette az egész tábor s olyan kiáltozásban törtek ki, hogy
                    megdördült tőle a föld és megdördült az ég:</p>
                <p>- Vivát, Szepessy Pál! Ő a mi gondviselő apánk!</p>
                <p>Csak a fiatal Szepessy Pál s hüséges barátja, Keczer Gábor nem vivátozott. A
                    fiatal Szepessy Pál ugyanis ott állt atyjának, a vén Szepessy Pálnak széles háta
                    mögött, mellette Keczer Gábor s darab ideig összefont karral gyönyörködtek a
                    délceg Sallay Pálban s fegyverbe jelentkezett diákjaiban. Hallgatagon
                    álldogáltak egymás oldalán, mint illett is. Mikor azonban a lengőszakállu és
                    nagyeszü vezér Buda alá készült levinni a szabadságért fölkelt utolsó ordasokat
                    s ők ketten jól tudták, hogy Lotharingiai Károly herceg és a bajor
                    választófejedelem Buda falaihoz ért immár, pillanatra megtántorodtak. És akkor
                    felsóhajtott Keczer Gábor:</p>
                <p>- Tizenkét esztendős lehet most az András fiam...</p>
                <p>A fiatal Szepessy Pál viszont ráncoktól sürü homlokkal annyit mondott maga
                    elé:</p>
                <p>- Meg fogja bánni ezt még az én atyám... Barátom, Gábor, négyszemközt beszélni
                    próbáltam már vele, hogy ne menjünk a törökre, mely a mi egyetlen barátunk és
                    pártfogónk volt a sulyos időkben, mert akkor mindnyájunkat felfal a német
                    disznó, ámde atyám remegni kezdett a haragtól, amiért ellenemondtam neki...</p>
                <p>Keczer Gábor rosszkedvüen sóhajtott hozzá másodszor is:</p>
                <p>- Soha többé nem fogom viszontlátni sárosi hazámat...</p>
                <p>...Odafönt pedig, a sárosi részeken nagy volt eközben a bizonytalanság.</p>
                <p>Német lanckneht és kuruc fölkelő alig mutatkozott mostanában arrafelé. Mert a
                    császáriak Buda felé marsoltak mind-mind, a kurucok pedig háromfelé szakadozva
                    lestek ebben az időtájban, hogy mi lesz hát? Petneházy legényei a magyar fővár
                    felé voltak utban, Szepessy Pál is utánuk készült hatezer bujdosóval, a még
                    megmaradt seregrészek pedig Thököli alatt tétlenkedtek, aki megfogyott erejével
                    nem tudott előtörni Munkács irányába. Mert a török nem küldhetett neki egy szál
                    katonát sem, miután a nagyvezér maga is lóhalálában sietett a végveszedelembe
                    jutott Buda megsegitésére.</p>
                <p>Nagy bizonytalanság s ijesztő csönd volt érezhető a levegőben a
                    felsőmagyarországi részeken. S ez a fullasztó csönd mélyen reáfeküdt Gerla
                    falura is.</p>
                <p>Nyár volt, nagy nyár. Alig hágott még sirjába a május hava s olyan lett a hőség,
                    hogy már junius első napjaiban piroslani kezdtek a fák gyümölcsei. Mintha maga a
                    természet is sietett volna... Nagy események voltak készülőben: érezte ezt s
                    beleremegett minden halandó lélek.</p>
                <p>A kis Keczer András a gazdasági udvarban próbált ki ezalatt egy szelidebb lovat.
                    Tizen­kétesztendős mult a télutón, de gyerekarca komoly, nagyon komoly volt már
                    ebben a korában is. Titokban arra készülődött ő is, hogy két-három esztendő
                    mulva lóraül s utánamegy apjának a Szepessy Pál legényei közé. Mert most már,
                    hogy aláhullt a kuruckirály csillaga s a régi vezérek és kapitányok csatákon
                    estek el, szétszóródtak avagy elvénülvén, a kuckóba huzódtak félre melegedni,
                    most már csak a Szepessy Pál nagy hire állt mindenfelé. Ugy látszott, ő az
                    utolsó reménykedés: utána már a megsemmisülés következik.</p>
                <p>E forró juniuseleji napon, miközben a kis Keczer András lóháton nyargalt körbe a
                    gazdasági udvarban, két nagyapja halk beszélgetés közt üldögélt a ház előtt, a
                    nagy hársnak árnyékában.</p>
                <p>Hosszú szünet után Rauscher Gáspár kezdte megint:</p>
                <p>- Európa minden keresztény népe Buda alatt készül táborba szállni... Mi lesz
                    velünk, barátom, András?</p>
                <p>Az ősz Keczer András, aki nagy kora miatt hosszu ideje leoldotta már a kardot,
                    sürü gondok közt ingatta maga elé a fejét, mialatt fehér haja a homlokába
                    hullott:</p>
                <p>- Barátom, Gáspár, nyugtalan éjszakáim vannak, különösen mióta minden lompos
                    német délnek takarodott. Mert Ujhelyi Erzsébet, ez a zilált erkölcsü személy,
                    legutóbb a Karaffa generális szajhája lett. A feketearcu tábornokot pedig
                    feneketlen gyülölet füti minden magyar iránt... Azt tudjuk viszont, hogy Ujhelyi
                    Erzsébet halálra keresi Gábor fiamat...</p>
                <p>Rauscher Gáspár tenyerébe fektette a homlokát, az ősz Keczer tovább beszélt
                    egyhangon:</p>
                <p>- Egy idő óta, mondom neked, barátom Gáspár, gonosz éjszakák zaklatnak. A minap
                    is saját­magamat láttam álmomban s véres volt a hajam. Aztán Gábor fiamat láttam
                    sárga arccal s vér folyt le a mellén...</p>
                <p>S elhallgatott az ősz Keczer András, hü barátja pedig, Rauscher Gáspár annyit
                    szólt csüggedt fővel:</p>
                <p>- Isten markában vagyunk valamennyien... Legyen meg az ő akarata!</p>
                <p>Hallgattak aztán.</p>
                <p>S üldögélt-üldögélt a hársak alatt a két tiszteletreméltó öreg. Fölöttük, a hárs
                    virágai körül, méhek zsongtak s a hárs csucsain tul a mennybolt feszült ki
                    földöntuli kékségével. A hőség alatt köröskörül lihegett a határ.</p>
                <p>Igen elhagyott volt a tájék, de hirek ide is eljutottak azért. S e hirek
                    nagyságába bele­borzongott mindenki.</p>
                <p>Szóltak pedig e hirek arról, hogy Lotharingiai Károly és a bajor
                    választófejedelem halálnak-szánt legényei ott állnak immár Buda tövében, a
                    Vizi-kapu, a Fehérvári-kapu és a Zsidókapu előtt, hogy minden vérüket
                    elhullassák keresztény hitükért... Később olyan hirek vánszorogtak el az ország
                    északi határszéléig, hogy a bajor választó megszállta a Gellérthegyet s nyomban
                    viz-árkokat kezdett hányatni a vár falai irányába s teméntelen ágyukat
                    vonultatott föl a Naphegyre... Lotharingiai Károly herceg ugyanakkor a
                    Svábhegyen ütötte fel főhadiszállását (a hegy ekkortájt kapta nevét a nemrég
                    érkezett négyezer sváb harcos után), s akkor csapatait a Budát nyugatról és
                    északról koszorúzó hegyeken állittatta föl, ugyhogy - beláthatatlan félkörben -
                    a Dunától a Dunáig a keresztény nemzetek legvakmerőbb katonái álltak készen Buda
                    megrohanására. A herceg ezzel egyidőben a Margitszigeten át hajóhidat veretett a
                    tulsó partra, ahonnan le, egészen Csepelig és Pest városa körül Batthyány Ádám
                    könnyülovasai cikáztak fel és alá lankadatlanul.</p>
                <p>Szálltak a hirek, szálltak...</p>
                <p>Ezek a hirek arról számoltak be, hogy Petneházy Dávid ezredes még nincs a magyar
                    fővár alatt négyezer kurucával, de hétezer hajdu a Vizi-kapu előtt
                    nyugtalankodik immár, hogy a hercegi vezér egy buzogányintésére rávesse magát a
                    falak meredélyeire s legyilkolja az Abdurrahmann basa janicsárjait, avagy ők
                    pusztuljanak el szüleikért, feleségeikért, hugaikért, gyermekeikért s
                    mindnyájunkat eltartó közös anyánkért, mely szelid szemfedőt hint kihunyó
                    szemeinkre: Magyarországért... S szálltak-szálltak a hirek: hogy nyugat felől
                    magasan állt a por Európa minden országutjain s az országutakon keresztény
                    vitézek sietnek Buda szabadi­tására... Szemközt pedig, valahol Nándorfehérvár
                    alatt magas por tornyosodik a Drinápoly felől odáignyuló hadi-uton. Annak a
                    hadi-utnak porában a nagyvezér szégyentől lihegő ozmán vitézei sietnek Buda
                    mentésére.</p>
                <p>Mindenki érezte, hogy a félvilág fog itt most leszámolni a félvilággal.</p>
                <p>Erről beszélgetett a két öreg a gerlai udvar hársfája alatt, mikor a ház
                    tornácáról egyszerre a fiatal Keczer Gáborné lépett elő:</p>
                <p>- Atyámuraim, hova lett Andráska?</p>
                <p>Az ősz Keczer András, a kis Rauscher Edit apósa, fölállt erre, odalépett a kedves
                    szemü menyecskéhez, akit mindenkinél inkább szeretett s két tenyerébe fogván a
                    fejét, megcsókolta szeliden:</p>
                <p>- A gazdasági udvarban próbálgatja a lovát, édes leányom...</p>
                <p>- Ő is katona lesz rövidesen, - szólt közbe kedvetlenül Rauscher Gáspár, a másik
                    nagyapa.</p>
                <p>Rauscher Edit maga elé tárta a két gyenge karját, mintha valami nagy-nagy
                    veszedelemtől igyekezett volna megmenteni egyetlen fiát:</p>
                <p>- Nem adom, apám!... Nem adom!...</p>
                <p>- De kell! - riadt rá rosszkedvüen az édesapja. - Az Isten arra itélt bennünket,
                    hogy bölcsőnktől a sirig kardot szorongassunk markunkban. Mert ha egyszer
                    letennők a kardot, végünk lenne!</p>
                <p>Az ősz Keczer Gábor szótlanul bólongatott régi barátja szavaira, a kis Rauscher
                    Edit felhős szeme pedig könnyekben csillant meg, két apró kezét pedig a szivére
                    szoritotta:</p>
                <p>- Istenem, Istenem, a fiamat hagyd meg legalább, ha már az uram nem lehet az
                    enyém!</p>
                <p>Fölzokogott. S fuldokló sirással fordult vissza a házba.</p>
                <p>Azalatt szálltak-szálltak a hirek Gerla falu felé.</p>
                <p>Ezek a hirek arról tudtak, hogy valahol Emőd falu táján egy bizonyos Esze Tamás
                    nevü s feneketlen indulatu lázadó is csatlakozott Szepessy Pál ordasaihoz.
                    Valami nyolcszáz rút lovassal. Ugy adták tovább a hirek, hogy Esze Tamásnak, aki
                    alig tiz esztendővel volt fiatalabb Szepessy Pálnál, szintén csüngő a
                    szemöldöke, a két bajusza meg ugy kókadozik alá a szája sarkától, mint két bús
                    rozmáragyar. Ez az Esze Tamás, ha igaz volt. Tarpára való Rákóczi-jobbágy lett
                    volna, esztendők óta bujtogatott a Szernye-mocsarak táján s a német nevére olyan
                    utálat ragadta torkon, hogy krákogni kezdett olyankor.</p>
                <p>Ez a legutóbbi hir valónak bizonyult.</p>
                <p>A kegyetlen Esze Tamás ugyanis, aki mindmáig az ordasokat verbuválta Magyarország
                    északkeleti szegletében, végül maga is elérkezettnek vélte a pillanatot, hogy
                    meginduljon. És nyolcszáz vedlett lovasával becsattogván nagyfennen Szepessy Pál
                    emődi táborába, lecsuszott lova hátáról s búsfényü szemmel állt oda Szepessy Pál
                    elé:</p>
                <p>- Most leszámolunk a némettel, vezér!</p>
                <p>- A kontyosokkal. Tamás öcsém, a kontyosokkal! - zúdult rá az öreg. - Mert amint
                    tapasz­talom és hiszem, most van itt az ideje hires kis hazánkat megszabaditani
                    először a pogány ebtől, azután a trotykos némettől!</p>
                <p>Esze Tamás hátrahőkölt hirtelenül, ámde rövidesen átértvén az öreg furfangját,
                    széles tenyerébe csapott Szepessy Pálnak:</p>
                <p>- Mindenütt a nyomodban leszek, vezér!</p>
                <p>És Szepessy Pál akkor ott, hatezer ordasának fülehallatára, a még hünek maradt
                    kapitányok és hadnagyok előtt kardjára ütött és igy szólt sok bánattól
                    környezve:</p>
                <p>- Tamás öcsém! Ha én nem leszek többet már, te fogod felkötni ezt a kardot!</p>
                <p> </p>
            </div>
          <div type="chapter">
                <head>XXII.</head>
                <p>Minden, minden égett!</p>
                <p>Zuhatagban ömlött a kánikulai fény s a keresztény vitézek nyakáról és
                    halántékairól ömlött a veriték. Feketék voltak, akár a szerecsenek, mert fekete
                    volt a levegő is. Lángban álltak a hőségtől kiszáradt alföldi nádasok, a
                    szentendrei, budaörsi és torbágyi erdők, korom és füst volt minden s a korom és
                    pernye szakadatlanul hullt alá a magasságból.</p>
                <p>S a kormon és füstön át megállás nélkül villogtak az ágyuk torkai. Reszketett a
                    föld, dörgött a levegő és ha itt-ott egy szélfordulat félrecsapta a fekete földi
                    felhőket, kibukkantak Buda csorba bástyái, feketén, a falakon pedig ott sürögtek
                    a janicsárok, minden kétségbeesésükkel. Állitották sokan, hogy a várfokon látták
                    volna Abdurrahmann basát is, amint föl és alá tüzelt lisztes szakállával,
                    mialatt mély hangja versenyre kélt az ágyuk dörgésével.</p>
                <p>A nagyvezér seregét leste mindenki a várban. Aközben pedig a pesti részen és
                    Csepel szigetén Batthyány Ádám magyar lovasai cikáztak föl és alá
                    lankadatlanul.</p>
                <p>Akkor köröskörül felzúgtak az összes ágyuk: a Gellért alól, a Naphegy tetejéről,
                    a Svábhegy irányából, a Rózsadomb felől... Szörnyü volt! Szörnyü volt!...</p>
                <p>Öt hete lihegtek már Európa keresztény vitézei Buda alatt s féllépést nem tudtak
                    közelebb jutni a bástyák alá. A törökök ugy verekedtek, mintha az Utolsó Itélet
                    napja közeledett volna el!</p>
                <p>És akkor, az ötödik hét legvégén általános rohamra rendelte el nyolcvanezer
                    katonáját Lotharingiai Károly herceg.</p>
                <p>Dél volt!</p>
                <p>A hercegi fővezér ott ült szürke lován a Svábhegy déli lejtője fölött s idegesen
                    és sokáig figyelte a koromtól feketedő várat. Megemelte aztán csillagos
                    buzogányát s az indulattól rekedten szólt oda környezetének nagykarimáju,
                    szegeletes kalapja alól:</p>
                <p>- Lépjenek müködésbe az összes battériák! S a vi-árkok minden katonái vessék
                    magukat a bástyákra!</p>
                <p>Ujult erővel zendültek meg köröskörül a hegyek s megremegett a vár, amikor zúgni
                    kezdtek Abdurrahmann basa ágyui. A füst, a korom és a pernye feketére mázolta a
                    napnak arcát.</p>
                <p>Ugyanakkor száz ágyuja zúgott fel Lotharingiai Károly hercegnek.</p>
                <p>S a fekete füstben, melyet török aknák csattogásai világitottak véresre, a
                    császáriak lihegve kapaszkodtak föl a bécsi kapunak, de a törökök is ugy
                    harcoltak, mintha a Sátán apostolai lettek volna. Asszonyok és gyermekek álltak
                    ki a düledező falakra s szurkot öntöttek, égő koszorukat dobáltak alá... Nem
                    volt itt kegyelem anyaszültnek! Azalatt uj meg uj császári csapatok repültek a
                    falaknak, amikor egyszerre három török akna rohant föl az ég felé... Tátongó rés
                    támadt a falakon, császári csapatok és talpas branderburgiak pedig
                    fél-tébolyultan menekültek alá a falak és bástyák tövéből.</p>
                <p>Ezernégyszáz császári katona és kemény brandenburgi maradt holtan a Bécsi-kapu
                    körül.</p>
                <p>Ott esett össze a keresztény hitért a brandenburgiak ezredese, Karl von Dohna
                    gróf, akit mellben talált el az ellenséges ágyugolyó, ott lelte hősi halálát
                    Herberstein császári alezredes. Mindketten ugy hajtották le fejüket utoljára a
                    kormos füre, mint igazi vitézekhez illett s elszálló lelkeiket bizonyára
                    angyalok fogták föl... Estére kelve, haldokolni kezdett Weldentz herceg,
                    Piccolomini herceg és von Wera herceg, spanyol grand. És meghaltak egy zokszó
                    nélkül.</p>
                <p>De megállni mégsem volt szabad többet!</p>
                <p>Mert futárok jelentették, hogy Eszék táján a nagyvezér rohan Buda felé
                    nyolcvanezer válo­gatott katonájával. Három nappal erre a bajor választó vitézei
                    indultak meg a falakra, kiket a vakmerő Badeni Lajos vezetett maga...
                    Megzendültek az ágyuk s napnál világosabb lett a fekete éjszaka... Hiába!
                    Hiába!</p>
                <p>Eközben a Sárrét teljes hosszában, egészen Fehérvárig Pálffy Károly állt őrt,
                    hogy szembe­merészkedjék a szörnyü méregre gyulladt nagyvezérrel. Pálffytól jött
                    a második futár Lotharingiai Károly herceghez, hogy a nagyvezér előhada átkelt
                    már a Dráva hidján: sietni hát, sietni!</p>
                <p>Hetedik hete vivták már Buda falait Európa minden vitézei: bajorok,
                    würtembergiek, svábok, brandenburgiak, franciák, olaszok, lengyelek, spanyolok,
                    horvátok és legalább kétezer hajdu, akiknek harmada halott volt már... Ezen a
                    hetedik héten Lotharingiai Károly fővezér ott ült szürke lován a Svábhegy déli
                    lejtője fölött s szemeit fölvetvén a csorba várra, megemelte csillagos
                    buzogányát:</p>
                <p>- Lépjenek müködésbe valamennyi battériák! Minden keresztény vitéz vesse magát a
                    falakra!</p>
                <p>Hirtelenül feketére változott az ég. Mert köröskörül a hegyeken és dombokon
                    felzúgtak az ágyuk s a bombák recsegésétől és a mozsarak dörgésétől elsötétült a
                    világ. Abdurrahmann basa száz ágyuval dörgött vissza.</p>
                <p>Reszketett a levegő és reszketett az ég!</p>
                <p>Badeni Lajos akkor már megvetette lábát a Gellérthegy felé eső legerősebb bástya
                    árkában. Véres viaskodás tört ki emiatt. Julius hava huszonkettedik napján a
                    törökök hallatlan merész­séggel kirontottak a bajorok vi-árkaira s véres fejjel
                    verték ki belőlük a szászokat, ágyuikat és mozsaraikat pedig beszegezték. Ámde
                    ekkor a német tüzérek vetették reá magukat a várba visszahátráló kontyosokra s
                    ugyanakkor történt, hogy égigérő rengés rázta meg Pestet, Budát és köröskörül a
                    hegyeket.</p>
                <p>Mert a német tüzérek váratlanul tüzetszóró mázsás golyókkal kezdték döngetni a
                    magyar fővár bástyáit. Egy ilyen szörnyü sebességgel forgó mázsás golyó zuhant
                    le a törökök fegyvertárára s egyidőben égigcsapó veresség lobbant föl a
                    lőporraktárból, melyet átszakitván egy tüzes bomba, felhőkig vágott föl
                    ezerötszáz törököt... Mindenkiben elállt a sziv! Iszonyu volt a rázkódás ereje:
                    Pesten házak dőltek össze, a Duna husz ölnyire csapott ki medréből, a vár
                    falainak mázsás kövei félmérföldes körzetben sivitottak szét, maga Buda pedig
                    füstbe és porba borult, hogy két órán keresztül senki semmit nem látott...</p>
                <p>S ebben a szivelállitó csöndben Lotharingiai Károly herceg uj követet küldött fel
                    a várba. Levelet vitt magával a követ s e levél szólt, amint következik
                    itten:</p>
                <p>»Abdurrahmann basának, Buda ezidőszerint való vezérbasájának és a többi
                    parancs­nokok­nak!</p>
                <p>Jól tudjátok, hogy a fényes hatalmu s verhetetlen római császárnak, a mi
                    legkegyelmesebb Hadurunknak győzelemittas seregei Buda alá szálltak, azt ostrom
                    alá vették s olyan tátongó réseket lőttek a falakon, hogy annak megvétele a
                    legkurtább idő kérdése csupán. Mielőtt azonban győzelemittas hadainkat még egy
                    utolsó rohamra küldenők ti-ellenetek, figyelmez­tetünk titeket, adjátok meg
                    önszándékból a várat. Ha ezt cselekszitek, minden harcos és egyéb lakos szabadon
                    vonulhat el Budából, magával viheti minden marháját s más javait. Ha ezt nem
                    cselekszitek, hanem Buda vára ellenünkben dacolván, fegyverrel vétetik bé s
                    hágatnak meg falai és bástyái keresztény vitézeink által, senkinek irgalom nem
                    lészen, hanem mindenkit lekoncolunk. Add meg hát magadat, Abdurrahmann basa!</p>
                <p>Lotharingiai Károly herceg.«</p>
                <p>Abdurrahmann basa válasza ennyi volt:</p>
                <p>»Soha!«</p>
                <p>Napok és hetek multak... A hercegi fővezér haditanácsba ült össze ezalatt a többi
                    fejedelmi vezérrel. S határoztatott végül is, amint következik:</p>
                <p>Tizenkétezer válogatott vitéz indul rohamra mégegyszer. Szavoyai Eugén herceg és
                    Badeni Lajos őrgróf a Bécsi-kapu felől támad, dél felől Souches gróf, Ottingen,
                    Görger és Nigrelli indulnak meg, Eszterházy Pál herceg ugyanakkor négyezer
                    magyarral veti reá magát a meredek falakra a Viziváros felől. A négyezer magyar
                    részint a hajdukból telt ki, részint a Petneházy ezredes katonái közül való
                    volt.</p>
                <p>Aközben esteledni kezdett.</p>
                <p>És ahogy esti hat óra lett volna, három ágyu dörrent meg az ereszkedő alkonyati
                    szinekben. Ez volt a jeladás!</p>
                <p>S megindult a legvéresebb roham.</p>
                <p>A három ágyuszóra megnyiltak a torkai Lotharingiai Károly herceg és a bajor
                    választófeje­delem összes battériáinak: a huszonnégy-, harminchat- és
                    negyvenötfontos ágyuknak, a harmincfontos spanyol tarackoknak s a százötven- és
                    kétszázfontos mozsaraknak. Ezek az ágyuszörnyek tüzesbombákkal árasztották el a
                    várat, mely felé tizenkétezer keresztény harcos repült feketén, mint a felhők
                    földi árnyékai... Abdurrahmann basa személyesen állt ki katonái élére, akik
                    gyilkosan verték le a falakról s taposták halálra a tizenkétezer keresztény
                    vitézt. Erre már kardot rántott a lotharingiai herceg is és kivont karddal maga
                    verte vissza embereit a falakra és bástyákra, akik véres szemmel mászták meg a
                    sáncokat s az egyik beomlott fal­töredékre kitüzték a Máriás-zászlót...
                    Abdurrahmann basa négy aknáját robbantotta föl ekkor, mely teméntelen pogányt és
                    keresztényt vetett át a másvilágra. A gomolygó és büdös füstben a személyesen
                    harcoló lotharingiai herceg uj katonáit inditotta rohamba. Abdurrahmann basa
                    kilenc aknát robbantatott föl ekkor s az ostromlók fele ismét az égbe
                    repült...</p>
                <p>De nem volt megállás többet!</p>
                <p>Szavoyai Eugén herceg és Badeni Lajos őrgróf uj csapatokat parancsolt előre a
                    tüzektől megszaggatott setétben s egyfelől brandenburgiaiak, másfelől a
                    Petneházy kurucai nyomultak elő, miként a fergeteg. Egy magyar kuruc-zászlót
                    tüzött ki a harmadik bástyára, amelyet be is vettek, embertelen mészárlás után.
                    Ezalatt azonban a dél felől rohamozott németek visszafelé kezdtek özönleni,
                    megrémülve az egyre robbanó aknáktól. Vérszemre kaptak ekkor a törökök s
                    leirhatatlan dulakodás indult meg a kiáltozásoktól, jajveszékeléstől,
                    tüzesbombák durro­gásától és aknák dörgésétől szétvert éjszakában. Szavoyai
                    Eugén herceg és Badeni Lajos őrgróf ujból csatarendbe szedte a katonákat, akik -
                    föllelkesedve a vezérek példáján - ismét nekivetették magukat a falaknak, s
                    vérengző vagdalkozásba kezdvén a janicsárokkal, a külső bástyákban mégis csak
                    sikerült megvetniök a lábukat.</p>
                <p>E roham után négyezer és hétszáz keresztény európai katona maradt vissza
                    holtan.</p>
                <p>Aközben augusztus lett...</p>
                <p>E hó harmadik napján általános uj roham indult meg a romhalmazban füstölgő Buda
                    ellen, ám a törökök mérhetetlen vitézséggel verték vissza körül-körül a
                    rohamot.</p>
                <p>Nagy oka volt lelkesedésüknek!</p>
                <p>Előző napon tudták meg a várban, hogy Buda szabaditására közeledik már a
                    nagyvezér. Közel járt már Promontorhoz és vele nyolcvanezer katonája.</p>
                <p>Lotharingiai Károly fővezér az ostromló hadakból nyomban kiszakitott negyvenezer
                    keresz­tény vitézt s a nagyvezér ellen inditotta. Maga állt az élére ennek a
                    negyvenezer keresztény­nek, hogy sebtiben megszállja a torbágyi es promontori
                    magaslatot. Ámde amire odaértek volna elővédei, a magaslaton már a kontyosok
                    sorakoztak föl s ezokból a herceg a Budaörstől a Sashegyig elnyuló vonalra huzta
                    vissza mind a negyvenezer emberét, ugyhogy jobb­szár­nyával a budaörsi hegyekre
                    támaszkodott, mialatt a bajor választó balszárnya a Duna folyam balpartjára
                    nehezedett.</p>
                <p>Augusztus hó tizenharmadik napjára virradt azonközben.</p>
                <p>Európa keresztény vitézeinek egyrésze a magyar fővárost rohanta meg ujabb és
                    ujabb gyötre­lemmel, másik része ugyanakkor - háttal fordulva Budának - a
                    nagyvezér ellen készült döntő csatába bocsátkozni.</p>
                <p>A nagyvezérnek azonban, döntő ütközet helyett, merőben más számitásai voltak
                    egyelőre.</p>
                <p>Mert a nagyvezér minden erőfeszitéssel azon volt, hogy valami módon segitséget
                    juttasson be a várba s ezokból - megtévesztésül - hol hátrált valamit, hol ismét
                    előbbi állását foglalta vissza s azalatt nyolcezer spáhit és janicsárt előretolt
                    a balszárnyról, hogy Budakeszin és a Pálvölgyön keresztül berontsanak a magyar
                    fővárba. Észrevette ezt a mozdulatot Dünewald gróf lovasgenerális s magyar
                    huszárokkal, horvát talpasokkal és dragonyosokkal szállt szembe a törökök ellen.
                    Ugyanakkor maga után vonta Pálffy és Caprara ezredeit s tüstént rávetette magát
                    a kontyosokra.</p>
                <p>Rövid volt a viadal, ám annál szörnyübb a törökök pusztulása.</p>
                <p>A magyar lovasok pozdorjává törték a spáhikat, amire fejvesztett menekülés indult
                    meg. Két basa, kétezer halott és sebesült, ötszáz fogoly maradt vissza s
                    odaveszett a törökök nyolc ágyuja is.</p>
                <p>A tébolyult menekülésre takarodót fuvatott a nagyvezér s a promontori magaslatra
                    vonult vissza. De csupán azért, hogy fölszedje a Dráva felől sürün érkező
                    erősitéseket.</p>
                <p>Lélegzetfojtó napok következtek... Érezte mindenki, hogy Buda alatt dől el Európa
                    sorsa!</p>
                <p>Csaták és ütközetek követték egymást s roham roham után zudult a vár csorba
                    bástyái ellen. E hónap huszonnyolcadik napján az ostromló hadak kezébe jutott
                    Abdurrahmann basának egy levele, melyet a nagyvezérhez próbált kicsempészni és
                    amelyben kétségbeesve tudósitotta, hogy a vár még életben lévő kétezer védője
                    annyira fáradt és kiéhezett, miszerint egy ujabb általános rohammal nem tud
                    szembeszállni többé, ő azonban vérének utolsó cseppjéig védeni fogja magát, s
                    mint pogány hős fog meghalni Buda kövei alatt.</p>
                <p>Igy érkezett el szeptember elseje.</p>
                <p>Ekkor már megjött Scherfenberg hadteste is Erdélyből s Abdurrahmann basa belátta,
                    hogy nincs hátra egyéb választás, mint a férfias halál.</p>
                <p>Ezen a szeptember-elsejei napon nagy haditanácsba ültek össze a szövetséges
                    haderők fő­vezérei és tábornokai s egyakarattal határozták el, hogy az összes
                    keresztény hadakat rázudit­ják másnap este körül Budára... Dobogó szivvel várt
                    mindenki.</p>
                <p>Megjött aztán szeptember másodikának napja is.</p>
                <p>E napon a nagyvezér nyolcvanezer katonájával fogcsikorgatva készült rárontani a
                    Buda ellen utolsó rohamra induló keresztényekre, ámde Torbágy körül utját állta
                    Dünewald gróf, Pálffy és Caprara. Hajnal óta tombolt a csata, mialatt
                    Lotharingiai Károly herceg kiséretével a Sváb­hegy déli lejtője fölött ült
                    szürke lován s a várakozástól remegve figyelt Buda bástyái felé.</p>
                <p>A nap forrón vert s égett a világ mindenfelé. Tüzözönben álltak a budai erdők, az
                    Alföld kiszáradt mocsarai s Torbágy felől ágyuk dörögtek. Azontájt verekedett a
                    nagyvezérrel hajnal óta Dünewald, Pálffy és Caprara.</p>
                <p>Lotharingiai Károly herceg ott ült szürke lován a Svábhegy déli lejtője fölött,
                    körötte szükebb táborkara. Ugy ült a lovon, hogy hátraszegte magát dölyfösen a
                    nyeregben, jobbkezében ott rezgett csillagos buzogánya.</p>
                <p>Izgatott volt a herceg.</p>
                <p>Mert négy órakor délután hat ágyunak kellett megszólalnia, egymást követve. S a
                    hat ágyu­szóra Európa minden keresztény vitézének kellett magát rávetnie Budára:
                    bajoroknak, wür­tem­bergieknek, szászoknak, poroszoknak, sváboknak, franciáknak,
                    olaszoknak, lengyeleknek, spanyoloknak, svédeknek, horvátoknak és vagy kétezer
                    hajdunak.</p>
                <p>Délutáni két óra lehetett ekkor.</p>
                <p>Ugyanebben az időpontban a nagyszakállu Szepessy Pál Óbuda felé ereszkedett alá
                    igen gyorsan és halálos neszben. Mögötte mintegy hatezer ordas: fáradt talpasok
                    és kókadtnyaku lovasok. Egyéb választásuk nem volt már: Buda romjai alatt
                    kivántak meghalni egytől-egyig.</p>
                <p>És ott, Óbuda fölött találkozott Szepessy Pál az eléje érkezett Petneházy Dávid
                    ezredessel. Négyezer kuruc jött a Petneházy hátában s azonfelül horvát lovasság
                    és brandenburgi infantéria.</p>
                <p>- - - - - - - - - -</p>
                <p>Megrenditő találkozás volt!</p>
                <p>Szepessy Pálnak és fölkelőinek közeledéséről idejében értesült Lotharingiai
                    Károly herceg s abban a föltevésben, hogy a kardrakelt bujdosók vezére a
                    szövetséges hadak hátába készül támadni, vagy egy órával előbb Petneházy
                    óbersztet rendelte ki eléje császári hitre átállt kurucaival, horvát lovasokkal,
                    meg brandenburgi infantériával, hogy verje szét a csőcseléket és ha lehet, fogja
                    el és megkötözve hozza eléje a gyülölt öreget.</p>
                <p>S a délceg kurucezredes megindult. Nem tudta hinni, hogy ütközetbe szálljon
                    ellene a régi vezér, mindazáltal nem hagyták békén zaklatott gondolatai, amelyek
                    között Óbuda felé huzódott előre.</p>
                <p>Mert jól ismerte Szepessy Pált, akinél ember nem gyülölte még jobban a
                    németet.</p>
                <p>Ámde csalódott! Mert senkire a világon nem haragudott többé az elvénült
                    vezér.</p>
                <p>Petneházy alighogy elhagyta volna Óbuda utolsó házait, nyomban megpillantotta az
                    ősz Szepessyt és ordasait, amint gyors menetben közeledtek a füsttől és koromtól
                    feketén mere­dező magyar fővár felé. Legelöl a keserü vezér, utána kapitányok és
                    hadnagyok, utánok a lovasok, még-aztán a gyalogok.</p>
                <p>Voltak hatezeren.</p>
                <p>Szótlanul közeledett egymás ellen a két csapat, de ötven lépésre egymástól
                    megálltak.</p>
                <p>Akkor előlépett vékonyhasu lován Petneházy egyedül. Ahogy az öreghez ért volna,
                    aki mögött a búsbajuszu Esze Tamás markolta csákányát, tisztelgett:</p>
                <p>- Az Isten hozott közénk, vezér!</p>
                <p>Levert, nagyon levert volt immár Szepessy Pál s a szakálla vigasztalan szinü...
                    Vén szemei szomoruan csillantak meg két boltozott szemürege alatt, aztán
                    megmozditotta csüngő szemöldökét s olyan hangon szólt, mintha a sirból beszélt
                    volna föl:</p>
                <p>- Vivát ez a mi romlott kis Magyarországunk! Mi az ujság, Dávid öcsém?</p>
                <p>- Vezér! Európa keresztény vitézei e mai nap jókor-délutánján indulnak meg
                    utoljára Buda falai ellen...</p>
                <p>Szepessy Pál rekedten kiáltott közbe:</p>
                <p>- De mink is ott leszünk, öcsém! S bizonnyal mondom tenéked, hogy meg fogjuk
                    hágni a falakat!</p>
                <p>Petneházy elnémult. Nem akarta hinni, amit hallott.</p>
                <p>- Hogyan, vezér? Hát ti is német zászló alá álltok át?</p>
                <p>- Soha! - zörrent fel indulatosan az öreg. - Csak megvesszük Budát! A török,
                    megszegvén a hitet, rabszijra füzte Thököli Imre öcsémet, aki a királyunk volt
                    addig... Hát most megfizetünk a kontyosoknak!</p>
                <p>S Petneházyra vetette a fejét:</p>
                <p>- Vezess a herceg elé!</p>
                <p>- - - - - - - - - -</p>
                <p>Félnégy körül lehetett délután.</p>
                <p>Lotharingiai Károly herceg ott ült szürke lován a Svábhegy déli lejtője fölött,
                    körülötte főtisztjei sorakoztak, ugyancsak lóháton s valamennyien izgatottan
                    figyeltek Buda kormos falai és bástyái felé. Félóra mulva kellett megdörrennie a
                    jeladó hat ágyunak.</p>
                <p>Távolról, igen távolról, valahonnét Torbágy irányából ágyudongás szállt errefelé.
                    Ott kellett vere­kednie valahol Dünewaldnak, Pálffynak és Caprarának a nagyvezér
                    nyolcvanezer katonája ellen.</p>
                <p>A nap szikrázva vert.</p>
                <p>És mialatt köröskörül halott némaságban készültek Európa hitvalló vitézei a
                    magyar fővár utolsó megrohanására, mindenfelé tüzben álltak az erdők és a
                    száradt alföldi mocsarak. Az egész világ égett. A pesti parton pedig le, egészen
                    Csepel-szigetéig, lankadatlanul cikáztak föl és alá Batthyány Ádám lovasai.</p>
                <p>És akkor még nagyobb csönd állt be.</p>
                <p>S ebben a rémült csöndben váratlanul lovasstaféta bukkant föl a Rózsadomb felől s
                    lován kinyulva, nyilegyenesen repült-repült a hercegi fővezér felé.</p>
                <p>Ahogy odaért volna, visszakapta lovának kantárát, amire lecövekelt lábbal állt
                    meg a ló. És tisztelegve jelentette:</p>
                <p>- Fenség! A zendülő Szepessy Pál és hatezer zendülő ordasa közeledik Óbuda
                    irányából!...</p>
                <p>A hercegi fővezér megütődött:</p>
                <p>- És Petneházy óberszt hová lett?</p>
                <p>- Fenség - jelentette a lovas - Petneházy óberszt is velök jön...</p>
                <p>Lotharingiai Károly herceg nem ült többé dölyfösen a lován, ahelyett
                    tanácstalanul nézett a főtisztjeire. Ám ugyanakkor megnyugtatta a staféta:</p>
                <p>- Fenség! Nem lázadó szándékkal jönnek a rebellisek mostan... Ellenkezőleg: nincs
                    már egyéb óhajuk, minthogy meghaljanak a magyar fővár falai alatt!</p>
                <p>A hercegi fővezér meg volt lepetve, de azért uralkodott magán:</p>
                <p>- Mindenesetre meg fogjuk hallgatni őket!</p>
                <p>És akkor olyan csend állt be, hogy egyetlen falevél nem mozdult, köröskörül
                    azonban tüzben állt a világ. Halottnak tetszettek az összes vi-árkok, hallgattak
                    az ágyuk, elnémultak az aknák, a hercegi fővezér pedig ott ült szürke lován a
                    Svábhegy déli lejtője fölött.</p>
                <p>Igy mulhatott el kinos negyedóra, mikor a Rózsadomb mögül, a Svábhegy alá
                    kanyargó völgyben felbukkantak az ordasok...</p>
                <p>Petneházy Dávid ezredes jött legelöl a lengőszakállu Szepessy Pállal, aki egy
                    nemzet búját hozta árván csüngő bajuszában. Esze Tamás lovagolt megette a
                    seprüszemöldökével meg a csákányával, valamivel odébb rezesorru Majos Ferenc
                    düllöngött a lován, aki hazafias aggo­dalmai okából még jókor reggel leitta
                    magát egy Esztergom-alatti csapszékban s most is dült belőle az italgőz... Az
                    oldalán Tulok György kapitány bánkódott a dülledt homlokával s ott lehetett
                    látni a fiatal Szepessy Pált és leghübb barátját, Keczer Gábort... Hátukban a
                    lovasság kanyarodott ki, kókadt nyakkal s még azután a gyalogrenden lévő
                    talpasok talpaltak a fullasztó hőségben. Petneházy Dávid régebben átpártolt
                    kurucai követték őket, akik után horvát lovasság és brandenburgi infantéria
                    zárta be a menetet.</p>
                <p>Szepessy Pál ordasai és Petneházy Dávid kurucai voltak ugy tizezren, mindent
                    összevéve.</p>
                <p>Lotharingiai Károly herceg ott ült szürke lován a Svábhegy déli lejtője fölött s
                    ahogy eléje ért és megállapodott volna a hallgatag menet eleje, hátrafeszült
                    lovának nyergében s kifeszitette csillagos buzogányát.</p>
                <p>És akkor rákiáltott Szepessy Pálra:</p>
                <p>- Kik vagytok?</p>
                <p>- Mink, fenség - kezdte elborult hangon a csatákban és ütközetekben elvénült
                    lázadófőnök -, Thököli urunk szabadságért hadrakelt bujdosóiból az utolsók
                    vagyunk, mert a kuruckirály kisded csapata, mely Szatmár táján tétlenkedik, nem
                    számit többé komoly erőnek...</p>
                <p>A hercegi fővezér most másodizben kiáltott fel dölyfösen:</p>
                <p>- És te magad ki vagy?</p>
                <p>Szepessy Pál bátran nézett farkasszemet Lotharingiai Károllyal:</p>
                <p>- Fenség! Nevem: Szepessy Pál s tizennégy éve zörgetem immár kardomat a
                    hajmeresztő bujdosásban!</p>
                <p>- Kutyák vagytok! - kiáltott föl veresregyulva a hercegi fővezér. - Pogány ebek
                    és nem ke­resz­tény harcosok, akik kiraboltátok a bányavárosokat, s porig
                    égettétek Csehföldet és Morvát, földönfutókká tettétek szerencsétlen papjainkat
                    s gyalázkodó levelet küldtetek császári urunk őfelségének...</p>
                <p>Itt fölszegte a fejét Szepessy Pál:</p>
                <p>- Én magam mondtam tollba a seregdeáknak!</p>
                <p>- Hallgass, eretnek kutya! - csattant reá Lotharingiai Károly. - Nincs emberi
                    képzelet, amelyet ti felül ne multatok volna dulásaitokkal, fertelmes szátokkal,
                    védtelenek kinzásával, házaknak és kazlaknak felgyujtásával!...</p>
                <p>Itt megemelte csákányát az italgőzös Majos Ferenc s morogni kezdett:</p>
                <p>- A teremtésit, megint kutyaszoritóba került a magyar! Mehetünk a fenébe!</p>
                <p>Alig tudták elhallgattatni a rezesorru kapitányt. Akkor azt kérdezte a gőgös
                    herceg, de már enyhültebb akarattal:</p>
                <p>- És most mivégből jöttetek hozzánk?</p>
                <p>- Avégből jöttünk, fenség, hogy minekünk nincs már egyéb kivánságunk, minthogy
                    katona­halállal mulhassunk ki a magyar fővár alatt...</p>
                <p>Elhallgatott, miközben visszafojtott lélegzettel figyelt valamennyi ordas.
                    Lotharingiai Károly herceg kevés ideig maga elé tépelődött s akkor igy beszélt
                    messzire-csengő hangon:</p>
                <p>- Meghánytam magamban a dolgot is azt mondom néktek, ti rebellisek: minden
                    gonoszság­tokat elnézi a mi legszentebb császári urunk őfelsége, ha megveszitek
                    a várat!</p>
                <p>Szepessy Pál megfordult, a vár felé nézett s aztán annyit mondott
                    halálos-komolyan:</p>
                <p>- Budát mink megvesszük!</p>
                <p>A rút szemöldökü Esze Tamás utánabólogatott:</p>
                <p>- Minden bizonnyal megvesszük!</p>
                <p>Lotharingiai Károly herceg a kiséretéhez fordult mostan:</p>
                <p>- A dombokon és a hegyeken szólaljanak meg a battériák mind: hatfontosok, spanyol
                    tarackok és tüzesgolyókat dobáló mozsarak, de csupán rebellis magyarok
                    induljanak meg a falak és bástyák ellen!... Mehettek!</p>
                <p>És ezt már Szepessy Pálnak kiáltotta oda.</p>
                <p>Az ordasok megfordultak, de velük fordult meg Petneházy Dávid ezredes is. És
                    leszállván lovaikról a fölkelők lovasai, halk neszben indultak meg a vár alá...
                    Ahogy végleg eltüntek volna a fordulónál, Lotharingiai Károly gunyosan szólt oda
                    a környezetének:</p>
                <p>- A rebellisekért nem kár!</p>
                <p>Hisz a halálnak szánta valamennyiöket.</p>
                <p>És akkor egyszerre megdördültek köröskörül az ágyuk: a Gellért alól, a Naphegy
                    tetéjéről, a Svábhegy lankáiról és a Rózsadombról. Koromba, porba és lőporfüstbe
                    merültek Buda düledék-falai és a feketére-csorbult bástyák. S a falakról és
                    bástyákról száz ágyuja zugott vissza Abdurrahmann basának.</p>
                <p>Mintha az Utolsó Itélet napja szakadt volna le a világra!</p>
                <p>Petneházy Dávid ezredes akkor már a Zsidókapu előtt állt föl négyezer kuruccal, a
                    lengő­szakállu Szepessy Pál a Fehérvári-kapu előtt állt föl hatezer ordassal. Az
                    öreg feje fölött kókadtan csüngött alá sok csatákon megkopott Máriás-zászlójuk.
                    Szepessy Pál megcsókolta a zászló szegélyét s maga elé suttogott:</p>
                <p>- Mária-Anyánk, légy irgalmas mihozzánk!</p>
                <p>Ám a Zsidó-kapu felől ugyanakkor égigérő kiáltozás vert át:</p>
                <p>- Jézus segits!</p>
                <p>Ugyanakkor a vén Szepessy Pál is kisuhantotta széles kardját s erre a kiáltásra
                    felüvöltöttek az összes ordasok:</p>
                <p>- Jézus-Mária!</p>
                <p>S ugyanegy pillanatban tizezer magyar indult neki a falaknak és bástyáknak, hogy
                    talpaik alatt megdörgött a hegy.</p>
                <p>Minden ágyu zúgott. S a kormon, lőporfüstön és porfelhőkön át csak elvétve
                    lehetett látni, hogy a falakon és bástyákon megjelennek és tébolyultan táncolnak
                    a janicsárok. Feketén, mintha mindegyik egy-egy Sátán lenne. S a bástyákról és
                    falakról ugyanakkor döngő sziklák kezdtek henteregni lefelé, forró szurok
                    zuhogott alá, égő koszoruk sustorogtak repülő és forgó kerekeken. S kurucok,
                    kurucok kezdtek henteregni lefelé fekete tömegekben.</p>
                <p>Gyötrelmes negyedórák következtek. A koromban, porban és lőporfüstben elborult a
                    napnak arca. A pesti partról ugyanakkor faldöntő ágyuk kezdték döngetni a
                    várat.</p>
                <p>Lotharingiai Károly herceg ott ült szürke lován a Svábhegy déli ereszkedője
                    fölött s bénulni kezdett a szive, a sürü feketeségbe merült Buda előtt, mialatt
                    táborkara szorongva lesett előre. A feketeségen át itt-ott keresztülcsattantak
                    az aknák tüznyelvei és ha itt-ott megrepedtek a füstfelhők, látni lehetett, hogy
                    Petneházy kurucai és Szepessy Pál ordasai feketén gomo­lyognak föl-föl és
                    toporzékolnak őrjöngve, ugyanakkor teméntelen-sokan henteregnek lefelé holtan,
                    avagy halálos sebeikben orditozva és tépdesve a sebeiket.</p>
                <p>Öt óra lehetett, amikor falfehér arcu staféta állt meg a fővezér előtt:</p>
                <p>- Fenség! Petneházy óberszt puszta karddal vivja a Zsidó-kaput, Szepessy Pál és
                    üvöltő legényei pedig baltával és csákánnyal verik forgácsba a
                    Fehérvári-kaput.</p>
                <p>A fővezér nem tudott mit szólni. Mert látta már, hogy őrülteket szabaditott reá a
                    várra.</p>
                <p>Ujabb s még iszonyubb negyedórák következtek mostan.</p>
                <p>Buda ismét beleveszett a füstbe és koromba. Hat óra lehetett, a nap a budai
                    hegyek vállára készült lehajtani elfáradt fejét, amikor - egy meghasadt
                    füstfelhőn át - ugy rémlett föl Lotha­ringiai Károlynak, hogy fölkelő-zászló
                    leng az egyik bástyán s szivelállitó pillanatok után mintha egy másik keresztény
                    zászló siklott volna föl Nagyboldogasszony templomának tornyára.</p>
                <p>De nem volt ideje még megborzongani sem, amikor ujabb staféta állt meg
                    előtte:</p>
                <p>- Fenség! Petneházy óberszt kuruc-zászlót tüzött ki az egyik bástyára!</p>
                <p>Lotharingiai Károly könnyes szemmel nézett a környezetére:</p>
                <p>- Urak! Buda a miénk!</p>
                <p>És ugyanakkor köröskörül a füstbeburkolt vár alatt felorditottak Európa összes
                    keresztény vitézei: bajorok, würtembergiek, szászok, poroszok, svábok, franciák,
                    olaszok, lengyelek, spanyolok, svédek, horvátok és hajduk. Az égig nyult föl ez
                    a diadalüvöltésük:</p>
                <p>- Buda a miénk! Buda a mi-é-é-énk!</p>
                <p>...Szepessy Pál e pillanatban ellenség vérétől piszkosan ott állt az egyik
                    bástyarésben, neki­dül­ve a falnak, rémületre tágult szemgolyókkal... Látta a
                    vár terén őrjöngő dulakodást... Petne­házy Dávid ezredes csak az imént sujtotta
                    fejbe a vakmerőn vagdalkozó Abdurrahmannt, amire eldőlt a vezérbasa s lisztes
                    szakálla eltakarta, mint egy fehér lobogó... Látta Esze Tamást toporzékolni a
                    sulyos csákányával... Látta Tyukodi pajtást legénykedni és táncolni a hátráló
                    törökök karéjában... Mellette ugyanakkor fujtatott föl csunya káromkodással
                    rezesorru Majos Ferenc (Tulok György kapitány holtan feküdt már!) és látta Buga
                    Jakabot, meg Zöld Demetert csapkodni keserü búval... Ott vagdalkozott lihegve
                    Sallay Pál pataki szénior is... És látta végül köröskörül az erdőket, meg az
                    Alföld lapját másvilági tüzözönben... Ugyanakkor meghallván alulról Európa
                    keresztény vitézeinek diadalorditását, akik fekete tömegekben indultak meg az
                    árva Buda ellen, Szepessy Pál ráocsudott leghübb szövetségesüknek, a török­nek
                    nagy szerencsétlenségére s a falnak tántorodva, fejhez kapott:</p>
                <p>- Uram-Isten, mi lesz most mivelünk?</p>
                <p>- - - - - - - - - -</p>
                <p>Álló hétig zúgtak Európa összes harangjai.</p>
                <p>Nemes Babotsay Izsák ur, Tarczal város nótáriusa pedig - Siralmas Krónikáját
                    jegyezgetvén - irta vala annakokáért, amint vagyon itten:</p>
                <p>»Ebben az Esztendőben vétetett meg véres ostrommal hires emlékezetü Buda Vára,
                    régi nagyemlékezetü magyar Királyok kedves lakóhelye, ugyanazon napon, melyen,
                    Istennek titkos itéletibül, hajdan a törököknek kezibe deveniált volt. Ugymint
                    Szent Mihály Havának második napján«.</p>
                <p> </p>
            </div>
          <div type="chapter">
                <head>XXIII.</head>
                <p>A lángok, melyekben az esztergomi, szentendrei és torbágyi erdők álltak,
                    zsarátnokba hulltak ugyan s aludtak el aztán végleg, a kánikula óta kiszáradt
                    nádasok azonban továbblobogtak az őszben. Tüz, égignyuló tüz volt a Dunától a
                    Tiszáig huzódó nádtenger és a Dunántul.</p>
                <p>Mert arra menekült a nagyvezér is.</p>
                <p>A nagyvezér, mikor a hirt kapta, hogy Buda elesett s Abdurrahmann basa lelke
                    átszállt a Paradicsomba, földhözcsapta turbánját s fortyogó mérgében megesküdött
                    a Próféta szakállára, hogy visszaveszi Budát s kipörköli belőle az összes
                    gyaurokat. Ám eszeágában sem volt valóra váltani fenyegetőzését, mivel egyelőre
                    tulságos melege volt: a sarkában ugyanis ott csörtettek immár Európa keresztény
                    vitézei s az eretnek hiten lévő ordasok. Bizony, menekült a nagyvezér, miközben
                    a hátában tüznyelvek festették haragos-vörösre a barna őszi estéket.
                    Lotharingiai Károly herceg véres karddal vette vissza Kalocsát, Badeni Lajos
                    Pécset és Simontornyát foglalta el ugyanakkor. Kaposvár és Siklós önként adta
                    meg magát s példájokat nyomon követte Szeged is. De még ez sem volt elég csapás
                    a kontyosokra: október huszadik napján az egyesült keresztény hadak a nagyvezér
                    seregét pozdorjává törték Zentánál.</p>
                <p>A nagyvezér Péterváradra huzódott vissza ekkor. Péterváradról Veterani
                    tábornokhoz küldte Mehmed agát, hogy békét ajánljon föl neki a szultán nevében.
                    Veteranit azonban Mehmet nem találta Szegeden, amire Szolnokra sietett Karaffa
                    elé.</p>
                <p>A feketearcu generális megvetéssel fogadta a török követet:</p>
                <p>- Tudom jól, hogy az alkudozás csak ürügy nálatok, ti kutyák!</p>
                <p>Az aga megesküdött ekkor égre-földre s a Próféta koporsójára, hogy a szultánnak
                    nincs egyéb szándéka, minthogy békére léphessen a verhetetlen keresztény hadak
                    fővezérével.</p>
                <p>Karaffa igy szólt ekkor a nagyvezér követéhez:</p>
                <p>- Előbb bizonyságát kell adnotok, hogy valóban békeszeretők vagytok!</p>
                <p>- S mi lenne a bizonyság? - érdeklődött az aga.</p>
                <p>Karaffa annyit mondott gunyosan:</p>
                <p>- A Thököli feje!</p>
                <p>Az aga megnyugtatta erre a feketearcu császári tábornokot, hogy hamarosan
                    szállitani fogja a kuruckirály fejét. És csakugyan, a nagyvezér elhatározta,
                    hogy Nándorfehérvárra maga elé idézi Thökölit s végezni fog vele. Ámde nemsokára
                    meg kellett győződnie, hogy Lipót császár és tábornokai mosolyognak csak a
                    nagyvezér gyors igyekezetén. Az ő szemükben ártalmatlan, szegény ördög volt már
                    Thököli.</p>
                <p>Ez a hir megütötte Szepessy Pál fülét is. Zenta alatt táborozott ekkor az ujból
                    sokszor meg­zaklatott fejü bujdosóvezér s tüstént magához hivatta Esze Tamást.
                    Ahogy Esze Tamás megjelent volna előtte a seprüszemöldökeivel, a lengőszakállu
                    öreg vállára tette föl a tenyerét leghivebb hivének:</p>
                <p>- Az elkövetkezendő éjjelen kitörünk innét, öcsém, Tamás...</p>
                <p>Esze Tamás, akinek eleitől fogva nem volt kedvére ez a kutyamacska-barátság,
                    keserüen bólintott Szepessy Pál szavaira:</p>
                <p>- Veled megyünk, öreg!</p>
                <p>A bujdosóvezér igy folytatta ekkor:</p>
                <p>- Lám, mink vettük meg Budát s azóta is az én legényeim vagdalkoznak mindenütt a
                    legélen. Alig van már háromezer katonám a régi földönfutókból s most hirét
                    hallom imé, hogy Thököli Imre grófi öcsémnek is fejét készül kiadni a pogány
                    eb... Két tüz közé szorultunk öcsém. Tamás!... Csaknem magam vagyok immár:
                    Petrőczy és Ubrisi barátom valahol Thököli alatt reménykedik még a reménytelen
                    állapotban, rég halott már a két Duló-testvér, Buda bástyáiról hentergett alá
                    véresen az átkozotthirü Tulok György kapitány, kitartó hiveim közül Majos
                    Ferencet látom már csak magam körül a csutoraorrával, Majos Ferenc azonban
                    szinte mindig italos hazafias gondjainak miatta... Nos, Tamás öcsém, a
                    kuruckirály esete nagy példa minekünk is. Ki fogunk hát törni innét, belevetjük
                    magunkat a Szernye-mocsarakba s ujból zörögni fognak a kardok!</p>
                <p>Esze Tamás megrázta az ősz vezér széles markát:</p>
                <p>- Ki fogunk hát törni innét, vezér!</p>
                <p>- Még az elkövetkezendő éjszakán, - tette hozzá suttogva Szepessy Pál.</p>
                <p>- Még az elkövetkezendő éjszakán, - suttogta utána Esze Tamás.</p>
                <p>És igy történt, hogy az egyesült keresztény hadak zentai táborában másnap
                    hajnalra hült helye maradt csak Szepessy Pálnak és háromezer legényének. Lárma
                    és kapkodás tört ki a táborban s mikor az ordasok szökésének hire Lotharingiai
                    Károly herceg fülébe jutott el, önelégülten mosolygott rá:</p>
                <p>- Annál jobb! Most legalább okunk lesz leszámolni e bitangokkal is!</p>
                <p>Hideg ősz lett ekkorára s novemberi ködök hadoszlopai nyomultak már előre
                    mindenfelől az alföldi szemhatáron. S e ködöktől körülövezve igyekezett
                    északkeleti irányba Szepessy Pál és háromezer ordasa. Egyelőre Munkács táját
                    szerették volna megközeliteni, amelynek bástyafokán rendithetetlenül tartotta
                    magasra a thököliánus-zászlót Zrinyi Ilona.</p>
                <p>Mert gőgösen dacolt a vár!</p>
                <p>A kuruckirály ekkor már minden reménykedéstől elesve sétált fel és alá az
                    Al-Dunánál meg­fogyatkozott embereivel, de azért nem szünt meg biztatni
                    szépséges hitvesét, hogy fölmentő seregével tavaszra ott-terem Munkács alatt.
                    Ilona asszony meg irta, sürün irta szerelmes és hivogató leveleit a »rongyos
                    vár«-ból. S szerelmes szivvel válaszolgatott a szerencsétlen kuruckirály is.
                    Tavasz felé azt irta egyszer, hogyha kegyelmet kap Lipót császártól, kész
                    szivvel meghódol neki, sőt katolikussá lesz maga is összes alattvalóival
                    egyetemben. Ilona asszony ezt a levelet megmutatta férje leghübb emberének,
                    Absolon Dániel kancellárnak, aki, mint vakbuzgó luteránus, föltette magában,
                    hogy inkább német kézre játssza át a várat, de elébevág fejedelmi ura tébolyult
                    szándékának. Tervét közölte a szintén luteránus Radics Endrével is és sikerült
                    őt is a maga értelmére birni.</p>
                <p>Igy tudták ezt és adták szájról-szájra egymásnak a vár környékében csatangoló
                    kurucok, meg a Szepessy Pál ordasai, akik egyelőre a Szernye-mocsarak közé
                    vették be magokat s kicsor­bult kardjaikat kezdték élesitgetni.</p>
                <p>És a Szernye-mocsarakban ugyanakkor dörgő erővel harsant meg a Tyukodi pajtás
                    éneke. És tavaszra fordulván az idő, a Szernye-mocsarak minden tája zengett a
                    fenyegető táboridaltól. S ugyanakkor megzörgették kardjaikat az ordasok.</p>
                <p>Iszonyu okuk volt erre a fenyegetőzésre.</p>
                <p>- - - - - - - - - -</p>
                <p>És mikor a Szernye-mocsarakból felzúgott volna a német gyilkolására uszitó
                    katona-ének, borzadály szállta meg a véginségbe merült Felső-Magyarországot.</p>
                <p>Mert Karaffa Antal császári generális megindult Eperjes ellen. S rövidesen reá a
                    gyásztól és kétségbeeséstől porig sujtva hevert a lábainál Eperjes városa. Ez az
                    olasz vérü s ragyával ki­vert fekete ember, mielőtt nekiindult volna e század
                    legszörnyübb vérengzésének, igy kiáltott fel Lipót császár előtt:</p>
                <p>- Ha tudnám, hogy ereim között csak egy is van, melyben kimélet rejlik a magyarok
                    iránt, kész volnék kimetszeni s a tüzre vetni azt!</p>
                <p>És megfogadta a császárnak, hogy Magyarország területéről kiirtja az utolsó
                    nyomorult kurucot is.</p>
                <p>Munkács vára ugyan állt még, de különben lancknehtek árasztották el ujból az
                    árván maradt Felső-Magyarországot. A kóbor német hadak elől a sürü erdőknek és
                    kősziklák rejtekeinek vetette magát a szerencsétlen nép, hogy legalább a puszta
                    életét tengethesse tovább... Alig mult néhány hónapja, hogy Petneházy Dávid
                    kurucai és Szepessy Pál legényei szétvert hajjal vetették magukat Buda falaira s
                    vérbeborult fejjel hágták meg a bástyákat, Kollonics Lipót mindazáltal kiadta a
                    jelszót, hogy Magyarországot előbb rabszolgává, azután koldussá s végül
                    pápistává kell tenni, Karaffa Antal pedig parancsot küldött Csáky István kassai
                    kapitánynak, hogy maga mellé vévén Károlyi László szatmári és Barkóczy Ferenc
                    zempléni főispánt, a királyi városokban szedje el a protestánsok minden
                    templomait.</p>
                <p>Ez a parancs volt az első jeladás a protestánsok ellen megindult legszörnyübb
                    hadjáratra.</p>
                <p>Sirja felé készült már az 1686-ik esztendő, mikor Karaffa generálisnak ez a
                    parancsa megérkezett Kassa városába. A kassai kapitány nem is késett soká, hanem
                    az ujesztendőre elkövetkezett Vizkereszt után való napon elindult s Eperjesre
                    érve, elvette a protestánsok templomát. Hasonló sors érte Bártfa, Lőcse, Késmárk
                    és Nagybánya ujhiten lévő lakosságát.</p>
                <p>De mindez kezdete volt csak a kezdetnek!</p>
                <p>Mert kevéssel rá elszedték az eperjesi főiskolát. E nagyhirü tanodának ebben az
                    időben a tiszteletreméltó Zimmermann Zsigmond volt a gondnoka, aki - mint
                    Eperjes városának egyik tanácsosa is - általános tekintélynek örvendett. Ez az
                    ember, kezet fogván az ősz Keczer Andrással, minden követ megmozgatott, hogy
                    gyüjtés utján annyi pénzt teremthessen elő, amennyiből uj templomot épithessenek
                    az Urnak dicsőségére... Ám ugyanakkor az történt, hogy Karaffa Antal, a
                    protestánsok százados gyászára, Eperjesre tette át székhelyét. Igy akarta
                    megfigyelni a protestánsok alattomos mozgalmát, miután tudomására esett, hogy a
                    tiszteletre­méltó Zimmermann Zsigmond és az ősz Keczer András pénzt gyüjt
                    titokzatos célokra.</p>
                <p>A Keczerekkel anélkül is le akart számolni egyszersmindenkorra!</p>
                <p>A fekete generális megtévedt eperjesi polgárokat vesztegetett meg drága pénzen,
                    akik azt vallották előtte, hogy Zimmermann Zsigmond és Keczer András ujabb
                    szabadságmozgalmat készit elő s azonfelül ugy ők, valamint eperjesi
                    polgártársaik szakadatlan üzenetváltásban vannak Munkács megátalkodott védőivel
                    és Szepessy Pál piszkos lázadóival.</p>
                <p>S tizennégy esztendő bosszut lihegő várakozása után ekkor bukkant föl minden
                    gyülöletével Tábori Erzsók, Karaffa szeretője.</p>
                <p>Tőle tudta meg a fekete generális, hogy Zimmermann Zsigmond, Keczer András,
                    Rauscher Gáspár és Eperjes város egyéb összeesküvői ujabb fölkelés szitására
                    gyüjtik a pénzt s hogy a munkácsi őrség megbizásából azzal biztatják az
                    embereket mind Kassán, mind Eperjesen, hogy török és tatár hadakkal közeledik
                    immár Thököli az Al-Duna irányából, hogy a Szernye-mocsarak felől szélsebesen
                    jön Szepessy Pál az öles kardjával s velejön Esze Tamás, hogy megöljenek
                    mindenkit, aki német jött közénk nemzetünknek vesztére.</p>
                <p>Mindez Tábori Erzsók müve volt, aki elérkezettnek vélte a pillanatot, hogy
                    egykori megszé­gyenitéseért leszámoljon most Keczer Gábor édesatyjával,
                    apósával, minden atyafiságával s haláláig való mélységes gyászba boritsa a kis
                    Rauscher Editet és egyetlen növekvő fiát.</p>
                <p>Ugyanakkor pedig Lipót császárnak irt Karaffa Antal:</p>
                <p>»Fölfedeztem egy messzeágazó összeesküvést, melyből ha Felséged nagyszerü
                    diadalai nem szivják ki az életerőt s mely ha most nem jut nyilvánosságra,
                    alapjaiban renditette volna meg a birodalmat. Innen származik Thököli gőgje s
                    hadiereje annyi éveken át e mai napig. S nem is uj összeesküvés ez, hanem régi:
                    még Felséged atyjának életében keletkezett egy mindig uj meg uj fejekkel
                    fölmerülő hidra. Áll pedig ez seregszámra menő tagokból: egyesek pénzzel, mások
                    tanáccsal, mások tekintéllyel, ismét mások egyéb s egyéb szolgálatokkal segitik
                    előbbre a merényletet.</p>
                <p>Könyveket irhatnék össze azon dolgokról, melyeket fölfedeztem, de veszedelmes
                    volna papirra biznom a kutatások eddigi eredményeit. Elég annyit mondanom:
                    Felséged szentséges életére törnek s szándékuk Felséged minden országait és
                    tartományait tőből kiforgatni. Még a keresztény nevet is ki akarják irtani!</p>
                <p>Néhány évnek leforgása alatt ötizben nyertek kegyelmet a lázadók... Rabattától a
                    bánya­városokban, Dünewalde-tól Lőcsén, Lotharingiai Károly herceg őfenségétől
                    Pozsonyban, Schultztól Eperjesen és Caprarától Kassán. Büntetést senki sem
                    szenvedett, sőt Felséged határtalan kegyelmességéből sokan a rebellisek közül
                    még földekkel és tisztségekkel is jutalmaztattak. Ám hivebbekké mégsem lettenek,
                    lévén örök nyavalyája ennek az országnak, hogy folyvást pártosoktól hemzseg...
                    Hiszen találkoztak itten, akik még István király ellen is pártot ütöttek. Imé,
                    most itt az alkalom, minden időkre kiirtani Magyarországból a lázadás
                    szellemét!</p>
                <p>Félszabálynak semmi haszna, mert ilyes által barátokat nem szerzünk magunknak, az
                    ellenségtől pedig nem menekszünk általa. Nagyvárad, Munkács, Eger folyvást
                    veszedelemmel fenyegetnek mindent, készek mindig és mindenki ellen a fölkelő
                    latrok befogadására és ápolására. De most már elég volt: le kell nyesni egy
                    csapással valamennyi fejét a hidrának!«</p>
                <p>A császár sokáig gondolkozott, mignem végül rávették miniszterei, hogy Karaffát
                    teljhatalmu királyi-biztosul nevezze ki Felső-Magyarországra.</p>
                <p>S Karaffának első dolga volt összeállitani az itélőszéket.</p>
                <p>A himlőhelyes arcu fekete generális az 1687-ik esztendő februárius havának
                    tizedik napján váratlanul Eperjesre érkezett. A kapukat nyomban lezáratta: attól
                    fogva lélek nem jöhetett be és nem hagyhatta el a várost.</p>
                <p>S Eperjes város népén urrá lett a rémület...</p>
                <p>...Az ettől számitott hetedik nap estéjén a gerlai öreg kőházban tanakodott az
                    ősz Keczer András és leghivebb barátja, Rauscher Gáspár. A melegedő előtt ültek,
                    közöttük a kis Rauscher Edit, lehorgasztott fejjel. Odakint hüvös télutó
                    volt.</p>
                <p>Keczer Andráska, aki tizenharmadik esztendejét töltötte be e napokban, aludt már.
                    Ők hárman fel-felijedtek minden közeledő neszre az éjszakában.</p>
                <p>Az ifju menyecske összekulcsolta a kezét:</p>
                <p>- Mi lesz velünk, Teremtőm-Uram? Szegény férjem, csak legalább ő ne mozdulna
                    Szepessy Pál mellől!</p>
                <p>A két öreg hallgatott.</p>
                <p>Mert titkos hirvivők meghozták már a hirt, hogy Karaffa, e tébolyult olasz,
                    megkezdte a be­fogásokat. Előző napon a tiszteletreméltó Zimmermann Zsigmondot
                    hurcolták el elsőül a házából. Ép ebédnél ült volna a családjával, mikor két
                    császári tiszt vezetésével lancknehtek rontottak reá s még azt sem engedték meg
                    neki, hogy megölelhesse utoljára övéit. Ahelyett durva káromkodások közt
                    megragadták, magukkal hurcolták és hiába volt minden tiltakozása Eperjes város e
                    tiszteletreméltó polgárának, földalatti nedves börtönbe dobták.</p>
                <p>Keczer András és Rauscher Gáspár jól tudta, hogy most ők ketten vannak soron.</p>
                <p>És felsóhajtott az öreg Rauscher, miközben halottfehér leányára nézett:</p>
                <p>- Leányom, mi talán sohasem fogjuk látni többé egymást...</p>
                <p>És mialatt hangtalan fájdalomra vonaglott el a fiatalasszony csinos arca, az ősz
                    Keczer András komolyan nézett kedves menyére:</p>
                <p>- Leányom, hallgasd meg jól, amiket mostan mondok tenéked.</p>
                <p>A kis menyecske, erőt vévén fájdalmán, apósára függesztette okos szürkés szemeit.
                    Keczer András igy beszélt ekkor:</p>
                <p>- Nem tudom, mit rejt méhében a jövendő... De azt tudom, hogy nekem és atyádnak
                    meg vannak számlálva napjaink... Hallgasd meg azért, leányom, amiket mostan
                    mondok tenéked!</p>
                <p>- Hallgatom, apámuram, - suttogta halálravált arccal a fiatalasszony.</p>
                <p>Keczer András beszélt:</p>
                <p>- Mink ketten nem számitunk immár... Hosszu esztendeink a nemzet jogaiért
                    megharcolt harcokban mentek veszendőbe, ám ez a végzete ugyis minden magyarnak.
                    Gábor fiam, a te hites urad, megmarad-e, nem tudhatjuk. De itt van az unokánk...
                    Hallgass ide, leányom és jól megjegyezzed, amiket mostan mondok tenéked!</p>
                <p>- Odahallgatok, apámuram, - suttogta másodszor is a sokat szenvedett ifjuasszony,
                    miközben alig tudta visszafojtani égő könnyeit.</p>
                <p>Keczer András fölemelte gyérhaju fejét, mintha a jövőbe látott volna:</p>
                <p>- Unokánkat, mihelyt eléri éveit, ne marasztald itthon, hanem - felövezvén
                    nagyatyái kardját - induljon tüstént táborba. Ha régi barátom, Szepessy Pál nem
                    élne többé, ott lesz a nálánál ifjabb Esze Tamás, tisztelője nemes családunknak.
                    Unokánkat tanitsd meg, hogy emlékezvén nagyatyáira, soha ne higyjen a németnek,
                    hanem karddal harcoljon pusztitására, rontására, végső dulására!</p>
                <p>A kis Rauscher Edit szemei itt már könnyben csillantak meg.</p>
                <p>De nem folytathatta az öreg, mert ugyanakkor közeledő nesz ütötte meg őket,
                    mintha több lovas dobogott volna errefelé az éjszakában. Jött-jött a dobogás s
                    néhány pillanattal reá a gerlai udvarház nyitott kapuján fordultak be a
                    lovasok...</p>
                <p>Fülcsenditő csönd állt be a ház nagyebédlőjében...</p>
                <p>De csak két pillanatig!</p>
                <p>Mert a harmadik pillanatban szélesen nyitott be az ebédlőszobába, senki más, mint
                    Keczer Gábor maga.</p>
                <p>Hanem igen-igen megváltozott!</p>
                <p>Ugy érkezett, ahogy éppen elindult Szepessy Pál mellől, a Szernye-mocsarak
                    világából. Harcos öltözetben, csákóra-metszett lebbentyüs csalmában,
                    félsarkantyuval az egyik csizmá­ján, csataktól telehányva. Férfias arca megnyult
                    s a két halántékánál szürkülni kezdett a haja. Csak daliás tartása maradt a
                    réginek.</p>
                <p>Ám amire fölneszelt volna a két öreg, Rauscher Edit ott csüngött már a férje
                    nyakában és mig ujjbegyre ágaskodott, átkarolta gyenge két karjával s könnyei
                    megöntözték a harcokból megtért kisebbik gazda mellét:</p>
                <p>- Uram!... Én édes uram!...</p>
                <p>Nem birta tovább. S annyi esztendőnek meddő várakozása után sirvafakadt.</p>
                <p>Akkorára ott állt a két öreg is. Ahogy sikerült volna megölelniök nekik is a
                    hazáigvergődött fiut, egyszerre kérdezték ketten:</p>
                <p>- Honnan jöttél?</p>
                <p>- A Szepessy Pál ujból kardrakelt bujdosói közül, - válaszolt Keczer Gábor, kissé
                    neki­csodálkozva.</p>
                <p>- S kivel jöttél? - faggatta a két öreg ugyanegy pillanatban.</p>
                <p>Keczer Gábor méginkább nem értette:</p>
                <p>- A két szolgaemberemmel.</p>
                <p>Atyja és apósa megfogta most kétfelől s könyörögve kiáltottak fel:</p>
                <p>- Menekülj, fiam! Menekülj! Minden pillanatban itt-teremhetnek a császári kopók!
                    Miértünk nem kár immáron, de néked feleséged, kisfiad vagyon!</p>
                <p>Keczer Gábor nem akart hinni a fülének:</p>
                <p>- De hiszen én ott voltam Buda alatt s a keresztény hitért emelve kardot, hágtuk
                    meg a magyar fővár falait és bástyáit!</p>
                <p>Itt már a kis Rauscher Edit is imára kulcsolta össze a kezét:</p>
                <p>- Menekülj, édesuram! Menekülj!</p>
                <p>- De hová? - kérdezte tanácstalanul a fiatal férj.</p>
                <p>Édesapja felelt neki:</p>
                <p>- Az ország legészakibb határhegyei közé, hol juhászaink telelnek át az aklokban!
                    Várd be ottan az idők fordulását!</p>
                <p>Keczer Gábornak annyi ideje maradt csupán, hogy átkarolhatta a két öreget,
                    szerelmes feleségét s hogy besiethetett a hálóházba, hol alvó fiát csókolta meg.
                    S néhány pillanattal később két szolgalegényétől kisérve távolodó, egyre
                    távolodó dobogással vágtázott északnak. A legészakibb határhegyek irányába.</p>
                <p>Ezen a nehéz éjszakán mégegyszer lovasok dobogása verte föl a sürü csöndet.
                    Császári lovasok voltak, akiket Keczer Andrásért, meg Rauscher Gáspárért küldött
                    Karaffa generális.</p>
                <p>És elhurcolták mindkettejüket.</p>
                <p>A kis menyecske, ahogy olyan egyedül maradt vissza, mint az ember kisujja s
                    körülnézett a puszta házban, félig-tébolyultan állt a sürü csöndben s esze
                    nélkül mondogatta maga elé:</p>
                <p>- Istenem, könyörülj rajtunk... Istenem, könyörülj rajtunk...</p>
                <p> </p>
            </div>
          <div type="chapter">
                <head>XXIV.</head>
                <p>És mialatt most már Árvától Ungvárig és Ungvártól Zentáig gyülevész császári
                    hordák járták az országot, a Szernye-mocsarak mögé szoritott Szepessy Pál
                    ijesztő-gyorsan kezdett készü­lődni, hogy legalább ősz barátját, Keczer Andrást
                    és Rauscher Gáspárt szabaditsa ki a végső szorultságban.</p>
                <p>Mostanára, az 1687-ik esztendőre ők lettek utolsó reményszála a haldokló
                    nemzetnek. És noha ők rohanták meg Budát, miközben Európa keresztény vitézei
                    szájleesve bámulták irtózatos halálmegvetésüket, most mégis ellenük fordult a
                    németek és vezéreik minden dühe.</p>
                <p>És ahogy tavaszodó szél kezdett volna lengeni a Szernye-mocsarak táján is, a
                    lengőszakállu öreg mindsürübben kezdte biztatni a császáriak ellen lobogó dühü
                    alvezértársát:</p>
                <p>- Készüljünk, igen, készüljünk öcsém, Tamás, mert ki kell szabaditanom sok
                    csatákon forgott kenyerespajtásomat, az ősz Keczer Andrást és násztársát,
                    Rauscher Gáspárt és mert érzem, elkövetkezett immár az én időm is. Ha a
                    másvilági csatamezőkre megyek át, te fogod átvenni a kardomat, Tamás...</p>
                <p>Esze Tamás intett a seprüszemöldökével, hogy megértett mindent. Ugyanakkor
                    azonban felsóhajtott ifjabb Szepessy Pál:</p>
                <p>- Apám, apám! De magamra maradok itten... Senkim nem lesz a világon!</p>
                <p>Szepessy Pál szinte rámordult a fiára. De talán csak azért, hogy takargassa
                    megindultságát:</p>
                <p>- Atyád lesz helyettem Tamás vezér... Ne feledd soha, fiam, hogy a főnökök
                    elhullhatnak, ez azonban alig számit. Más vezérek lépnek a helyükbe! Az egyes
                    emberek halandók, ám a nemzet továbbharcol jogaiért!...</p>
                <p>És miközben a másvilági mezőkre készülődött a lengőszakállu öreg, lázasan
                    készülődött egyuttal Keczer Andrásék szabaditására is.</p>
                <p>Mert körülbelül mindent tudtak a szorongó eperjesi hirekből.</p>
                <p>Hallották, hogy mikor az ősz Keczert vasraverve vitték volna Karaffa elé, a
                    fekete generális forgó szemekkel kiáltott reá:</p>
                <p>- Lázadó kutya, hát te még mindig a munkácsiakkal és a piszkolódó fölkelőkkel
                    vagy üzenetváltásban?</p>
                <p>Keczer András hallgatott.</p>
                <p>- Felelsz-é, kutya? - rontott neki a félörült tábornok.</p>
                <p>Keczer András megingatta a fejét:</p>
                <p>- Hallgatásommal feleltem, uram... Méltatlan vádra és kérdésre nem válaszolhatok
                    másként.</p>
                <p>És csak ekkor vette észre Eperjes város volt főbirája, hogy Karaffa mögött ott
                    áll lángragyulva a takaros Ujhelyi Erzsébet is. És fiának ösmeretlen sorsára
                    gondolva, megborzongott az öreg.</p>
                <p>Igy tudták ezt a Szernye-mocsarak megett kardjaikat fenő ordasok.</p>
                <p>De tudtak egyebet is!</p>
                <p>Széltében beszélték, hogy nyirkos börtön mélyén hever Keczer András, mindössze
                    egyetlen vékony fal választja el násztársától, az öreg Rauscher Gáspártól s
                    iszonyu sejtelmek között hallgatja annak szomoru lánccsörgését.</p>
                <p>De más hirek is szálltak alá Eperjesről.</p>
                <p>Aznap, amelyen Zimmermann Zsigmondot, Keczer Andrást és Rauscher Gáspárt verték
                    vasra, börtönbe hurcolták Baranyay Ferencet, régi nemesi család sarját, aki
                    kevéssel előbb még Eperjes város egyik tanácsosa s az evangélikusok
                    kollégiumának gondnoka volt. Ugyanakkor este Weber Frigyes nevü derék polgárát
                    is lefogták Eperjes városának.</p>
                <p>Ijesztő éjszaka ereszkedett a város fölé, de még ijesztőbbek voltak a
                    reákövetkezett napok.</p>
                <p>Két vádló lépett föl a szerencsétlen rabok ellen: egy Szentiványi László nevü
                    magyar, akinek becsülete addig sem volt a világon és a hirhedt erkölcsü Tábori
                    Erzsók. Ők ketten tanu­sitották, hogy Keczer Andrásnak és társainak üzenetvivői
                    vannak Munkácsra, a Portára és a gyülölt Szepessy Pál hadaihoz. S Karaffa
                    elnöklésével összeült a tizenkéttagu vérbiróság.</p>
                <p>A fekete generális első intézkedése az volt, hogy kinzókamarába vitette az öt
                    tehetetlen foglyot.</p>
                <p>S megkezdődtek a legvisszataszitóbb kinzások, amelyekre ember csak
                    visszaemlékezni tudott a spanyolhoni inkviziciók óta. A szerencsétlenek hónalja
                    alatt és lábszárain repedni kezdett a bőr, csontjaik pedig ropogtak. S a félig
                    már alélt Zimmermann Zsigmond vallotta végül is, hogy összeköttetésben van
                    Munkács védőivel és az országból már kiszoritott kuruckirállyal.</p>
                <p>Erre leoldozták a kinpadról.</p>
                <p>Jött utána az ősz Keczer András.</p>
                <p>Ahogy a kinpadra tekintett volna, iszonyattal szólt:</p>
                <p>- Ha multamat tekintem, nem tagadom, hogy Thököli királlyal éreztem és sok
                    csatákon har­col­tam kardja alatt... Ám rebellis-voltunkért kegyelmet szerzénk
                    Lipót császár őfelségétől és az országtól. Ha azonban uj vétkekben akarnak
                    kimondani bünösöknek, csak egyet állithatok most is: magam és társaim ártatlanok
                    vagyunk!</p>
                <p>Erre megragadták a kinzólegények.</p>
                <p>Megragadták s vasrostélyra fektették le, mely alatt parazsat kavartak. Az ősz
                    Keczernek félig szén lett már a teste, amikor eléje állt Karaffa:</p>
                <p>- Való-é, hogy levelezel a lázadó Thökölivel és a kutya Szepessy Pállal?</p>
                <p>Keczer András, végső erejének megfeszitésével, összevágta a fogait s nem
                    felelt.</p>
                <p>Ekkor leemelték a kinzópadról... S következett utána a többi három szerencsétlen,
                    névszerint: Rauscher Gáspár, Baranyay Ferenc és Weber Frigyes. És mert ők is
                    konokul tagadtak, vala­mennyiöket halálra itélte Karaffa.</p>
                <p>És Eperjes város tágas piacterén zöldszin öltözékében fölrémlett a bakó.</p>
                <p>...Hanem ezt már Szepessy Pál sem nézhette tétlenkedve.</p>
                <p>A Szernye-mocsarak megett még aznap doboltatott s kiválasztván ötszáz
                    legvakmerőbb legényét, lóraültette őket s személyesen állt az élükre, hogy
                    váratlanul megrohanván Eperjes városát, kiszabaditsa onnét élőhalott barátját,
                    Keczer Andrást és vértanuhalálra készülődő négy társát. És akkor hegyeken,
                    völgyeken, vizeken és erdőkön át keresztülvágja magát velök a
                    Szernye-mocsarakig. Oldalán - dühtől reszketve - ott vágtatott Esze Tamás,
                    mögötte ott vágtatott rezesorru Majos Ferenc kapitány, kit a császári tábornokok
                    évek óta pátensekkel köröztettek halálra, mellette ifjabb Szepessy Pál
                    sóhajtozott többször, mert aggodalommal látta, hogy apja - a vénség
                    következtében - többször meg-meginog lovának nyergében. Ott lehetett látni a
                    legény Tyukodi pajtást, nagy elszántsággal a szemében, ugyszintén Buga Jakabot,
                    meg Zöld Demetert, amint magasra dobálta őket a ló. Ők ketten talpasok lévén
                    jelesül, rendes körülmények között gyalogláb indultak minden csatájokba.</p>
                <p>Tavaszodó szellőcskék fujdogáltak immár a Laborc és az Ondava nagy sikságán.
                    Olvadozott a hó s áradni kezdtek a folyók.</p>
                <p>Kétnapi kemény vágtatás után, nagyügyesen mégis csak átverték magukat a regéci
                    vár alá, a Hernádvölgye jobb széléig. Mindenfelé olyan területen, ahol Lipót
                    császár katonái garáz­dálkodhattak kedvükre.</p>
                <p>Itt azonban - nem kis meglepetésükre - valami hétszáz portyázó ellenséges lovasba
                    találtak beleütközni. Szepessy Pál nem késlekedett sokáig, hanem felállitván
                    lovasait, maga a legélre állt ki. Esze Tamás nyomban utána állt ki s akkor
                    megemelvén sulyos csákányát, a legyöngült öreg, nagyot kiáltott:</p>
                <p>- Rája, rája, lovasaim!</p>
                <p>Esze Tamás ugyancsak megemelte még nehezebb csákányát s utánakiáltott a kegyetlen
                    öregnek:</p>
                <p>- Rája! Rája!</p>
                <p>S megereszkedtek ötszázan s szemközt, a Hernád vize irányából megereszkedtek a
                    császári lovasok, hétszázan. És akkor egymásba törtek.</p>
                <p>Rövid, de vérengző volt a lovasütközet. Tyukodi pajtás, Buga Jakab és Zöld
                    Demeter még ki sem csapkodhatta magát, mikor az ellenséges lovasok hátat adtak s
                    elhagyván halottaikat és a sebeikben hörgőket, kieresztett kantárszárral
                    menekültek Kassa irányának. Dörgött alattuk a föld.</p>
                <p>Hanem a bujdosók lovasai, amint körülpillantottak volna a csatahelyen, nem látták
                    többé Szepessy Pált. Rémülettel látták ellenben, hogy lova gazdátlanul futkos
                    föl és alá, a halott és sebeikben haldokló harcosok között.</p>
                <p>Megérezték egyszerre, hogy most szakadt reájok tizenötesztendei kinlódásuk
                    legnagyobb szerencsétlensége. Esze Tamás kiáltott föl legelőször, meginogva a
                    fájdalomtól:</p>
                <p>- Elesett a vezér!</p>
                <p>Még volt benne élet hörgő haldoklása közben. Nyakeréből ömlött a vér, mert
                    átszakitották a nyakerét, a balfüle alatt. Ott térdepelt a fejénél Esze Tamás,
                    másik oldalról akkor már könnyes szemmel ereszkedett térdre a feje mellé a fia,
                    ifjabb Szepessy Pál, mialatt kapitányok, hadnagyok és egyéb lovasok - lovaik
                    kantárszárát markolva röviden - lehorgadt, fedetlen fejjel sorakoztak az örökre
                    távozó, engesztelhetetlen vezér körül. Tyukodi pajtás vette észre magát először,
                    mert leoldván a gazdátlanul maradt ló nyergét, odatolta az öreg feje alá.</p>
                <p>Haldoklott Szepessy Pál, mert gyorsan folyt el a vére. Esze Tamás nagyot kiáltott
                    fájdalmá­ban:</p>
                <p>- Héj, vezér, te most elmégy innét is mi fog megmenteni bennünket azontul?</p>
                <p>A lengőszakállu öreg mintha fölrévült volna egy villanásra. Mintha a halál
                    küszöbéről tért volna vissza. Fölvetette szemeit s annyit mondott erőtlenül:</p>
                <p>- A... kard...</p>
                <p>Hallgattak, hallgattak. Szepessy Pálnak akkor már oldaltbillent bozontos
                    feje.</p>
                <p>Alkonyodni kezdett. Esze Tamás, amikor látta, hogy a sokat bujdosott vezérből
                    kiszállt a lélek, óvatosan kivette feje alól a nyerget, gazdátlan lovára rakta
                    vissza, akkor felültették rá a halott öreget, odakötözték s lépést indultak meg
                    vele a regéci erdőknek. Hangtalanul mentek valamennyien. Legelöl a halott vezér,
                    akinek lovát két ordas vezette, a halott vezér után a kegyetlen Esze Tamás,
                    mellette ifjabb Szepessy Pál elborult szemmel... Igy értek el lépést a regéci
                    erdőbe, az erdőben egy tisztásra. Ott ásták meg az öreg sirját, koronás tölgyfa
                    alatt. Esteledett, amire elhantolták Szepessy Pált. Sirjánál Esze Tamás mondott
                    pogány imát, melynek végén megfenyegette az eget. Ugyanakkor magára-övezte
                    Szepessy Pál kardját, saját kardját meg fejfának tüzte oda a sir végébe.</p>
                <p>S akkor megindultak... Ugyan merre indulhattak volna?</p>
                <p>Visszafordultak a Szernye-mocsarak mögé, hogy a többi bujdosónak is megvigyék
                    legna­gyobb szerencsétlenségük hirét...</p>
                <p>...Az ősz Keczer András pedig, társaival együtt rálépett a vérpadra.</p>
                <p>Gyász-szine volt a vérpadnak, haragoszöldbe öltöztek a bakók, számszerint
                    harmincan, köztük a kassai, az eperjesi, a lőcsei és a tábori bakó. Mind-mind
                    elrémitő szálas alak, de a kassai egész fejjel magasabb valamennyinél. A kassai
                    hóhér, mialatt szitkozódó tömeg kezdte elözönleni a vérpad széleit, nyugodtan
                    könyökölt rá a bárdja nyelére s mikor megunta a várakozást, meg a tömeg
                    átkozódásait, mintegy szórakozásul, kezébe kapta át a széles bárdot s ujjaival
                    kedélyesen pengette végig a kemény acél élét...</p>
                <p>Március ötödik napjának reggele volt ez!</p>
                <p>Ugyanakkor fölvonultak a poroszlók s hátranyomták a népet, amely vad átkokat
                    szórt a kassai hóhérra, meg Karaffára. Messzire feketedett aközben a vesztőhely,
                    amelyen vörösposztóba vont tőke hevert. A Medveczky-ház előtt állt a vérpad,
                    ahol a fekete generális szállásolt.</p>
                <p>Gyorsan mult az idő. És ahogy tiz óra lett volna délelőtt, megnyilt a börtönajtó
                    s kilépett rajta a négy áldozat: Zimmermann Zsigmond, Baranyay Ferenc, Rauscher
                    Gáspár és násztársa, Keczer András. Hátukban egy Perczhof nevü jezsuita atya a
                    feszülettel. A börtönből a vér­padig elnyuló utvonalon akkor már katonák
                    sorakoztak fel kétfelől.</p>
                <p>Abban a pillanatban, amint a négy szerencsétlen ember felbukkant volna a
                    börtönajtóban, különös-tompán zümment meg egy repedt harang a toronyban,
                    amelynek hangját, ha ritkán kondult is meg más alkalommal, jól ismerték az
                    eperjesiek. Csak két esetben volt szokás meghuzni: ha tüz volt avagy árviz
                    fenyegette a várost és ha halálra vittek valakit.</p>
                <p>Ahogy abbamaradt volna a hátborzongató harangkongás, siket csönd állt be.</p>
                <p>És e siket csöndben fölvezették a vesztőhelyre elsőül Zimmermann Zsigmondot. A
                    tiszte­letreméltó öreg, amikor látta, hogy nincs menekülés többet,
                    összekulcsolta kezét s könnyek öntötték el arcát:</p>
                <p>- Uraim! Kegyelem!</p>
                <p>E pillanatban előlépett a háta mögül Perczhof jezsuita atya s a feszületet
                    nyujtotta a szájához:</p>
                <p>- Istennél a kegyelem... Imádkozzál és halj meg bátran!</p>
                <p>- Jézus, Dávidnak Szent Fia, könyörülj rajtam! - kiáltott föl kétségbeesve a
                    védtelen ember.</p>
                <p>Abban a szempillantásban a kassai hóhér nyakába sujtott a bárddal, ámde rosszul
                    találta, amire széles késével metszette le a fetrengő ember nyakát.</p>
                <p>A tömeg felzúgott az iszonyattól.</p>
                <p>Akkor Baranyay Ferenc alakja magasodott föl a vérpadon. Szomorú volt Baranyay
                    Ferenc és noha szakadatlanul biztatta a jezsuita atya, hogy haljon meg
                    béketürőn, nem figyelt oda. Ahelyett belefogott a zsoltárba s annak sorait
                    zengedezte:</p>
                <p>Kik örülnek inségemnek,</p>
                <p> Öltözzenek gyalázatba</p>
                <p> Ellenem kevély voltokban...</p>
                <p>Oly szomoru volt az ének, hogy akik hallották, hangos könnyekre fakadtak s még a
                    hóhér is szorongó szivvel csóválgatta a fejét. De akkor hirtelen nagy ivben
                    villant fel a lőcsei hóhér pallosa s Baranyay Ferencnek legurult a feje.</p>
                <p>Ketten várakoztak még szörnyü sorsukra rendithetetlenül: Rauscher Gáspár és
                    Keczer András.</p>
                <p>A gerlai letünt napokra gondolva, megölelték egymást. És ahogy igy átölelve
                    tartották volna egymást, Keczer András a szemközti Medveczky-ház nyitott
                    ablakára pillantott s össze­borzadt:</p>
                <p>- Ott ül Karaffa s megette Tábori Erzsók... Istenem, legalább Gábor fiamat mentsd
                    meg!</p>
                <p>Odapillantott Rauscher Gáspár is és felsóhajtott:</p>
                <p>- Uram-Teremtőm irgalmazz szegény leányom férjének!</p>
                <p>Akkor előlépett a harmadik bakó s megkapta Rauschert a karjánál. Feléje fordult
                    Rauscher Gáspár s szelid lélekkel haladt föl a vérpad lépcsőin. Odafönt megállt
                    keresztényi alázattal, de mialatt vetkezett, szemei a megrettent tömegben
                    kutattak, mintha keresett volna valakit. A leányát vagy András unokáját talán.
                    De mert senkit sem talált, aki felé búcsupillantást vethetett volna, letérdelt s
                    jobbkarját nyugodtan fektette le a tőkére.</p>
                <p>Már sujtott is a hóhér s magasra szökött az öreg Rauscher vére.</p>
                <p>Őmaga is látta a saját vérét, de félig-ájult állapotban... Akkor éppoly szeliden
                    a tőkére tette le a nyakát.</p>
                <p>Másodszor is sujtott a bakó s Rauscher Gáspár feje lefordult a vérpadra. A tömeg
                    zugni kezdett, amire hátrábbnyomták a katonák, meg a poroszlók.</p>
                <p>A negyedik bakó lépett elő mostan s megragadta az ősz Keczert. S pillanattal reá
                    felbukkant a vérpadon egész magasságában Eperjes város volt főbirájának
                    mocsoktalan alakja.</p>
                <p>Halottcsöndben állt a tetőn az ősz Keczer András: tudta, hogy nincs menekülés
                    többet. De elkészült a halálra, miután semmi örömöt sem talált már a földi
                    életben. Egy nappal előbb megtudta még, hogy nagy barátja és vezére, Szepessy
                    Pál csatában esett el, amidőn is ötszáz keserü lovasával lóhalálban száguldott
                    Eperjes felé, hogy szegény barátját kiszabaditsa a gyülölt Karaffa
                    karmaiból.</p>
                <p>Most tehát elérkezett legutolsó pillanata az ő életének is.</p>
                <p>Ott állt fekete ruhájában a gyász-szinü vérpadon, csak fehér szakálla világitott
                    messzire a sötét alapon. Hirtelen lehuzta gyürüjét s a bakónak adta át:</p>
                <p>- Bátran bánj velem!... Gyerünk! Gyerünk!</p>
                <p>A hóhér udvariasan hajtotta meg magát Eperjes város nagy polgára előtt:</p>
                <p>- Számithat ügyességemre kegyelmed.</p>
                <p>Előbb a jobbkarjára csapott le: vastag sugárban sivitott föl a vére. Majd a feje
                    hullott alá is fehér szakálla piros lett a vértől.</p>
                <p>A vesztőhelyet körülözönlött eperjesiek már-már zendülésben törtek ki, mire a
                    császári katonák szétverték a tömeget. Vad futással menekült mindenki a
                    szomszédos uccákba.</p>
                <p>A vérpad tetejéről ugyanakkor messzire mutatta föl a négy levágott fejet a
                    kassai, az eperjesi, a lőcsei hóhér, meg a tábori bakó. Karaffa pedig kiadta a
                    parancsot, hogy a holttestet föl kell négyelni s a negyedrész-tetemeket ki kell
                    szögezni a város négy kapujára: a sárosira, sebesire, lőcseire és kassaira. Hat
                    hétig kellett száradniok a napon, minden lázadó elrettentésére.</p>
                <p>Ily szörnyhalála lett a négy eperjesi vértanunak, akiknek büne az lett volna,
                    hogy állitólag üzenetváltásban álltak a külföldön bánkódó Thökölivel és a
                    Szepessy Pál kardjára fölesküdött ordasokkal.</p>
                <p>Az ordasok a Szernye-mocsarak hátában készülődtek ezalatt, de most már a
                    kegyetlen és seprüszemöldökü Esze Tamás vezérsége alatt. A lengőszakállu vezér
                    halála mély keserüségre fakasztotta mindnyájukat, ám a keserüséggel is
                    felhagytak az események folyamán. Belátták nevezetesen, hogy hamarosan meg kell
                    indulniok, ha bosszut akarnak állani Keczer Andrásék szörnyhalála miatt.</p>
                <p>Mert mindent tudtak a felkelők. S vagy egy héttel ezután arra döbbentek össze,
                    hogy Keczer Gábor is a Karaffa körmei között van már.</p>
                <p>Ijesztő volt ez a hiradás, de kételkedni nem lehetett benne. Különöskép hangzott
                    ugyan, ámde Tábori Erzsókról tudta minden lázadó, hogy a legravaszabb és
                    legveszedelmesebb nő az egész világon. Már pedig Tábori Erzsók kaparintotta meg
                    a kis Rauscher Edit urát.</p>
                <p>Lett volna eszerint, hogy Keczer András börtönében, a kivégzés előtt való késő
                    estén egy fiatalasszony lépett be s talpig-fátyolban állt meg a félig-ájult és
                    kinjaiban vergődő ősz Keczer előtt. Mintha a kedves menye lett volna. És sugva
                    kérdezte, hová menekült is a férje, mert elfelejtette időközben...</p>
                <p>Keczer nagy kinlódása ellenére is megütődött:</p>
                <p>- Ejnye, leányom, ejnye!</p>
                <p>S megmondta neki a helyet, hol üldözött fia rejtegette életét. A sürün takart
                    fiatal nő (amit csak alakja körvonalaiból lehetett sejteni), szinte futva
                    sietett ki ekkor a börtönből. S tiz nappal később ugyanabban a börtönlyukban
                    sinylődött már Keczer Gábor is.</p>
                <p>A rémült hir még aznap alkonyatkor lecsapott Gerla falura is.</p>
                <p>A kis Rauscher Edit két atyja-urának irtózatos halála miatt élőhalottan feküdt.
                    És félig-tébolyultan. Ám amikor azzal verték föl, hogy szerelmes ura is a
                    Karaffa markába jutott, egyszerre felszáradt minden könnye. S remegve fogatott
                    tüstént, hintóba vágta magát riadt András-fiával s vágtatva indultak meg Eperjes
                    városának. És mialatt a gyerek, aki ekkor töltötte be tizennegyedik esztendejét,
                    fásult arccal nézett a közeli hegyek irányába, melyek csucsain ott aranylott a
                    lebukó nap fénye, a szerencsétlen fiatalasszony zsebkendőjébe temette az
                    arcát:</p>
                <p>- Uram... Én édesuram...</p>
                <p> </p>
            </div>
          <div type="chapter">
                <head>XXV.</head>
                <p>Kevéssel ezután Keczer Gábor daliás alakja is felmagasodott a vérpadon s
                    beleborzadt egész Felső-Magyarország.</p>
                <p>Nem tudta megmenteni többé félig-alélt felesége, a kis Rauscher Edit sem. Hiába
                    próbált Karaffa elé jutni: meg kellett halnia Eperjes város legdélibb
                    polgárának.</p>
                <p>- - - - - - - - - -</p>
                <p>Tizenhét napig pihentek a bakók. De akkor munkához láttak ujból.</p>
                <p>Ezalatt a tizenhét nap alatt befogták Medveczky Samut, akihez hasonló nevü ember
                    a birák között is ült; a fiatal Sárossy Mártont, akit rokoni kötelékek füztek a
                    halott Keczer Andráshoz; aztán Fleischhackert és Schönlebent (mindkettejüknek
                    György volt a keresztneve), a tizenkét évtől fogva világtalan Gut Zsigmondot s
                    még mindig vizsgálat alatt állt azonkivül Weber Frigyes, akit folytonos
                    biztatgatásokkal áltatgattak, hogy legközelebb szabadon fogják eresz­teni.</p>
                <p>És ott csörgette láncait a rabok között Keczer Gábor, akinek külön is felrótták,
                    hogy Szepessy Pál és a kuruckirály alatt lázadozott a császár ellen. Keczer
                    Gábor ezt nem is tagadta, ám ezzel szemben hivatkozott reá, hogy Petneházy
                    Dáviddal és Szepessy Pállal együtt ott kapasz­kodott káromkodva ő is Buda kormos
                    falaira... Nem használt semmit!</p>
                <p>És nem akadt senki-senki többé, aki segitségükre sietett volna. Esze Tamás az
                    ordasaival tehetetlenül szükölt a Szernye-mocsarak mögé beszoritva, akár a
                    verembe-hullt farkas... A kuruckirály az Al-Dunánál áltatgatta magát valahol a
                    reménnyel s eredmény nélkül küldöz­gette hozzá üzeneteit szépséges hitvese, a
                    már-már elfáradt Zrinyi Ilona, hogy siessen hadaival a rongyos vár fölmentésére,
                    mert egy év mulva késő lesz minden... Letört szárnyu sas lett ekkorára Thököli
                    Imre.</p>
                <p>Senki-senki nem volt az ország földjén, aki Keczer Gábor szabaditására indult
                    volna!</p>
                <p>Ugy látszott, hogy erre az esztendőre térdrebukott maga az ország is.</p>
                <p>A császári zsoldosok durva kárörömmel dultak az északi részekben mindent, ami
                    dulható volt még. Szijrafüztek minden még szabadon maradt polgárt s
                    elmondhatatlan átkai lettek a Felvidéknek. Nemesek és pórok az erdőkben és
                    hegyekben bujtak el, mások Erdély felé indultak, vagy Lengyelország felé vették
                    a vándorbotot. Annyira megteltek a börtönök, hogy akiket már nem sikerült oda
                    beszoritani, a hóhérok lakásaiban szállásolták el őket.</p>
                <p>Az ujra elfogott eperjesi polgárok közül Sárossy Mártonnak annyi vétke volt
                    csupán, hogy édesapja is ott serénykedett Munkács kemény védőinek sorában,
                    Fleischhakert, Medveczkyt és Schönlebent bosszuból fogták el, Weber azonban és a
                    világtalan Gut kegyelmet kapott.</p>
                <p>Ám a többieknek meg kellett halniok... Hát meg is haltak férfimódra!</p>
                <p>Március hónap huszonkettedik napján kilépett börtöne ajtaján Keczer Gábor,
                    merészen fölvetett homlokkal. És kilépnek utána halálnakszánt társai is.</p>
                <p>Abban a szempillantásban enyészetet hirdetve kondult meg a repedt harang. A
                    katonák már előbb elzárták a vesztőhelyet Eperjes népe elől, amely zúgva kezdett
                    fenyegetőzni és lá­zongani. A birák elfoglalták immár helyeiket s a poroszlók
                    kettős sorfala között a vérpad felé indult meg a halálraitéltek menete.</p>
                <p>Keczer Gábor haladt legelöl barátjával, Andricius lelkésszel beszélgetve,
                    szakadatlan búcsuz­ko­dás közben. Férfias arca végleg eltorzult a szörnyü
                    kinzásoktól. Utána Fleischhacker és Medveczky következett a sorban, mind a
                    kettőt egy-egy pap támogatta s mind a ketten imádkoztak, halkan. Az ifju és
                    sajnálatraméltó Sárossy Mártont Lipóczy Miklós vezette a karjánál. Iszonyat volt
                    látni a szerencsétlen Sárossyt, akit őrület szállt meg a börtönlyukban és most
                    szakadatlanul nevetett, nyeritésszerüen. Szétvert volt a haja s dult a
                    tekintete, hogy még a poroszlók is borzadállyal forditották el a fejüket.
                    Schönleben zárta be a szomoru menetet, miközben a tömegből ismerősei felé
                    integetett utolsó búcsut.</p>
                <p>Közel járt már a vérpadhoz Keczer Gábor, amikor - hogy, hogy nem! - kirántva
                    magát roko­nainak és ismerőseinek védő karjai közül, egy zilálthaju, szép
                    fiatalasszony tört át a poroszlók során s térdrebukva Keczer Gábor előtt,
                    tébolyultan tárta feléje a két gyenge karját:</p>
                <p>- Uram!... Én édes... uram!</p>
                <p>A kis Rauscher Edit volt.</p>
                <p>A szerencsétlen Keczer Gábor már-már le akart hajolni, hogy mégegyszer fölemelje
                    és átkarolja szánandó hitvesét, de a félig eszelősre vált fiatalasszonyt akkor
                    már megfogták a poroszlók s az utánarohant rokonoknak és ismerősöknek adták át,
                    akik magukkal cipelték az ájult teremtést.</p>
                <p>Kongott-kongott a repedt harang, a nép zugott és lázadni készült a császári
                    katonák hátában, amikor vérfagyasztó csend tört ki váratlanul.</p>
                <p>A vérpad tetejére kilépett és messzire magasodott róla a daliás Keczer Gábor. De
                    abban a pillanatban feltünt mellette Perczhof jezsuitaatya is a feszülettel. Ott
                    állt tőle féloldalt kissé s egyre azt suttogta neki, hogy még nem késő: térjen
                    át az Egyedül Üdvözitő Hitre...</p>
                <p>Keczer Gábort oly utálat rázta meg, hogy a halálnak pitvarában sem birt többé
                    uralkodni magán is ellökte magától a jezsuita atyát.</p>
                <p>E mozdulata közben azonban félig maga is megfordult s fakóra döbbent az arca.
                    Mert e mozdulat közben tekintete arra a házra esett, mely kissé jobbra-előre
                    feküdt a luteránusok oskolájától s amely Karaffának volt a szálláshelye. És a
                    ház szélső ablakában észrevette ekkor a feketearcu császári generálist, de
                    észrevette az oldalán Tábori Erzsókot is, amint kerekre­nyilt, lázas szemmel
                    figyelt egykori vőlegénye minden mozdulatára.</p>
                <p>És e pillanat megkeseritette Keczer Gábor utolsó percét.</p>
                <p>E legutolsó percében a vesztőhely körül zajongott tömegen nézett el Keczer Gábor.
                    És a tömegben meglátta ekkor tizennégyesztendős András fiát, amint halottfehéren
                    meredt rá a gyermek. S odakiáltott:</p>
                <p>- Bosszulj meg, édesfiam!</p>
                <p>- Hallom, apám! - kiáltott vissza a kis Keczer András.</p>
                <p>S Keczer Gábor megnyugodva térdelt le és tette rá nyakát a vörösposztóval bevont
                    tőkére.</p>
                <p>Abban a szempillantásban villant már a bakó bárdja. Előbb a jobbkarját csapta le
                    Szepessy Pál alvezérének, élettelenül hullt alá a kar, vére pedig magasra
                    sivitott fel. Másodszor is villant a hóhér bárdja s lerepült a Keczer Gábor
                    feje. De nem állt meg, hanem tovább ugrált és táncolt a vérpadon, végül legurult
                    és a tömeg közé bukott. Félig-élő állapotban.</p>
                <p>A tömeg szélén éppen ott állt Keczer Gábor öreg juhásza, aki az országszéli
                    hegyekből ereszkedett alá, hogy mégegyszer búcsut vegyen fiatal gazdájától. A
                    vén juhász szüre alá kapta a fejet s mig a bakó inasai lesiettek a vérpadról és
                    a tömegbe furódtak, a bacsó már elveszett a tömegben, de a kedves gazdája
                    fejével együtt. És nem is találták meg azontul.</p>
                <p>De meghalt nemcsupán Keczer Gábor, hanem meghaltak a társai is. És meghaltak
                    később sokan mások még Eperjes város polgárai közül. S félelmes csöndbe sülyedt
                    Magyarország.</p>
                <p>- - - - - - - - - -</p>
                <p>Hónapok multak el attólfogva.</p>
                <p>Szepessy Pál s régi katonatársai a föld alatt feküdtek tulnyomórészt. Akik még
                    megmaradtak mindeddig, börtönben sinylődtek avagy eszüket vesztve menekültek a
                    Szernye-mocsarak mögé, hogy felesküdjenek az Esze Tamás kardjára, akiről olyan
                    hirek szálltak mindenfelé, hogy ijesztően készülődik a némettel való
                    leszámolásra. A prédikátorok is csapatostul özönlöttek Esze Tamás táborába, hogy
                    őrületig lázitsák a bujdosókat a császár, generálisai és lancknehtjei ellen.</p>
                <p>Nyárvége lett ekkorára. A tizenötödik nyárvége, mióta néhai Szepessy Pál és néhai
                    Szuhay Mátyás először indult ki ordasaival a Partium felől.</p>
                <p>S édes nyárvége mosolygott le Gerla falura is. Mert a Keczer- és
                    Rauscher-családok házaiból, birtokaiból s egyéb javaiból csupán ez maradt meg
                    özvegy Keczer Gábornénak, a szánalom­raméltó Rauscher Editnek. Jóemberei
                    megbiztatták ugyan, hogy tüstént menjen föl Bécsbe, boruljon térdre a császár
                    előtt s könyörögjön előtte kegyelemért: a császári kegy bizonyára visszaadja
                    neki mindkét nemzetség házait, birtokait és egyéb javait. De a földigsujtott
                    fiatalasszony dacosan hajtogatta a magáét:</p>
                <p>- Inkább koldulni megyek, de két atyám és édes férjem hóhéraihoz nem
                    fordulok!</p>
                <p>Édes nyárvége mosolygott alá Gerla falura is. A nagy gyümölcsöskert fái
                    roskadásig megrakva görnyesztették alá ágaikat a megért almák és körték aranyló
                    terhe alatt. A fiatal özvegy - talpig gyászban - ott ült a nagy hárs alatt, a
                    régi kőház előtermében. Már magához jött annyira, hogy olykor-olykor fel tudott
                    sóhajtani. Ott ült mély gyászban s hosszu ideje nem vette le szemét a gazdasági
                    udvarról, mely nyomban a ház szegletén tul kezdődött és amelyen a kis András
                    nyergeltette éppen a lovát megölt atyjának két régi szolgaemberével.</p>
                <p>Harminckét esztendős volt e nyárvégén a kis Rauscher Edit, kissé megnyult arcu,
                    szép fiatal özvegy. Tizenötödik esztendejében járt ekkor fia, ifjabb Keczer
                    András.</p>
                <p>És Edit-asszony elnézvén fia készülődését, nehezen sóhajtott maga elé:</p>
                <p>- Ez is elmegy Esze Tamás után s én itt maradok, egészen magamra...</p>
                <p>És bármennyire küzködött is magával, szeméhez emelte a zsebkendőjét.</p>
                <p>Mert három nappal előbb üzent érte a nagyhirü Esze Tamás. Azt üzente Esze Tamás,
                    hogy ép ideje volna már lóra ülni a kis Keczer Andrásnak. Készüljön hát, de
                    tüstént!</p>
                <p>Ugyane napnak késő alkonyatán, mikor a hársfa alatt üldögélt volna a
                    gyászbaborult Rauscher Edit, váratlanul lódobogás kélt a falu felsővége felől. S
                    összeborzongott a fiatalasszony. Mert olyan idő volt ez, hogy mindenki
                    megrettent, ha lovasságot hallott közeledni. Nem Bártfa felől, hanem az északi
                    határhegyek irányából jött ez a dobogás. Mintha egyidőben öt-hat lovas alatt
                    csattogott volna föl a ló.</p>
                <p>A fiatal özvegy felállt s kissé riadtan várt az udvaron. Mellette ott állt már
                    ekkor az Esze Tamás táborába készülődő András fia is. Mikor már a falu uccáján
                    dobogtak fel a lovak, Keczer Andráska az anyjára nézett:</p>
                <p>- Értem jönnek, kedves anyám...</p>
                <p>- Nem adlak oda, fiam! - s átkarolta a nyurga legénykét. - Senkinek sem
                    adlak!</p>
                <p>A gyerek megértette nyomban, hogy szüléje másra gondol. S értelmes szemmel
                    pillantott föl az anyjára:</p>
                <p>- Nem a császáriak jönnek értem, kedves anyám, hanem az Esze Tamás legényei!</p>
                <p>Abban a pillanatban a lovasok már be is kanyarodtak az udvarba.</p>
                <p>Lebbentyüs-sapkás lovasok voltak s élükön egy nyalka kiállásu fiatalabb vezető
                    lovagolt, sasorral, szénfekete apró bajusszal. Járhatott a huszonötödik
                    esztendejében. Lecsuszott a lováról is piros arca elkomolyodott, ahogy
                    észrevette a gyászruhás özvegyet és mellette a fiát.</p>
                <p>Egyenesen az asszonyhoz lépett s megállt előtte feszesen:</p>
                <p>- Asszonyom, nevem: Szepessy Pál. Ifjabbnak szólitottak, amig életben volt még
                    nagyeszü atyám, ám hogy csatában halt meg az öreg, most én viselem ijesztő
                    nevét.</p>
                <p>Keczer Gáborné komoly szemén mintha az öröm pillanatnyi fénye suhant volna el s
                    kezét nyujtotta a nagy Szepessy Pál fiának:</p>
                <p>- Isten hozta, Szepessy uram s legyen üdvözölve magános házunkban! Szegény
                    édesuram sürün emlegette, ha a csatákból haza tudott ugrani egy-két rövid
                    napra...</p>
                <p>Ifjabb Szepessy Pál maga elé nézett:</p>
                <p>- Hü barátja voltam minden időben az én szerencsétlen barátomnak, valamint atyja,
                    néhai Keczer András is jóban-rosszban kitartott nagyhirü atyám oldalán...
                    Asszonyom, kegyelmed nem is hiszi, micsoda bosszut fogunk még állni megölt
                    katonatársaink miatt!</p>
                <p>Aközben alkonyodni kezdett alig-észrevéve.</p>
                <p>A gyászbaöltözött fiatal özvegy ott állt a nagy hárs alatt s szép szemeit megölt
                    ura legjobb barátjára függesztette. Mellette növekvő fia álldogált s lázasan
                    csillogó szemmel nézte ifjabb Szepessy Pált. Ifjabb Szepessy Pál igy kezdte
                    ekkor:</p>
                <p>- A kegyetlen Esze Tamás megesküdött csapatai előtt egykori atyám kardjára.
                    Szörnyü esküvése ugy szólt, hogy le nem teszi kardját mindaddig, amig ki nem
                    gyilkolt innét minden bélpoklos németet!</p>
                <p>- Vivát, Esze Tamás! - kiáltottak fel mögötte a fölkelők lovasai.</p>
                <p>A fiatalasszony összeborzongott az Esze Tamás kegyetlen esküjének puszta hirére.
                    És mig a kis András felgyult szemekkel gyönyörködött a nagy Szepessy Pál fiában,
                    a fiatal vezér folytatta:</p>
                <p>- Két hete mullott belé, mig járhatatlan hegyeken, erdőkön és vizeken át idáig
                    tudtam verni magamat. Mert köröskörül piszkos lancknehtek ólálkodnak. De idáig
                    kellett verni magamat, mert reámkiáltott Esze Tamás, hogy vigyem táborába az ősz
                    Keczer András unokáját s a Buda falait meghágott Keczer Gábor egyetlen fiát,
                    mert még a magyar fővár vivása idején meg­igérte ezt neki... Esze Tamás
                    táborhelyén nagy a szükség most a növekvő legényekben.</p>
                <p>Mély sóhaj szakadt föl a fiatal özvegyből, aki csak ekkor vette észre magát s
                    próbálta tessékelni befelé Esze Tamás fiatal alvezérét. Ifjabb Szepessy Pál
                    viszont csak ekkor méltatta némi figyelemre a nyurga Keczer Andráskát s
                    fölényesen csapott egyet a vállára:</p>
                <p>- Te volnál az, kedves egy öcsém!</p>
                <p>- Én volnék, kedves bátyám, - szólt elfogódva a legényke.</p>
                <p>Ifjabb Szepessy Pál azt mondta neki ekkor:</p>
                <p>- Hát velem jössz, kedves egy öcsém! Mert az Esze Tamás körüli térhely a
                    katona-magyarok s egyéb legények igazi nevelő-oskolája...</p>
                <p>Ugyanakkor hátraszólt a lovasok felé:</p>
                <p>- Gyere te is, Pál!</p>
                <p>Erre egy délceg s ifjabb Szepessy Pálnál valamivel korosabb lovas jött előbbre s
                    kezet fogott a fiatal özveggyel:</p>
                <p>- Megkövetem tisztességgel, asszonyom: Sallay Pál, a bujdosó pataki Anyaoskola
                    még bujdo­sóbb széniora vagyok!</p>
                <p>Keczer Gáborné bólintott feléje s akkor befelé vezette kettejüket, mialatt a kis
                    lovascsapat egyrésze a falu két végébe állt ki, strázsálás végett.</p>
                <p>Odabent, a sulyos butoroktól nehezedő ebédlőben, mely fölé boltozott mennyezet
                    borult, a szomoru özvegy élelmet rakatott az asztalokra s ugyanakkor parancsot
                    adott szolgaemberei­nek, hogy vendégeljék meg odakint a fáradt lovasokat is. Ugy
                    nyeregben, mert nem volt szabad leszállaniok a lovaikról. S mikor némi bor is
                    került elő a kerek tölgyfaasztalra, a két fiatal lovasvezető szélesen dült el az
                    asztalon könyökölve. A kis Keczer András eltünt észre­vétlenül s anélkül, hogy
                    édesanyja észrevette volna, szobájába vonult vissza, hogy lóra öltözik fel,
                    atyjának legénykekori ruházatába.</p>
                <p>A szolgák bort töltöttek. Ifjabb Szepessy Pál fölemelkedett s magasra lenditette
                    kupáját:</p>
                <p>- Vivát ez a mi kis szegény Magyarországunk! Poharamat üritem kegyelmedre s
                    iszonyatos szenvedéseinek enyhülésére, szent asszonyom!</p>
                <p>A kis Rauscher Edit, mialatt könnyben fénylett föl a szeme, bólintott feléjük, a
                    két lovas­vezető pedig összeütvén kupáját, fenékig ivott.</p>
                <p>Kevés csend állt be. S a csendben annyit kérdett akkor a fiatal özvegy szomoruan,
                    igen szomoruan:</p>
                <p>- Mi lesz velünk, Szepessy uram?</p>
                <p>- Legközelebb megindulunk a piszkosokra, asszonyom. Mert Esze Tamásnak nincs
                    nyugta immár s az elkövetkezendő hónap folyamán doboltatni akar a
                    seregeknek...</p>
                <p>Sallay Pálra nézett most özvegy Keczer Gáborné:</p>
                <p>- Hát az Alma Mater egyre bujdosik még, Sallay uram?</p>
                <p>Sallay Pál, egykori szénior, aki Buda meghágása óta a német ellen legénykedett
                    szakadat­lanul, lehorgasztotta a fejét s borus hangon szólt:</p>
                <p>- Asszonyom, az Alma Maternek és muzsafiainak szenvedései elfogyhatatlanok.
                    Tizenhat esztendővel ezelőtt kellett elhagynunk először kis Jeruzsálemünket a
                    jezsuiták miatt. Előbb Gyulafehérváron, utána Marosvásárhelyt találtunk szállást
                    a hittestvéreknél, ahogy azonban felcsattogtak volna Thököli urunk hadilobogói,
                    ismét Patakra szállingóztunk vissza. Volt pedig ez az 1682-ik esztendő október
                    havában. Én vezettem haza a muzsafiakat, miután a kisebb deákok visszamaradtak
                    Erdélyben. Tanáraink nem voltak, ennekfolytán egymást tanit­gattuk, mignem
                    harmadfélesztendővel reá a nagyeszü Csécsy János oskolamester állt az Alma Mater
                    élére. Abban az időben én, ráunván hazám sanyaru állapotjára, Szepessy Pál
                    táborába siettem, amellyel később Buda alá ereszkedtem alá. Azóta annyit tudok
                    csupán, hogy ez esztendő április havának huszonnegyedik napján Caprara generális
                    katonáival verte szét a deákokat... Kisebb részük ekkor Erdélybe futott,
                    nagyobbik részük - Csécsy apánkkal együtt - Vilmányba indult, szent énekeket
                    zengedezve. Mostanában meg, ugy hallom, Göncön reménykednek erős hittel.
                    Asszonyom, nem segit itten a tudomány: minden magyarnak, aki él még, ki kell
                    huzni kardját s vagy győzni, vagy meghalni. Tertium non datur! Csak ez az egy
                    hazánk van...</p>
                <p>A végső szavakra benyitott Keczer Andráska atyjának ifjukori hadiöltözetében.
                    Csákóra-metszett leffentyüs sapkában, kardosan. Benyitott s odaállt feszesen a
                    szüléje elé:</p>
                <p>- Anyám, áldj meg mostan!</p>
                <p>A gyászruhás özvegy fölállt. Nem sirt többé, ahelyett a katonalegényke feje fölé
                    terjesztette ki a két karját:</p>
                <p>- Megáldalak, fiam... Vezessen utaidon az Isten s gondolj néha anyádra, aki
                    mindig vissza­vár... És soha ne feledkezz meg atyádról és két nagyatyádról,
                    akiknek emléke a nemzeté lesz idővel... Bosszuld meg őket, egyetlen fiam! És ha
                    nem találnál visszajönni többé, meg foglak siratni halálomig tartó keserves
                    sirással...</p>
                <p>Ifjabb Szepessy Pál és Sallay Pál visszafogott lélegzettel állt ezalatt az
                    asztalnál. A szeren­csétlen fiatalasszony pedig lehajolt s fénytelen szemmel
                    karolta át a fiát.</p>
                <p>A legényke visszaölelte az anyját:</p>
                <p>- Isten veled, anyám! Soha nem felejtelek el!</p>
                <p>Akkor a két fiatal vezér is elbúcsuzott a boldogtalan asszonytól.</p>
                <p>Odakint lóra vetette magát Keczer Andráska, ugyanakkor lóraült két öregebb
                    szolgaember is, akik valamikor Keczer Gábor társaságában verekedtek sokat
                    Szepessy Pál legényei között. Amikor indulni kellett volna már, a kis Rauscher
                    Edit könyörögve kulcsolta össze a kezét ifjabb Szepessy Pál felé:</p>
                <p>- Vigyázzanak reá!</p>
                <p>Ifjabb Szepessy Pál tisztelgett. A lovasok is tisztelegtek. És elvágtattak.</p>
                <p>Néhány pillanattal reá, a sürü alkonyatban, ott csattogtak már a Bártfának vezető
                    uton. Ugy volt, hogy csak a város előtt csapnak le a hegyi ösvényekre.</p>
                <p>Kelet felől nyugat felé nyomult a sürvedés.</p>
                <p>Özvegy Keczer Gáborné a gyümölcsöskertje végében állt már ekkor, a Tapoly-patak
                    partján s el-elszoruló szivvel nézett utána a lovascsapatnak, amely mindinkább
                    belemerült a borulatba. És ahogy végkép eltüntek volna a szemeelől, szétdult
                    életére gondolt a kis Rauscher Edit s felzokogott. Szivettépő zokogással.</p>
                <p>Egyedül volt már. Egészen egyedül.</p>
                <p> </p>
            </div>
          <div type="chapter">
                <head>XXVI.</head>
                <p>Babotsay Izsák, Tarczal városának jegyzője jegyezvén ezenközben krónikás
                    naplóját, az 1687-ik esztendő végéről olvassuk, amint irva vagyon:</p>
                <p>»Ezen Esztendőben végezvén boldogul életét megélemedett idejebeli, érett,
                    Állapotjában jámbor, Istenfélő, tudós Prédikátora Tarczal városának: tiszteletes
                    Rimaszombathi Márton őkegyelme. Ennek helyébe adatott a Hivatal tiszteletes
                    Gyöngyösi István felsőbányai akkori prédikátornak. Ki is minden Javaival Tarczal
                    felé utazásában Munkács várából szinte akkor kirohant két- vagy háromszáz Isten
                    nélkül való hitetlen kóbor Talpasokkal találkozván, gyermekségétől fogva
                    keresett mindennemü értékéből, Portékájából, könyveitől és ruházatától
                    megfosztatik. Felesége is Mindenből kimellyeztetik, hajadonfővel csak egy
                    tatáringben hagyatik...«</p>
                <p>Irja vala nemes Babotsay Izsák.</p>
                <p>Ez esztendőnek őszén Lipót császár Pozsonyba hivta össze a rendeket. Az urak
                    torkaikban marcangoló dühvel mentek gyülésbe, mert kétségbeesés rázta őket az
                    ország égbekiáltó sorsa és az eperjesi vérengzés következtében. Bár ne jöttek
                    volna össze! Mert megfélemlittetvén, annyit végeztek csupán, hogy - hálából az
                    országfelszabaditó uralkodó iránt - megszavazták az örökösödési törvényt.</p>
                <p>S ezzel méginkább megpecsételték a nemzet jövőjét.</p>
                <p>De hol volt már akkor a nemzet?</p>
                <p>A lakosság szinte végleg kipusztult s különösen az északi részekre szakadt reá
                    olyan inség, hogy a még megmaradt lelkek: aggok, nők és gyermekek a határszéli
                    elhagyott erdőkbe és hegyekbe vonták meg magukat s makkon meg gyökereken
                    próbálták eltengetni nyomorult napjaikat. Valóságos téboly szállta meg
                    Felső-Magyarország népét s ez éhség-tébolyában kisereglett az utakra s karavánok
                    kezdtek megindulni az októberi porban Árvától Zboróig és visszafelé. Látomásai
                    voltak e népnek: másvilági jelenések s mindenki hitt a világ közeli végében,
                    miután az Antikrisztus jelent meg az emberek között. S jöttek-mentek ezek a
                    tébolyodott karavánok, szent zsolozsmákat zengedezve, elnyujtott hangon.</p>
                <p>Egyéb jelek is feltüntek az égen.</p>
                <p>Üstökös bukkant föl a firmamentum északnyugati negyedében, melynek alakja olyan
                    volt, miként a kardnak s ujabb háborukat jövendöltek mindenfelé. S ekkor
                    fejhezkapott végül Kisztei Péter gönci prédikátor urunk is s két prédikációt
                    szerezvén, eldörögte őket hiveinek okulására és megdöbbentésére. Volt pedig a
                    cime mindkét közönséges egyházi-beszédnek ez:</p>
                <p>»Üstökös Csillag, Avagy: olly edgyügyü rövid Elmélkedés, mellyben meg-mutogatódik
                    mind a Szent Irási Tudomány Szerint s mind a külső Históriákkal és a minden
                    időbeli Experientiából, micsoda itéletben kellyen lenni kinek-kinek az Üstökös
                    Csillagok felől és az ellenökbeni Szerekről.«</p>
                <p>Ámde hiábavalónak bizonyult mindkét nagyhatásu templomi szónoklat, mert az
                    üstökös heteken át ott fénylett a mennybolton, mindenki elborzasztására.
                    Kardalakja volt.</p>
                <p>Meglátták ezt a másvilági kardot az ordasok is s reménykedni kezdtek ujból. Mert
                    üzenetnek vették, mely az ő biztatásukra bukkant ki a firmamentumon.</p>
                <p>Égő szükségük volt erre a biztatásra.</p>
                <p>Ebben az időtájban ugyanis, miközben a Szernye-mocsarak mögül próbáltak kitörni
                    mégegy­szer a német ellen, cafatokban lógtak le róluk ruhadarabjaik. Hópénzt
                    tavaly láttak utoljára, amikor csikorgó foggal vetették magukat Buda füstös
                    falaira, a lovasok rég elvesztették sarkantyuikat, a rusnyák és tót talpasok
                    bocskoraiból pedig rég kicsüngött a kapca. Levásott róluk az abaposztó is,
                    minekfolytán a legtöbb ingerült harcosnak kilátszott a csupasz lapoc­kája vagy
                    éppen a háta közepe.</p>
                <p>Ilyen állapotok között Esze Tamás haditanácsba hivta mind a háromezer ordast.
                    Mert ezen az őszön ennyire olvadtak le immáron.</p>
                <p>Hideg ősz volt ez, de még kegyetlenebbnek igérkezett a tél s szállásra meg
                    eleségre alig lehetett kilátásuk. A vándormadarak feltünő sietséggel, csaknem
                    kétségbeesve menekültek délnek. Hire volt azonfelül, hogy Karaffa ujult erővel
                    készül reávetni magát Munkácsra, más hirek meg arról tudtak, hogy a császári
                    hadak betörni szándékoznak Erdélybe s megsem­mi­sitvén ott az alkotmány
                    látszat-pilléreit is, el fogják söpörni ezt az egész országrészt. És nem lesz
                    azontul Magyarország!</p>
                <p>Ez volt az oka, hogy a kegyetlen Esze Tamás haditanácsba hivott össze minden
                    harcost.</p>
                <p>Halottszine volt már a Szernye-mocsarak vizeinek, amikor alacsony halmon
                    telepedett le Esze Tamás, egy kopott tábori-asztalkához. Könyökére támasztotta
                    elmondhatatlan gondoktól összezavart fejét és mig bútól-terhesen csüngött alá a
                    bajusza, seprüszemöldökei még lejjebb csusztak a két szeme fölé. A gondoktól
                    alig tudta mozditani a fejét. Már-már azt forgatta magában, hogy háromezer
                    legényével együtt a nagy lengyel király kardja alá áll be, esetleg a muszka
                    cárnál jelentkezik hadiszolgálat céljából, avagy végső esetben - Moldován és
                    Havasalföldön keresztül - utánamegy Thököli királynak, aki az Al-Duna mellékén
                    búslakodott valahol ekkoriban.</p>
                <p>Ott ült Esze Tamás alacsony halmon, táboriasztalkára támaszkodva a könyökével. S
                    körülötte ugyanakkor felsorakoztak kapitányok és hadnagyok is.</p>
                <p>Legelöl állt rezesorru Majos Ferenc, akit - pátenseikkel - még mindig
                    halálraköröztek császári generálisok. Majos Ferenc kapitány valahányszor a
                    nevüket hallotta, röhögve csapott a fülére: »hogy fulladnátok meg!« Mellette ott
                    lehetett látni a fiatal Szepessy Pált, oldalán a kis Keczer András szorongott
                    visszafojtott lélegzettel. Petneházy Dávid hiányzott a vezérek sorából, mivel a
                    budavári hős végleg császári részen ragadt, igy remélvén szolgálni
                    legszerencsé­sebben hazája dolgait. Kissé oldalvást ott állt hetykén a
                    dugótermetü Tyukodi, legénykedő kedvében most is, ugyszintén Buga Jakab hadnagy,
                    meg nevezetes társa, Zöld Demeter hadnagy. Mindegyikük egy-egy bunkónak dülve
                    meg. Ott lehetett látni a délceg Sallay Pált is... Előttük pedig, tágas
                    térségen, háromezer ordas várakozott iszonyu csöndben.</p>
                <p>Felállt akkor Esze Tamás. Szálas termete messze tulmagaslott valamennyi
                    kapitányon és hadnagyon s még messzebbre látszott el a toronysüvege. Széles
                    markával rácsapott a kardjára, mely a nagy Szepessy Pálé volt annakelőtte s
                    ugyanakkor beszélni kezdett távolbaható hangon:</p>
                <p>- Katonák! Igen megapadt immár a kardrakelt magyar vitézek száma...</p>
                <p>Itt azonban meg kellett állania a mondanivalóiban. Mert abban a pillanatban kissé
                    jobbról, az ordasok hátából féktelen hahota robbant ki: egyesek süvegjeiket
                    kezdték a magasba dobálni, mások ellenben össze-vissza csapkodtak a karjaikkal.
                    S ugyanakkor eszeveszett kiáltozás tört ki onnanfelől:</p>
                <p>- Héj, Kuczug Balázs, te mihaszna!</p>
                <p>Mások ellenben igy törtek ki széles derü között, mialatt a térdeikre
                    verdestek:</p>
                <p>- Itt van már a nagy csatakerülő!</p>
                <p>Ismét másfelől gunyolódó kiáltások estek:</p>
                <p>- Kutya egye máját a gézenguznak!</p>
                <p>Esze Tamás, a halmon álltában, indulatosan kapta fejét abba az irányba, amiért
                    meg merték zavarni. Ám éppoly váratlanul le is csillapult s kiváncsian figyelt
                    arrafelé, honnét a hirhedt lógós közeledett.</p>
                <p>Mert Kuczug Balázs jött ott csakugyan. De micsoda külsőben, Teremtőm-Uram!
                    Valóban lehetetlen volt megállani, hogy aki látta egyszer igy Kuczugot,
                    harsányat ne röhögjön...</p>
                <p>A semmirevaló pedig jött-jött ezalatt, egyenest a halom felé, amelyről Esze Tamás
                    alakja tornyosodott messzire.</p>
                <p>Mellén keresztberakott karral jöddögélt, kimérten... Félszeme fölött, domboru
                    homlokán át, piszkos kötés vonult el, amelyen vér ütődött ki. Koszos nadrágján
                    csüngő folt csüngő folt hátán, lyukas csalmája a fejebubjára volt hátratoszitva
                    s vérnyomok vereslettek az állán meg a tarkóján is. Karikára tágult félszemén
                    aláfutások, amiből nyomban sejtették többen, hogy alighanem kóbor császáriakkal
                    talált összeütödni valahol s csunyán ellátták a baját.</p>
                <p>Ámde ahogy közelebb ért volna, akkor vették észre csak az ordasok, hogy egész
                    arca csupa aludtvér. Iszonyat volt látni.</p>
                <p>Szó nélkül nyitottak neki utat a csapatok s Kuczug Balázs is szó nélkül,
                    nesztelen járással, összefont két karral, lehajtott fejjel közeledett a vezéri
                    halom felé.</p>
                <p>Ahogy aztán Esze Tamás elé ért volna, biccentett valamit a fejével, s megszólalt.
                    De olyan mély volt a hangja, mintha a tenger alól beszélt volna föl:</p>
                <p>- Csunya marakodásból jövök, vezér!</p>
                <p>Nézte-nézte Esze Tamás a csupa-rongy alakot, akinek kunkororru csizmája hegyéből
                    kifeslett a nagyujja, mivel maga a csizma kását kért s ezokból ki- és befolyt
                    rajta a hideg latyak. Nézte-nézte Esze Tamás az elvadult külsejü szegénylegényt.
                    Meglepetve és szánalommal.</p>
                <p>Az pedig még mindig Esze Tamást nézte. És lakkor megszólalt másodszor is:</p>
                <p>- Vezér, szóm volna a legényekhez!</p>
                <p>Esze Tamás a fejével intett neki, hogy kezdheti. Ám senkinek sejtelme nem volt,
                    mit akarhat ekkora végszükség idején a megátalkodott csatakerülő.</p>
                <p>Kuczug Balázs most a fölkelők felé fordult ijesztő arcával s mély hangon kezdett
                    szólni:</p>
                <p>- Meghigyjétek nekem, szánandó magyarok, hogy csunya marakodásból gyövök mostan s
                    meghigyjétek nekem, hogy csak ezután következtek el reánk az igazi csaták és
                    ütközetek napjai!...</p>
                <p>Az ordasok közül sokan éppen föl akartak hahotázni ekkora arcátlanságra, ám
                    dermedten maradtak mégis. Mert váratlanul eltorzult a Kuczug Balázs sátáni
                    ábrázatja, ő maga pedig rácsapott széles kardjára, hogy megzörrent a kard és
                    felvisitott Kuczug Balázs:</p>
                <p>- Bosszut! Bosszut! Meghalt Zrinyi Miklós, a magyar Hektor, akinek nem vadkan
                    agyara ontotta vérét, hanem császári bérencek puskázták le a kursaneci
                    sürüségben! Bosszuért kiált a nagy Nádasdynak, az ijesztő erejü Zrinyi Péternek,
                    e magyar Akhillesnek, a szerencsétlen Frangepánnak és szegény Bónis apánknak
                    vére! Halljátok meg, magyarok!</p>
                <p>- Halljuk, pajtás, halljuk! - kezdtek kiáltozni innét is, onnét is a
                    sorokból.</p>
                <p>Kuczug Balázs széles és ferde képén fokozódó méreg látszott:</p>
                <p>- Bosszut! Bosszut! Nem él már Pika Gáspár, mert felkarózták Árvában, Buda alatt
                    nyöször­gött utolsót Tulok György a dülledt homlokával! Nincsen már köztünk
                    Szuhay Mátyás, hogy megbiztasson s elesett a nagy Szepessy Pál, aki atyja volt
                    minden szegénylegénynek! Hol van Thököli király? Hol vannak Petrőczy és Ubrisi
                    vezérek? Magunk vagyunk már csak a kegyetlen Esze Tamással... De ép most gyött
                    meg az ideje, hogy leszámoljunk mindenkivel!</p>
                <p>Kisérteti nesztelenségben hallgatott háromezer ordas. Esze Tamás maga furcsán
                    nézett Kuczug Balázsra, mintha nem értette volna egészen a dolgot. Az pedig
                    folytatta most már üvöltözve, égnekvágott fejjel:</p>
                <p>- Bosszut! Bosszut! Most már én mondom, hogy induljunk ki a mezőkre, toroljuk meg
                    gályarabjaink szenvedéseit s Keczer András és Keczer Gábor kinhalálát! Én hivlak
                    most csatára, akinek bitanghire kelt szerte a hazában! Minekünk meg kell
                    indulnunk a rühös né­met­re, hogy vele együtt minden éhes idegent kirugjunk e
                    hazából! Mert több hazánk minekünk nincsen s ennek földje takar bé egyszer
                    mindnyájunkat!... Bosszut!... Bosszut!... Induljunk meg hát kiélesitett
                    kardjainkkal s haljunk meg katonamódra szüleinkért, feleségeinkért,
                    kishugainkért, apró gyermekeinkért s mindnyájunkat tápláló anyánkért:
                    Magyarországért!</p>
                <p>Ahogy ezt mondta, kormos markával ismét a kardjára csapott reá. S abban a
                    pillanatban zörögni kezdett háromezer fölkelőnek kardja, miközben azt kiáltották
                    háromezren:</p>
                <p>- Vivát, Kuczug Balázs!</p>
                <p>Ahogy elült volna a fegyverzaj meg a kiáltozás, Esze Tamás vette át a szót,
                    miközben két marokkal fogta néhai Szepessy Pál kardját. Halálos-komolynak
                    látszott:</p>
                <p>- Megköszönöm néked, Kuczug Balázs, aki eddig csupán a csatahelyek körüli
                    oldalgásban tündököltél, hogy most németgyilkolásra ösztönzöl mindnyájunkat.
                    Tudom, hogy mától számitva te is ütközeteken fogsz jeleskedni, irtván a bitang
                    idegeneket!</p>
                <p>S ekkor váratlanul visitásba veszett a hangja Esze Tamásnak, mert olyan méreg
                    szállta meg testének minden tagját:</p>
                <p>- Harcosok! Kardra-zendült testvéreim! Megfogadom itten most tinéktek az én
                    Istenemre és Jézusra, hogy nem lesz nyugta lelkemnek, amig egy német marad hires
                    kis hazánkban! Az Isten vegye el az álmaimat, ha legközelebb meg nem indulunk
                    Munkács szabaditására! Addig is fenjétek kardjaitokat s kalapáljátok a kaszákat!
                    Vivát, ez a mi nyomorult kis Magyarorszá­gunk!</p>
                <p>Háromezer ordas torka riadt föl ekkor s megzendültek rá a Szernye-mocsarak.</p>
                <p>- - - - - - - - - -</p>
                <p>Csak Munkács vára állt még! De olyan állapotban, hogy félig-meddig romokban
                    hevertek a sziklafalak.</p>
                <p>Lankadozni kezdtek a védők, csak Zrinyi Ilona nagy lelke nem csüggedt.</p>
                <p>Az éléstárak ürülni kezdtek, a pénz fogyott-fogyott, az ágyuk és puskák
                    kitágultak és rozsdá­sodni kezdtek.</p>
                <p>Egyedül Zrinyi Ilona nem esett kétségbe.</p>
                <p>Közel két esztendeje ágyuzták már a császáriak Munkácsot, amikor Thököli Imre
                    hitvese összeszedette még megmaradt ékszereit s Görög Imrével és Absolon
                    Dániellel Lengyelföldre csempésztette ki, akik is az 1687-ik esztendő november
                    havában teméntelen pénzzel lopóztak vissza a várba. A katonák megkapták elmaradt
                    zsoldjukat s ujból nagy lett az elszántság a beregi várban.</p>
                <p>Kémei utján Karaffa is értesült a munkácsi várvédők lelkes hangulatáról s nyomban
                    levelet irt Zrinyi Ilonához. Hangzott pedig ez a levél, amint következik
                    itten:</p>
                <p>»Asszonyom! A szultán ereje nem szállhat szembe többé a császár fegyvereinek
                    szeren­csé­jével. Hadaink visszafoglalták csaknem egész Magyarországot, bejárták
                    Szlavóniát s immár Erdély földjén vettek téli szállást. József főherceg - a
                    magyar rendek közmegegyezésével - Magyarország örökös királyául koronáztatott s
                    az ozmán birodalmat Nándorfehérvártól Konstantinápolyig s Konstantinápolytól
                    Egyiptomig lázadó katonaság égeti-dulja, mély oknál fogva békéért könyörög a
                    diván. És Munkács mégis egymagában, mindenkitől elhagyatva próbálna ellenállni?
                    Avagy talán nem a Portától, hanem Thökölitől, ez eretnektől remél segitséget,
                    kinek hive alig van már, leszámitván a Szernye-mocsarak közt lappangó
                    mocskos-száju rebelliseket? Zrinyi Ilona ha megigérte is Thökölinek, hogy
                    véglehelletig tartani fogja Munkácsot, adott szavát nem tartozik beváltani, mert
                    ily fogadás megtartása hitszegésül tekintetnék a császárral szemben... Fogadja
                    meg tehát a jóakarónak és kereszténynek tanácsát s ne akarjon a dicső
                    Rákóczi-ház magzatainak inkább mostohája, semmint édesanyja lenni... Asszonyom,
                    adja föl Munkács várát!«</p>
                <p>Zrinyi Ilona válasza ennyi volt Karaffa számára:</p>
                <p>»Az utolsó csepp vérig!«</p>
                <p>Pedig akkor már senkiben és semmiben nem reménykedhetett többé Ilona-asszony.</p>
                <p>Levelet levél után küldtek Thökölihez, hogy siessen, de lóhalálában a rongyos vár
                    szaba­ditására. Megmozgatták a Portát is, ámde a Portának egyelőre sajátmagával
                    gyült meg a baja. Elbirhatatlan volt az 1688-ik esztendőbe átvezető tél:
                    farkasok falkástul fagytak meg a Ver­hovina táján. És többen látták e tél
                    folyamán Ilona asszonyt, amint zsebkendőjébe temetvén arcát, sirdogált titkon.
                    Mert érezte, hogyha föladja a várat, bujdosó urát ujból átkarolhatja ugyan, de
                    soha többé nem fogja látni Juliánna leányát, aki takaros hajadonná serdült
                    ekkorára és Ferkó fiát, a Rákóczi-ház utolsó sarját.</p>
                <p>Elmult aztán a tél is.</p>
                <p>Ahogy fakadozni kezdtek volna a vadvizek s tükreik élesen villantak meg a napban.
                    Karaffa maga jelent meg Munkács alatt s hadai körülözönlötték a várat. És az
                    éhségtől csillogó szemü kurucok, akiket Esze Tamás küldött ki Munkács felé, hogy
                    megbiztassák Ilona-asszonyt, nem tudtak többé belopózni a sasfészekbe.
                    Meg-megálltak tehát a közeli erdők szélében s dühtől és tehetetlenségtől
                    lihegve, leskelődtek a vár irányába. És a vár falain - különösen alkonyat­időben
                    - fel-feltünt egy karcsu és gyászruhás asszony, kézenfogva növendék-fiát. Zrinyi
                    Ilona állt ilyenkor a bástyán, mellette a kis Ferkó. És mig az ereszkedő szélben
                    meg-meglebbent az Ilona-asszony szoknyája, búsan nézett el a vár körül és a
                    hegyeken, mintha előre érezte volna, hogy rövidesen búcsut kell mondania majd a
                    tájnak, örökre!</p>
                <p>Aközben pedig megdördültek a Karaffa összes ágyui, hogy zúgni és inogni kezdtek a
                    még megmaradt falak és bástyák. S ugyanakkor megszólaltak Munkács összes ágyui
                    is... Dörgött a levegő!</p>
                <p>Ugyanakkor pedig Thököli Imre gróf maga adta meg a kegyelemdöfést Munkácsnak.</p>
                <p>Mert al-dunai ide-odakóborlása közben végső reménytelenségbe esvén, titkos
                    jegyekkel irott levelet juttatott el sokat gyötrődő hitvesének. Azt irta ebben a
                    levelében, hogy Zrinyi Ilona küldjön titkos követet a Pápa őszentségéhez: Szent
                    Péter földi örököse lépjen közbe a császárnál s ha az kegyelmébe fogadja és
                    visszaadja birtokait, ő, Thököli Imre kész lesz nemcsupán katolikussá lenni,
                    hanem eddigi hittestvérei ellen fordul s tüzzel-vassal fogja irtani a
                    protestánsokat.</p>
                <p>Ilona asszony nagy tanácstalanságában ezt a levelet is megmutatta két
                    legkitartóbb hivének: Radics András várnagynak és Absolon Dániel kancellárnak.
                    Azok ketten fanatikus protes­tánsok lévén, megrémültek a kuruckirály levelére,
                    amelyhez hasonlót egy másodikat is belopatott már a várba.</p>
                <p>Most már tudták, mi a teendőjük...</p>
                <p>Nagytitokban egykettőre megegyeztek Karaffával s egy napon ijedten jelentették
                    Ilona asszony­nak, hogy végső fogytán vannak a vár eleségkészletei.</p>
                <p>Zrinyi Ilona elsáppadt, de nem ingott meg. Nyomban haditanácsba hivta össze
                    valamennyi tisztjét. A haditanácsban Radics András kezdte a szót:</p>
                <p>- Asszonyom! Nem ámithatjuk magunkat többé, hogy tovább is tarthatjuk Munkácsot.
                    A várvédők elfáradtak a fegvverhordásban, hópénzüket nem kapják s maholnap
                    kapunkon kopogtat az éhség. És semmi, semmi reménység, hogy megsegitenének
                    bennünket vala­honnét. Azt mondom azért, adjuk föl tisztességgel a várat!</p>
                <p>Absolon kancellár állt fel utána, ő is ugy szólt, miként Radics András s beszéde
                    végén leborult Zrinyi Ilona lábaihoz:</p>
                <p>- Asszonyom! Ne tegyük próbára többé magunk és gyermekeink életét! Adjuk föl
                    tisztesség­gel a várat!</p>
                <p>Valamennyi többi tiszt ugyanigy beszélt.</p>
                <p>Zrinyi Ilona halványabb lett egy árnyalattal s könnyek gyültek a szemébe,
                    miközben arra az ősz magyarra nézett, aki az asztal tulsó végében nehezedett rá
                    nagy indulattal a könyökére. Szomoru hangon mondta Zrinyi Ilona:</p>
                <p>- És kegyelmed mit tanácsol nekünk, Sárossy uram?</p>
                <p>Vén thököliánus volt Sárossy, aki engesztelhetetlen lélekkel gondolt mindenkor a
                    németre. Meg­rázta most is kopott haját és mig fegyverek sulyától zörögve állott
                    fel, öklével az asztalba sujtott:</p>
                <p>- Asszonyom! Nem adjuk oda várunkat az ebadta németnek!</p>
                <p>Majd Radics Andrásra és Absolon Dánielre villant szeme az ősz Sárossynak, akinek
                    fiát éppen Karaffa hóhéroltatta le Eperjesen. S fájdalommal kiáltott fel:</p>
                <p>- Kegyelmetek pedig, Radics András és Absolon Dániel uramék, akik velem együtt
                    élemedtek meg a hajőszitő bujdosásban, felejtették immár, hogy a megveszett
                    olasz generális mészárol­tatta le barátainkat és fiainkat Eperjesen? Karaffa,
                    miként az éhes farkas les reánk a vár alatt, hogy vérünket vegye!</p>
                <p>S öklével másodszor is az asztalba sujtott:</p>
                <p>- Nem adjuk a várat!</p>
                <p>És igy történt, hogy mikor a császári generális ujabb követet küldött a várba,
                    Ilona asszony ezt a választ adta Karaffának:</p>
                <p>»Az utolsó csepp vérig!«</p>
                <p>- - - - - - - - - -</p>
                <p>S Munkács fokáról mégis alábukott a kuruc király zászlaja.</p>
                <p>- - - - - - - - - -</p>
                <p>Ennek az esztendőnek legelső napjaiban váratlanul nagy harcikedv fütötte az
                    ordasokat, ami lelkes kiáltásokra késztette mind a háromezer zendülőt. Lovasokat
                    és talpasokat egyértel­müen.</p>
                <p>Valaki (talán a franciák uralkodója, talán a nagy lengyel király) hópénzt és
                    abaposztót küldött nekik s annyi kucorgás után ujból kiruházkodtak a legények.
                    Kaptak azonfelül kurtaszáru uj csizmát, enni is volt mit egyelőre s némi
                    dohányka is került a pipákba. Mindezek oly tünetek voltak, amelyek határtalan
                    harcidühre fakasztották valamennyiöket.</p>
                <p>És a Szernye-mocsarak táján megint zörögni kezdtek a kardok s megint felhangzott
                    a Tyukodi pajtás kegyetlen táboridala.</p>
                <p>Ugy volt már-már, hogy kiszállván rejtekhelyeikről, nekivetik magukat a császári
                    hordáknak, amelyek csaknem az egész haldokló országot elárasztották azonközben,
                    amikor olyan hir érkezett hozzájuk, amelyre - pillanatokra - megbénult a
                    szivverése minden fölkelőnek.</p>
                <p>Munkács megnyitotta kapuit Karaffa Antal előtt.</p>
                <p>Szórványosak voltak ugyan a hiradások, amelyek a Szernye-mocsarak közé jutottak
                    el, ámde igy is megtudták azért, hogy Absolon Dániel keze volt benne az
                    árulásban. Amikor ez a kétszinü ember fölötte siettette volna az átadást. Zrinyi
                    Ilona keserü sóhajjal fordult feléje:</p>
                <p>- Ne siessen annyira kegyelmed, Absolon uram! Hisz nem adhatjuk meg magunkat oly
                    későn, hogy nagyon korán ne legyen!</p>
                <p>De ez a legnagyobb magyar asszony sem birta tovább. Mikor Munkács bástyáiról
                    lehulltak Thököli utolsó hadilobogói, hangos zokogásra fakadt. És könnyezve
                    ölelte össze mégegyszer két gyermekét: a tizenhatéves Juliánna hercegkisasszonyt
                    és az anyjához halálig ragaszkodó Ferkót, aki tizenkettedik esztendejének vége
                    körül járt ebben a januárban.</p>
                <p>Ám az ordasok hamar felocsudtak meglepetésükből, mert harci előkészületeik
                    másfelé terelték figyelmüket.</p>
                <p>Kész terve volt immár Esze Tamásnak, hogy az első kedvező alkalommal ráereszkedik
                    a felsőtiszai sikra s könyörtelen vérengzést fog végbevinni a fosztogató
                    idegenekben. Egyelőre száguldó falkákat bocsátott ki rajokban minden irányba,
                    hogy puhatolják ki az ellenség érzé­keny oldalát, mielőtt személyesen vetné rá
                    magát a bitangokra.</p>
                <p>Egy ilyen kisebb csapat egészen a zempléni Hegyaljáig talált elszáguldani s ekkor
                    történt egész véletlenül, hogy az Isten ujja elérte végül Tábori Erzsókot
                    is.</p>
                <p>Rezesorru Majos Ferenc lovagolt a csapat élén, ugyszintén ifjabb Szepessy Pál s a
                    növekvő Keczer Andráskát fogták közre ketten, akit pártfogó rokonszenvvel kisért
                    mindenki az ordasok táborában. Hisz tudták róla valamennyien, hogy bosszut állni
                    készül két nagyapjának s édesatyjának kinhaláláért.</p>
                <p>Most aztán megállta ezt a bosszut!</p>
                <p>Szerencs fölött s Bodrogkeresztur alatt csatangolt a vakmerő lovasfalka, mikor
                    egy kisebb császári lovascsapatra bukkantak rá. Rezesorru Majos Ferenc abban a
                    szempillantásban kivonta széles kardját, fölemelkedett lovának nyergében s
                    hátratekintvén, a dühtől hörögve kiáltotta el magát:</p>
                <p>- Rá a németre, lovasok!</p>
                <p>A lovasok nagy fenszóval kiáltották utána:</p>
                <p>- Hej, rá a németre!</p>
                <p>S kieresztették a kantárt. És megdörgött a hegyaljai föld.</p>
                <p>Rövid kavarodás következett. Néhány gombakalap lerepült, néhány plundrás lovas
                    véresen fordult le, a többi pedig lehajolt lovának nyaka fölé s nekieresztett
                    kantárszárral dobogott el Ujhely irányába.</p>
                <p>Hanem a három kocsijok visszamaradt. S a három kocsi közül az egyikben egy
                    markotá­nyos­nő-ruhába bujtatott, takaros nőszemély ült remegve. Rezesorru Majos
                    Ferenc odalépkedett a kocsihoz s ahogy meglátta és megismerte a nőt, olyat
                    kiáltott, hogy hátradőlt tőle a nyereg­ben:</p>
                <p>- Te vagy az, Tábori Erzsók? Éppen tizenhatodik esztendeje kereslek, kedves egy
                    hugom!</p>
                <p>S olyat röhögött utána, mint egy nyeritő ló.</p>
                <p>Ujhelyi Erzsébet, aki mulhatott harmincöt esztendős ezen a tavaszelőn, akkor már
                    a hirhedt kapitány előtt térdepelt, eliszonyodva a halálremegéstől. S
                    összekulcsolta a kezét:</p>
                <p>- Kegyelem! Kegyelem!</p>
                <p>Mert e rezesorráról ő is ráismert a szörnyühirü Majos Ferenc kapitányra. Akkorra
                    a kocsi köré szállingóztak a többi lovasok is. Rezesorru Majos Ferenc, akit
                    valamennyi császári generális tizennyolcadik esztendeje kerestetett immár
                    halálra a sárosi, abauji, zempléni, ungi és beregi erdőkben, nem sokat
                    teketóriázott most sem. Ahelyett intett a kis Andrásnak:</p>
                <p>- Előre csak Keczer András kisöcsém! Most megláthatod szörnyü bosszúdat atyádnak
                    és két nagyatyádnak szörnyhaláláért!</p>
                <p>A Keczer-fiu nevére másodszor is felsikoltott Tábori Erzsók:</p>
                <p>- Kegyelem! Kegyelem!</p>
                <p>Senki nem hallgatott reá.</p>
                <p>Egész közel, a kereszturi hegyben, volt egy barlang. Odahurcolták a boldogtalan
                    leány­asszonyt s betaszitották a barlangba. Akkor aztán parancsot adott Majos
                    Ferenc kapitány:</p>
                <p>- Keczer András kisöcsém, te fogod befalazni a ringyót!</p>
                <p>Tábori Erzsók ekkor már szenténekeket kezdett zengedezni. A kis Keczer András
                    pedig nekilátott a falrakásnak. Félöl szélességben.</p>
                <p>Tizenegy óra körül járhatott az idő, amikor - néhány ordas segitségével -
                    rakosgatni kezdte a sulyos köveket s délutáni öt óra körül készen lett az
                    iszonyatos munkával. De Tábori Erzsók könyörgő éneklése áthallatszott a félöles
                    falon át is.</p>
                <p>Akkor a kis Keczer András magához intette két öreg szolgaemberét, akik már
                    édesapjának is kisérői voltak minden vállalkozásában, igy szólt hozzájuk:</p>
                <p>- Kendtek most erdőkön, hegyeken, mezőkön, vizeken át induljanak meg Gerla faluba
                    s be­lopózván ott szerencsével édesanyám házába, mondják meg az én gyászoló
                    szülémnek, hogy megbosszultam édesatyámnak és két ősz nagyatyámnak halálát. S
                    mondják meg neki kendtek, hogy a nagy idegenben is mindennap imádkozom
                    érte...</p>
                <p>- Igenis, urfi, - válaszolt a két szolgaember s tüstént megindultak az északi
                    határhegyek irányába.</p>
                <p>Rezesorru Majos Ferenc továbbkalandozott aztán. Csak egy hét mulva vetődtek
                    vissza ismét ugyanarra a helyre, de akkor már csönd hallgatózott a befalazott
                    barlangban. Zsibbadt csönd.</p>
                <p>Tavasz lett akkorára, ujjongó tavasz. A nemzet pedig rendületlenül harcolt tovább
                    jogaiért.</p>
                <p>Mert a régi vezérek elhulltak ugyan, ámde uj és a régieknél még indulatosabb
                    vezetők kerültek a megfogyatkozott ordasok élére. Karaffa Antal összes hadaival
                    éppen akkor készült elárasztani Erdélyt, a bujdosó Thököli pedig körülbelül
                    ekkor szánta el magát, hogy töredék-hadaival, meg a kontyosok segitségével
                    Erdély földjére tör be, valahol Zernyestnél s leszámol az áruló Teleki
                    Mihállyal.</p>
                <p>Ekkorára olyan állapotba jutott már az ország, hogy katolikus és protestáns urak
                    vállvetve fogtak össze hazájuk és nemzetük mentésére. És ekkor történt, hogy
                    égignyuló riadalban törtek ki az ordasok.</p>
                <p>Megtudták valami-módon, hogy a kis Rákóczi, akit letéptek anyja kebléről s akit
                    előbb a prágai, majd a neuhausi jezsuita-rendházba hurcoltak el, a rendház egyik
                    szobájában észre­vette Magyarország térképét s attólfogva több mint egy óráig
                    állt-állt a térkép előtt. És kikeresvén rajta Munkácsot, nehéz könnyek gyültek a
                    szemébe s ezek a könnyek lefolytak félig-gyermekarcán. Még a jezsuita-atyák is
                    megrendülten várakoztak a háta mögött.</p>
                <p>Ez a hir megrázta az ordasokat s egetverő ujjongásban zendültek meg.</p>
                <p>Esze Tamás akkor már doboltatott. S köréje gyülekezvén a tábor - alacsony halmon
                    álltában -, igy beszélt hozzájuk, nagy indulattal:</p>
                <p>- Harcosok! Lovasaim és gyalogrendben lévő talpasok egyszersmind! Elérkezett az
                    ideje, hogy kiszállván a sik mezőkbe, meginduljunk a halál elé szerencsétlen
                    hazánk szabaditására. Forgatom a fejemben, hogy magam talán Csehföldre megyek át
                    egyesegyedül...</p>
                <p>- Minek mennél te Csehföldre, vezér?! - kiáltottak vissza kapitányok és
                    hadnagyok.</p>
                <p>Esze Tamás rájukemelte seprüszemöldökét:</p>
                <p>- Annak, hogy hazahozzam a mi kis Rákóczi urunkat... De többet ugysem árulhatok
                    el mostan!</p>
                <p>S akkor rárivallt kapitányokra és hadnagyokra:</p>
                <p>- Készüljetek!</p>
                <p>Egyszerre szétáradt mind a háromezer ordas a Szernye-mocsarak hátában. Nyeriteni
                    kezdtek a lovak, zörögni kezdtek a kardok. Ugyanakkor felzúgott a Tyukodi pajtás
                    rémitő táboridala. De soha olyan fenyegetőn, mint ekkor! És aki német hallotta a
                    messzeségből e napon, hideg futott végig a hátán. Szörnyü volt! Szörnyü
                    volt!</p>
                <p>Esze Tamás még mindig ott állt az alacsony halmon. De most már nyugat felé
                    fordulva, Bécs irányának s teméntelen kegyetlenség rángott lefelé csüngő
                    bajuszában. Keresztberakott két karral állt ott, keselyüorra szinte harsogott,
                    kiugorva a csontos és sovány képéből, torony­süvege magosra csucsosodott...
                    Borús nap volt ez éppen, de a felhők meghasadtak egytájt s ezen a résen át éppen
                    őreá vágott le a búcsuzó nap vérvörös küllője. Gyász-szine volt a vidéknek,
                    csupán ez a kegyetlen alak izzott vörösben. És akik látták ekkor messziről Esze
                    Tamást, keresztet hánytak magukra s utána imát kezdtek motyogni.</p>
                <p>Olyan volt, mint a Sátán.</p>
                <p>(Vége.)</p>
            </div>
        </body>
    </text>
</TEI>