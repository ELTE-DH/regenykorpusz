<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU04777" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Kártyavár</title>
				<author ref="viaf:49221125">Babits Mihály (1883-1941)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">79660</measure>
				<measure unit="pages">167</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Kártyavár</title>
					<date>2007-04-26</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/04700/04777/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Molnár Éva</name>
					</respStmt>
				</bibl>
				<bibl type="printSource">
					<title>A gólyakalifa ; Kártyavár ; Timár Virgil fia ; Elza pilóta </title>
					<author>Babits Mihály</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1982</date>
					<idno>ISBN 963 15 2203 2</idno>
					<ref target="http://mek.oszk.hu/04700/04777/"/>
				</bibl>
				<bibl type="firstEdition">
					<title>Kártyavár</title>
					<author>Babits Mihály</author>
					<date>1923</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-20"/>
		</revisionDesc>
	</teiHeader>
	<text>
		<body>
			<div type="chapter">
				<head>1. §. BEVEZETÉS, MELYBEN AZ ÍRÓ A MAGA LOVÁT DICSÉRI</head>
				<p>Gyermekkorunkban én és a testvérem - és rokon gyerekek - egy sajátságos
                        játékot eszeltünk ki egymással.</p>
				<p>Apáink hivatalnokemberek voltak: akták és aktapapírok szerte hevertek nálunk
                        otthon is. Ó, mennyi görbe lábú, nagy hasú török pasát pingáltam, se füle,
                        se farka versikét firkáltam annak idején azokra a kemény, ropogós, kékes
                        árkusokra, amiken olyan szép, gusztusos, gömbölyű betűkkel volt odanyomtatva
                        felülről:</p>
				<p>ŐFELSÉGE A KIRÁLY NEVÉBEN:</p>
				<p>és lejjebb ez a rejtelmes szó:</p>
				<p>Indokok:</p>
				<p>Egyszer aztán arra a gondolatra jöttünk, hogy az aktákból valóságos akták
                        legyenek, kicsiben: játékakták elképzelt pörökről, elképzelt bíráknak és
                        kigondolt nevű minisztereknek nagy-cirkalmas aláírásával. A pörökből
                        lassanként történetek nőttek, mesék, amiket szőttünk-fontunk, bogoztunk
                        végérhetetlenül, mindenikünk tudott valamit hozzátenni, egymást szülték az
                        iratok, és a pörök szereplői mind jobban és jobban megelevenedtek a
                        fantáziánkban: valóságos emberek lettek ezek, akik éltek, akartak, csaltak,
                        loptak, birtokokat szereztek, eladtak, panaszokat emeltek, s védekeztek,
                        fellebbeztek, és prókátorokat mozgósítottak. A prókátorok, a bírák, a
                        miniszterek ismét élő személyek voltak maguk is: új “jogalanyok”, akik
                        tettek-vettek, akikkel történtek események: a táblabírót kúriai bíróvá
                        léptették elő, a fiskálist valami “homályos ügy” miatt kitörölték az ügyvédi
                        kamara lajstromából, a kormány megbukott, a király megkegyelmezett valami
                        gyilkosnak.</p>
				<p>Apránként egész országunk támadt így, és megtartottuk az első népszámlálást.
                        Hosszú ívek listáiba róttuk a csupán papiroson létező lakosságot, gyermekes
                        pedánssággal rendeztük gyülekező irattárunkat, mely egy egész kis világ
                        egyetlen valóságát képezte, és nem engedtünk azontúl semmilyen eseményt nyom
                        nélkül elrepülni: anyakönyvet vezettünk a születésekről, esküvőkről és
                        halálozásokról, házakat építettünk, adásvételi szerződéseket kötöttünk,
                        mappát csináltunk a városhoz, lerajzoltuk a fundusokat, telekkönyvbe róttuk
                        az adósságokat. Folyt a játék hónapokon át, új istenek, s egy gondolt ország
                        királyai lettünk, s már nem éltünk a magunk világában; ha beszélgettünk, egy
                        képzelt élet híreit újságoltuk egymásnak, és a felnőttek meg nem értettek
                        bennünket.</p>
				<p>Nos, olvasó, hasonló játékra hívlak meg téged. Egy várost fogok alapítani én
                        is, nem messze különben, csak itt mindjárt a főváros mellett, és benépesítem
                        emberekkel, és nevezni fogom Újvárosnak. Hiába keresed Újvárost a mappán:
                        Újpestet fogod találni és Kispestet és Rákospalotát és Erzsébetfalvát. Mind
                        csak tökéletlen exemplárok! Újváros a negyedik dimenzióban áll, és lakóit
                        sem ismerhetted soha. Rájuk ismersz mégis? Meglehet! Istenem! az emberek
                        mind olyan egyformák. De meg ne lepődj, ha becsületes ismerősöd a játékban
                        gazságot követ el, vagy különös képességeket árul el, amit fel nem tettél
                        róla. Nem ő az, olvasó: bajsza tán hasonlít, de az orra már más. Játék ez,
                        kiosztott szerepekkel: noha volt idő, mikor ez a játék rám nehezedett, rám
                        ült, mint egy fojtó álom - az álom mélyülhet lidércnyomássá, mégsem
                        valósággá. Újváros csak álom, s már álomlétét is megrázta az idő, mely
                        valóságnak s álomnak egyformán gyilkosa. Régi regényt fogsz olvasni, talán
                        nem is érdekel már: gúnyjául a sorsnak, a játék, amiből rémálom és
                        lidércnyomás lett, ma már jámbor ábránd, múltak dicsősége és
                        nagyzolás...</p>
				<p>Akkor kezdtem még ezt a kis játékot, mikor velünk a nagy játékot kezdték:
                        hazánkkal, életünkkel, vagyonunkkal és gyermekeinkkel - mit csinálhattunk
                        volna? gyengék voltunk! s nem az volt-e a legboldogabb, aki gyerek módjára
                        játszott a pad alatt, s akit egy gondolt élet eseményei jobban érdekeltek,
                        mint véres hírlapjaink? De jaj, gyöngék voltunk, s a nagy játék tovább
                        győzte vérrel, mint a kicsi kedvvel és erővel. A játék abbamaradt, s száz
                        esztendő után nyúlok hozzá újra: mert amint mondják, hogy “száz mérföld a
                        Duna”, száz esztendő az idők vér-Dunája. De játsszuk csak tovább: mint a
                        gyermek a szörnyű árvízben, ha felkapaszkodhat egy deszkára, felejti a
                        veszélyt s folytatja játékát. Íme, Újváros - egy pillanatig egy új, hazárd
                        és szennyes Magyarország szimbóluma! Valami bűzlik Dániában, s lehet, hogy
                        mindannyian egy kártyavár romjai alatt fuldoklunk. Nosza, rothadásból és
                        omladékból is - építsük tovább játékvárosunkat!</p>
			</div>
			<div type="chapter">
				<head>2. §. MELYBEN A JÁRÁSBÍRÓ LAKÁST KERES</head>
				<p>- Handlé! Handlé! Mindenféle ócska vasakok, övegek!...</p>
				<p>A toprongyos, kis, öreg zsidó hangja rekedten és unottan vegyült a szennyes
                        napsugárba: lompos nadrágja sajátságos mimikrivel húzott a por felé, horpadt
                        pincskalapja is csupa szürke volt már a titkos rokonérzéstől, mellyel a
                        nyári utca és délutáni ég színeibe olvadt. Virágos keszkenőbe göngyölt
                        batyuja egyhangúan hintált a nyakán, amint az eredménynek minden reménye
                        nélkül és mintegy tisztán csak hivatásos lelkiismeretének megnyugtatására
                        ismételgette:</p>
				<p>- Nyúlbrrr veszek...</p>
				<p>- Nini, itt még handlék is vannak - konstatálta magában Partos Kálmán
                        járásbíró úr, és gyermekkorára gondolt, amikor Pesten laktak egy darabig, és
                        akkor még Pesten is jártak handlék, s a legjobb utcákban. Úgy hatott rá ez
                        az emlék, mint valami csöndes, üdítő és szentimentális gondolat, ami jól is
                        esett már neki, mert először volt Újvárosban, és mindeddig semmi csöndes,
                        üdítő és szentimentális vonást nem bírt itt felfedezni.</p>
				<p>Hátrasandított a fiúra, aki utánajött. Mit akarhat ez a kölyök tőle? Mit
                        szemtelenkedik? Mikor kiszállott a gyorsvonatból (melynek Budapestről
                        második állomása volt az újvárosi), megrohanták ilyen gyerekek, öten-hatan,
                        jó, úrias kinézésű mindannyi, és váratlan vehemenciával és versengéssel
                        támadtak rá:</p>
				<p>- Nagyságos úr, a csomagját!... Viszem a pakktáskát!... Kiváltom a
                        poggyászt!... Nagyságos úr!...</p>
				<p>Kértek, hadartak, nyújtogatták a kezeiket. De a bíró úrnak más poggyásza se
                        volt, mint egy kis bőrtáska áthelyezési okmánya s igazoló iratai számára,
                        melyet külön ez alkalomra vásárolt meg Pesten, hogy illő grandezzával
                        állíthasson be új hivatalába. Tehát idegesen rázta le magáról a fiúkat, csak
                        azért, hogy a következő percben már a bérkocsisok tolakodási szférájába
                        jusson.</p>
				<p>- Fiáker!... Fiáker!... - kiabálták, elébe trappolva néhány lépést.</p>
				<p>Szinte ijedten vágott át a túlsó aszfaltra. Nem akarta dobálni a pénzt! A
                        villamosvezető dühösen csöngetett rá. Egy autó majdnem elütötte. A por
                        megtöltötte a szemét. Tétovázva állt végre a járdán, mint egy hajótörött
                        idegen, aki igazán nem tudja, hogy merre forduljon.</p>
				<p>- Az Est! - ordította fülébe egy hang.</p>
				<p>- Mit alkalmatlankodsz a nagyságos úrnak, te jassz? - kiáltott egy másik, és
                        a bíró ijedten ismerte föl az előbbi fiúk egyikének hangját. - Nem látod,
                        hogy a nagyságos úr Pestről jött, és már olvasta Az Est-et? Keresni tetszik
                        valamit, nagyságos úr? Megmutassam, melyik villanyosra kell
                        felszállani?</p>
				<p>A bíró nagyon kellemetlenül érezte magát e tolakodásra. Hiszen Pesten még
                        nagyobb a lárma, az igaz: de ott legalább nem törődnek az emberrel. Hagyják
                        békén az embert. És hogy itt így kinézik belőle a vidékit! Rendkívül zavart
                        és ideges lett. Nem válaszolt, hanem iparkodott úgy tenni, mint akinek
                        határozott célja van, és gyors léptekkel befordult a legközelebbi
                        mellékutcába.</p>
				<p>És a fiú itt is a nyomában!</p>
				<p>Még ideje sem maradt föllélegzeni. Még meg se mert állni, hogy az izzadságát
                        letörölje. Irgalmatlanul sütött a nap. Úristen, vajon jó irányban megy-e?
                        Alig mert a házakra sandítani, hogy az utca nevét meglesse.</p>
				<p>Rózsa utca!</p>
				<p>Hol vannak itt a rózsák! Por szőnyegezte a kövezetlen utcát. Az egyik oldalon
                        még járda sem volt. Ellenben egy ház, egy vadonatúj és hipermodern ház -
                        vakító fehér, de hajlatain és farészein minden ok nélkül és rendkívüli
                        vakmerőséggel éles feketére festve - szemérmetlen ragyogással feszítette
                        napnak terpesz ablakait. Miért csináltak rá ilyen széles, tripla ablakokat?
                        Talán, hogy több por férjen be rajtuk.</p>
				<p>E mellett üres, burjános telek következett, barnára festett, düledező
                        deszkakerítéssel. Átellenben pedig egy piszkos udvarból alacsony, rozoga,
                        földszintes ház mutatta az utcára fakó, sűrű, halvány virágos, ízléstelenül
                        lilázó mintáját. Ez is valami szemérmetlenséggel és pongyolasággal, mint egy
                        alsószoknya.</p>
				<p>Hüjj, de meleg van! Szeretett volna megállni, tájékozódni, nézelődni: talán
                        kérdezősködni: de már restellt a fiútól. Sohasem járt idegenben, Itáliában,
                        ahol így tolakodnak a cicerónék. Félszegen érezte magát, mint a tolvaj. A
                        házakról szemek néztek rá, kerek pléhtáblákról, és a szemek alá nagy
                        betűkkel volt fölírva: VAGYONŐRZŐK. Tétován ment egyenest előre és nézte a
                        táblákat, EZEN HÁZ VÍZVEZETÉKEIT JENEI ÉS KRAUSZ KÉSZÍTIK. - KÖPLINGER
                        CIPÉSZ. - HIGIÉNIKUS BORBÉLY- ÉS FODRÁSZTEREM. - Amott építkeznek.</p>
				<p>Mégiscsak kérdezősködni kellene valakitől. Ki tudja, nem megy-e éppen az
                        ellenkező irányban? De nem volt az utcán senki, csak gyerekek játszadoztak,
                        piszkos, mezítlábas gyerekek, és hangosan sápítozva olvasták ki a
                        verset:</p>
				<p>Gyertek - gyerekek - isko-lába</p>
				<p> öltöz-zetek - papru-hába</p>
				<p> inci-finci - te - vagy - kinn.</p>
				<p>- Gyerekek, nem tudjátok, merre van a járásbíróság? - kérdezte Partos
                        hirtelen elszánással, és iparkodott rá se nézni a fiúra, aki utánajött.</p>
				<p>A gyerekek értetlenül és inkább csúfolódva bámultak reá: de a fiú már
                        utolérte, s közbejött:</p>
				<p>- Tessék rám bízni, nagyságos úr, elvezetem én. Fenébe innen, srácok!</p>
				<p>A járásbíró megadta magát a sorsának.</p>
				<p>- Messze van?</p>
				<p>- Elég messze: a Goldman utcába.</p>
				<p>- Milyen utcába? - hökkent meg a bíró.</p>
				<p>- Goldman: Goldman Áron utca: az a főutca. Gyalog tetszik, vagy
                        villanyoson?</p>
				<p>- Villamoson - felelte a bíró, és követte a fiút a sivár utcaporban. Most
                        nézte meg csak jobban. Tizenkét-tizenhárom esztendős, agárképű, inas lábú,
                        nagy, nyurga kölyök volt, s feltűnően úrias ruhája és arca. A járásbíró
                        zavarában beszélgetést akart kezdeni vele.</p>
				<p>- Jársz te iskolába? - kérdezte.</p>
				<p>- Hogyne - felelt a fiú, szemmel láthatólag sértve, hogy tegezik.</p>
				<p>- Hova?</p>
				<p>- Gimnáziumba.</p>
				<p>Partosnak szinte torkán akadt a szó.</p>
				<p>- Gimnáziumba? És nem restelled így szaladgálni a hatos után?</p>
				<p>A fiú sértett önérzettel nézett rajta végig.</p>
				<p>- Pardon - mondta fölényesen -, de ezt csak Magyarországon kérdezhetik.
                        Amerikában senki sem szégyellné a munkát.</p>
				<p>- Szülei bizonyára szegény emberek? - kérdezte zavartan Partos.</p>
				<p>- Mért volnának szegények? - felelte a fiú. - Ellát engem az apám minden
                        szükségessel: de moziba járok, és cigarettázom, és nem kívánhatom, hogy az
                        élvezeteimet is ő fedezze.</p>
				<p>- Micsoda város lehet ez? - gondolta a bíró. Egy halottaskocsi,
                        valószínűtlenül, lehetetlenül cifra halottaskocsi jött velük szembe üresen a
                        porban. Verkli szólt. A sarkon egy köszörűs ládája állt, megfordított S-sel
                        metszve rá a cég.</p>
				<p>- Itt tessék fölszállni - mondta a fiú.</p>
				<p>A bíró szinte rémülettel nézett ki a térre, mely előtte nyúlt. Nagy, puszta
                        térség volt: homokkupacok, kőhalmazok, mésztörmelékek hevertek rajta
                        szanaszét. És a közepén pompázott egy torony, egy sohasem látott formájú és
                        színű, idomtalan nagyságú bábeli torony, amely fönn hirtelen
                        nekivastagodott, és megdöbbentő nagy fejet eresztett, erkéllyel és képtelen
                        ablakokkal: egy víztorony! Az alacsony házak és üres telkek között szinte ez
                        volt a világ legcsodálatosabb építménye, és Partos bírónak valóban
                        gyermekkori fogalmait juttatta eszébe a babiloni építkezésekről.
                        Meséskönyvekben vannak ilyen tornyok.</p>
				<p>A villamos félelmesen rázott: de Partos azért jól érezte magát, hogy
                        megszabadult a fiú szemétől, és egy kicsit nyugodtan tűnődhet. A város
                        centrumában, a hivatala közelében lesznek tán szebb helyek is; ott kell
                        lakást keresni, mert Pestről bejárni naponta nagy strapa volna mégis. Kissé
                        mosolygott a csalódásán. Otthon, Szakolcán, azzal vigasztalta a feleségét -
                        akinek hiúságát sértette, hogy nem pesti, csak újvárosi áthelyezéssel
                        dicsekedhetik barátnői közt-, hogy hiszen még szebb és urasabb dolog így,
                        nem Pesten lakni, hanem Pest mellett valahol, kertes házban talán,
                        villatelepen: a gyerekeknek sem árt a jó levegő. Most látta csak, mennyire
                        tévedett: hisz ez rosszabb Pestnél. No de sebaj: legalább belülről teszi
                        széppé a lakását: áthúzhatja végre a bútorokat... vesz néhány újat is...
                        Ilyen otthon ülő embernek, mint ő, nem kell sajnálni a költséget a lakására.
                        Most úgyis kölcsönt vett föl: az államtól kapott előleg úgysem lesz elég
                        költözködésre és berendezkedésre: pláne, miután nagy része régibb
                        adósságokra ment el. Drága mulatság ez. Ej, ej, az az asszony, mért is akart
                        mindenáron Pest felé gravitálni: nem jobban megéltek volna ők vidéken? Így
                        dohogott, de a pénz dalolt a zsebében. Soha ennyi pénze még nem volt
                        egyszerre.</p>
				<p>Mindenesetre az első dolog jó lakást találni, a centrumban, a hivatalhoz és a
                        pesti villamoshoz is közel - lássuk: öt óra elmúlt: ma még meg lehet nézni
                        egynéhányat: a hivatalban jelentkezni tán már úgyis késő: azt jobb is lesz
                        holnap délelőttre hagyni. Ej, ez a villamos... soha ennyi ellenőrt...
                        micsoda hely ez? városháza? no akkor itt leszálljunk...</p>
				<p>A városháza - nagy, egészen új és igen modern épület, ez is valami asszíriai
                        stílusban építve, nagy, réteges toronypiramissal a közepén, s cifra,
                        szögletes pilléreken nyugvó, karzatos erkéllyel - ugyanazt a hatást tette
                        Partosra, amit az előbbi túlságosan cifra és komolytalan halottaskocsi:
                        komikus volt, pompás és mégis sivár és szomorú. Köröskörül a téren piaci
                        bódék piszkosodtak délutáni elhagyatottságukban. Az aszfalt dinnyehéjakkal
                        és kukoricacsutkákkal volt teledobálva. Szemközt kávéház volt, amilyenek
                        Pesten a Rákóczi út külsőbb részein és iszonyú bérházak utálatos
                        domborművekkel és furcsa szögletekben kiékellő, csukott erkélyekkel
                        homlokzatukon. Közel volt a járásbíróság is, de ez már egy régi, sárga
                        házban, mely isten tudja mióta nem látott festéket. A szomszéd bérházon
                        piszkos, sárga cédula hirdette, hogy lakás kiadó.</p>
				<p>- Meg lehet nézni - gondolta a bíró. - Az végre nem kötelez semmire. És
                        tájékozódni annál jobb, mentül előbb.</p>
				<p>A kapu alatt, nagyon kis keretben, melyből bizonyára egy régi fényképet
                        vettek ki, poros üveg alatt alig fért el hat-hét elgörbült névjegy s
                        légynyomos papírrongy: Weisz Ignác, Alföldi Mór stb... a lakók nevei.</p>
				<p>- A második emeleten - utasította a házmester.</p>
				<p>Jelenleg egy fogorvos lakott ott. A gangerkélyen, kis üvegszekrényben, piros
                        ínyhús s vicsorgó fogak. Az asszony - élveteg, puha bőrű, kövérkés zsidó
                        asszony - slampet pongyolában nyitott ajtót. A lakás sötét volt, és az egész
                        házat valami kellemetlen szag töltötte be. Pedig még új ház volt. A bíró az
                        ár után kérdezősködött, és nagyon drágállotta.</p>
				<p>- Az asszony is sokallná - gondolta lemenet. - Biztosan poloskás is. Úgy néz
                        ki, mintha poloskás is volna.</p>
				<p>A téren egy öntözőkocsi verte föl még jobban a port, s egy udvarból hangzott
                        a villamos favágó őrjítő zenéje. Egy autó után puskaporszag maradt. A túlsó
                        oldalon nagy építkezés folyt.</p>
			</div>
			<div type="chapter">
				<head>3. §. A JÁRÁSBÍRÓ BENÉZ A KÁVÉHÁZBA, ÉS EGY RÉGI ISKOLATÁRSÁVAL
                        TALÁLKOZIK</head>
				<p>- Utálatos város ez - mondta magában Partos bíró, és a szakolcai délutánok
                        arany pihenőjére gondolt. - Hogy tudnak nézni ezek a disznó zsidó asszonyok!
                        Vajon szokás-e itt a levizitelés? Mi mindenesetre inkább pesti társaságot
                        fogunk keresni, mint újvárosit.</p>
				<p>A kávéházban ült már (mert szükségét érezte a pihenésnek), és a helyi lapokat
                        kérte a pincértől. Egy egész tornyot raktak eleibe, huszonöt-harminc tépett,
                        rongy újságot, melyek legtöbbje csak négy oldalból állott, s abból hármat a
                        legcsodálatosabb hirdetések borítottak. Partos kikereste a legnagyobbakat,
                        de amint kezébe fogott egyet, megint meglepte az a szédülés, mely imént az
                        egész városon keresztül üldözte. A kóklerek - ez volt a címe a vezércikknek,
                        és a polgármester pártját szidták benne. Hipnotizált patkányoknak nevezte
                        őket a szellemes cikkíró, és Madár János polgármestert a hamelni
                        patkányfogóhoz hasonlította.</p>
				<p>Mi nem követjük e kócevő és paktumos labanc vezért a
                        nadragulyakotyvasztásban. Mi nem megyünk vakon a reakciós magyar Lueger után, mint az analfabéták, spricceresek és
                        más efféle lebujalakok. Nem akarunk idomított szavazógépekké válni, mint e
                        kócos bugrisok. Csaholjanak, vakkantsanak a kitartott lapok, melyek hangja,
                        nem tudni, kocsmából vagy istállóból jön-e: verklis kompánia és kitartott
                        városházi alakok szerkesztik, ontják a mocskot, okádják a piszkot.</p>
				<p>A második lapon a polgármester üzelmeinek különböző leleplezései következtek.
                        Ez a polgármester milliomos. Külföldi pénzintézeteknél horribilis összegei
                        vannak elhelyezve. E vagyonnak eredete ismeretlen. Kétségkívül tisztességes
                        forrásból származik. Beszélnek ugyan valamit a vízvezetékről... a
                        villanyvilágítás ügyében is van valami nem tiszta dolog... a Tőkéssy-féle
                        telekfelosztás meg teljességgel homályos ügy... de ki merné a nagy
                        polgármester dolgait szellőztetni? Mi, közönséges halandók, elégedjünk meg
                        azzal, hogy mikor elrobog mellettünk négyes hintaján, a szétfecskendett
                        sárból és porból nekünk is jut némi rész; mialatt hátul, a lakáj helyén
                        boldogan ül Szabó János városházi szolga, akit a polgármester saját
                        háztartása részére foglal le. És hajoljunk meg előtte mélyen, talán nekünk
                        is kreál a városházán valami szinekúrát, mint ahogy...</p>
				<p>Partos egymás után vette kezébe a kisebb és nagyobb lapokat és olvasta a
                        cikkek címeit. A VÍZMŰVEK ÜGYE. - KULTÚRPALOTA ÚJVÁROSON. - IPARVÁGÁNY ÉS
                        IPARLOVAGOK. - A TEMETŐKERÍTÉS. - A POLGÁRMESTER TANULMÁNYÚTJA - S:
                        BOTRÁNY! PANAMA! - mindenfelé.</p>
				<p>“Újvároson nagyon fúj a szél” - mondta az egyik lap. - “Vihart jósolunk!
                        Villámok fognak cikázni és terebélyes fákat gyökerestül fog kitépni az
                        orkán.”</p>
				<p>A szegény járásbíró úgy érezte, hogy egy kígyófészek, egy tál parázs hever
                        ott mellette a széken. Ezeknek a lapoknak a hangja nem volt halkabb, mint a
                        villanyos favágóé ott a szomszédban. Hát ebben a városban csupa gazemberek
                        laknak? Ó! Amint kinézett a térre, a villamos mögött, a piac mögött, maga az
                        igazi nagy vasút, a fekete vasút, a gőzvasút törtetett előre az utcán, a
                        házak között, át a város közepén, éles füttyel, teherkocsikkal és vaskos
                        fekete füstcsóvájának kormát irgalmatlanul a házakra vetve. Partos óráját
                        nézte. Fizessen, és folytassa útját e rettenetes városban? A biliárdozókra
                        bámult egy darabig. Micsoda vegyes a publikum ebben a kávéházban!
                        Akaratlanul a kígyófészekbe nyúlt megint.</p>
				<p>Egyes akarnokok kibújtak rejtekeikből, és megkezdték piszkolódó
                        munkájukat.</p>
				<p>Mi nem elégszünk meg holmi házi patikaszerrel, belső vizsgálattal: ismerjük
                        az effélét, amikor egymásnak flastromokat ragasztanak!</p>
				<p>Elő azzal a sajtópörrel!</p>
				<p>E pillanatban árny esett a papírra.</p>
				<p>- Pardon - szólalt meg előtte egy szőke bajszú, vörös képű, elhanyagolt
                        külsejű úriember. - Nem Partos Kálmán úrhoz van szerencsém?</p>
				<p>- Én vagyok - felelte Partos kissé bizalmatlanul.</p>
				<p>A vöröses arc kordiális mosolyra szélesedett.</p>
				<p>- Szervusz - szólt nagy hangon az ismeretlen. - Nem emlékszel rám?
                        Iskolatársak voltunk, Kovács Endre vagyok.</p>
				<p>- Hogyne, hogyne - felelt a jó Partos. - Ott ültél mindig a harmadik padban.
                        Ejnye, ejnye, hogy nem ismertelek meg! Pedig emlegettelek, többször, a
                        feleségemnek is beszéltem rólad. Ejnye, ejnye, nézze meg az ember! Hát te
                        itt vagy Újvároson?</p>
				<p>- Én bizony rögtön megismertelek: nem változtál egy csöppet se, pajtás!
                        Mintha csak most is ott ülnél az iskolapadban. Emlékszel még az öreg
                        Gyíkosra? De hát mi szél hoz téged e sivatag helyre, hol még a madár se
                        jár?</p>
				<p>- Most helyeztek át ide járásbírónak Szakolcáról. Tudod, az asszony, az
                        asszony, semmi áron sem akart falun megvénülni. De hát beszélj magadról
                        inkább: mi vagy te? itt lakol állandóan Újvároson?</p>
				<p>- Én nem vittem sokra, pajtás: csak tanító vagyok. Igazgató lehetnék: de ne
                        beszéljünk erről. Rég igazgatónak kellene már lennem, ha csak egy csöpp
                        igazság van a világon, és ha más polgármester ül Újvároson.</p>
				<p>- Községi iskolában tanítasz?</p>
				<p>- Dehogy: államiban. De, tudod, te nem ismered az újvárosi viszonyokat: itt
                        minden a polgármestertől függ. Tudod, barátom, ha Újvárosra jössz, akkor a
                        Madár János nevét tanuld meg először: azt kell itt tudni jól: az itt a fő.
                        De ne beszéljünk erről: van-e már lakásod? Pesten fogsz lakni, vagy
                        Újvároson?</p>
				<p>- Az igazat megvallva, a mai tapasztalataim után szívesebben laknék
                        Budapesten: nagyon is - hogy mondjam? - üzleti jellegű ez a ti
                        Újvárostok...</p>
				<p>- Nekem mondod? Annak idején fogni kellett ide a tisztességes embert - az
                        államtitkár válogatta -, engem is úgy fogtak - tudod, három oklevelem is
                        van... a méhészetit is megszereztem... nem szívesen jöttem ide... abban az
                        időben még rosszabb híre volt... nem is Újváros ez, hanem Pfujváros...</p>
				<p>- Hm. De viszont mindennap kivasutazni: az se valami kellemes kilátás, s
                        aligha hatna jól az idegeimre. Azért ha kaphatnék valami csöndesebb helyet,
                        ahol por se volna nagy, lehetőleg kertes házzal...</p>
				<p>- A telepen, barátom, csakis az új tisztviselőtelepen. Építtetsz magadnak egy
                        kedvedre való kis hajlékot: nem kerül úgyszólván semmibe: a város garanciát
                        vállal mindenért. És tudod: egy év alatt huszonöt percenttel emelkednek az
                        árak!</p>
				<p>- De hol lakom addig? - kérdezte a bíró, akinek a lélegzete is elállt arra a
                        gondolatra, hogy ő Újvároson házat építtessen.</p>
				<p>- Veszel ki egy ideiglenes lakást. Tudod, üzletnek se lesz ám utolsó! Aztán
                        nem kell soká várnod, arra mérget vehetsz: a polgármester már összevásárolta
                        a telkeket, és tudod, sok mindent lehet Madárra mondani, nagy hasznokat rak
                        zsebre: de amibe egyszer belefog - no, valóságos boszorkánymester ez az
                        ember. Én ki nem állhatom, de azt meg kell hagyni, hogy boszorkánymester. És
                        erre az ügyre nagyon rávetette magát.</p>
				<p>Partos úgy érezte, mintha ennek az új városnak barátságtalan nyüzsgése
                        egyszerre elkapná és magával ragadná az ő lelkét is. Mint aki nagy, szeles
                        masina mellé jut, s megérzi a sodrát. Szédült. A villamosok csengetése, a
                        gépfavágó rettenetes zaja, a vonat füttye, egy reklámautó szirénája: mintha
                        végre összeolvadtak volna benne valami idegizgató, idegen zenévé. Egy nagy
                        nő ment a kávéház előtt rövid, fehér szoknyában és fehér harisnyával... Ó,
                        micsoda gondolat! Villatulajdonosnak lenni Budapest közelében! Milyen büszke
                        lenne a felesége! De... Oly nagyhangú és furcsa ez az ember. Természetes
                        félénksége bizalmatlanná tette.</p>
				<p>- És... és gondolod, hogy nem kockáztatnék semmit?</p>
				<p>- Barátom! Ha egyszer Madár János polgármester garantál neked, és garantál
                        érted az Építő Céhnél - az életedet ráteheted. És, mondom, nem kerül
                        úgyszólván semmibe. A lakbéredet lekötöd, és megvan: olcsóbb, mint egy
                        bérlakás. Melyik tisztviselő nem fizet rá manapság a lakbérére?</p>
				<p>- És hol tudom meg pontosabban a feltételeket?</p>
				<p>- Hol? megállj csak! Legjobb lesz, ha magával a polgármesterrel beszélsz.
                        Majd én elviszlek hozzá: tudod, úgy külsőleg jól vagyok vele, még abból az
                        időből, mikor ő is magamfajta szegény legény volt még. Hej, mennyit
                        dolgoztam érdekében: nélkülem sohse lett volna polgármester: mert tudod,
                        mint tanítónak, régi helybelinek és már kiszemelt igazgatónak volt egy kis
                        befolyásom az iparosság körében. Tudod, naiv, naiv voltam még, ifjú és bohó:
                        sok mindent vártam tőle, mert zseniális ember, azt meg muszáj adni: de hát,
                        tudod, a hatalom, a hatalmi őrület! aztán ez a korrupt rendszer! ne is
                        beszéljünk róla: itt minden panama. Csak annyit mondok: hálát, barátom, azt
                        ne várj a világtól.</p>
				<p>- Nős ember vagy te? - kérdezte a bíró.</p>
				<p>- Öt gyerekem van, barátom, öt lányom - de ne beszéljünk erről! Most az a
                        kérdés, hogyan találkozhatsz leghamarabb a polgármesterrel? holnap délelőtt
                        elmehetnél a hivatalába... de akkor én nem érek rá... hanem tudod mit?
                        akarsz velem most kisétálni a szigetre, megnézni a telep helyét? legalább
                        kedvet kapsz rá! épp most találkoztam Adameccel, a főszámvevővel, azt
                        mondta, hogy oda készül, a polgármester kíséretében, megtekinteni a
                        vízműveket: esetleg találkozunk, és mindjárt megbeszélhetitek a dolgot -
                        nos, van kedved?</p>
				<p>A bíró megint szinte elvesztette a lélegzetét e nagy sietéstől és energiától.
                        Ki ez az ember, ez a kopott senki, egy tanító, hogy így elkapja egyszerre az
                        akaratát, hogy így kiemeli, egy apró kerék a nagy masinából? Valami
                        kényszert érzett, mintha szíve ellen vonnák valahova.</p>
				<p>- De kérlek... most azonnal?... hisz még meg sem gondolhattam a dolgot...</p>
				<p>- Ugyan, mit kell ezen meggondolni? Csak egy séta az egész. Addig nem is
                        gondolkozhatsz, míg nem tudod a feltételeket... Gyere, no, előbb-utóbb úgyis
                        tudakozódni fogsz.</p>
				<p>- De... nem kívánnék ezzel neked lenni a terhedre...</p>
				<p>- Ugyan kérlek... Úgyis kíváncsi vagyok a polgármester viselkedésére... épp
                        ma. Tudod, ma volt a Pest vármegye közgyűlése... Vajon az ellenzékkel
                        szavazott-e? Tudod, manapság minden a politika... Amilyen panamás, kitelik,
                        hogy eladja magát a kormánynak. Tudod, olyan ez, mint egy politikai vizsga.
                        Érdekes lesz: a polgármester vizsga után, mit? Gyere no, ne okoskodj: mit
                        csinálnál most úgyis: nincsen semmi dolgod...</p>
				<p>Valóban, mit csinálna mostan, egyedül? A feleségét otthon hagyta egyelőre
                        Szakolcán, ahonnan már maga is évek óta nem tette ki a lábát: s a szolid,
                        családias ember rettentő idegenül érezte magát a zajos Budapesten. Különben
                        sem szokta meg azt, hogy egyedül legyen, és valósággal kapaszkodott a
                        társaság után.</p>
				<p>- Jól van hát, megyek - mondta. - Elvégre ez nem kötelez semmire.</p>
				<p>S ment; de menet közben úgy érezte, hogy jobb volna nem menni.</p>
			</div>
			<div type="chapter">
				<head>4. §. EGY MŰSZAKI FEJEZET, MELYET A JÁRÁSBÍRÓ ÉS AZ OLVASÓ EGYÜTT
                        SZENVEDNEK VÉGIG</head>
				<p>- Hova megyünk tulajdonképpen? - kérdezte a bíró.</p>
				<p>- A Hirschfeld-szigetre.</p>
				<p>Mondta volna: “A vérpadra!”, nem tett volna Partosra olyan gyászos hatást,
                        mint ez a két szó: Hirschfeld-sziget. Goldman utca! Hirschfeld-sziget! Hova
                        jutott hát ő? A csúnyaságnak, a közönségességnek, az üzletiességnek micsoda
                        tanyája ez a város, ahol még a szigeteket is így nevezik! Kinek volt lelke a
                        szent Dunába ejteni ezt a kufár nevet?</p>
				<p>- Jaj barátom - magyarázta nyugton a tanító -, ezt meg kell szoknod
                        Újvároson; itt minden a zsidóké. Ezt a várost Goldman Áron alapította vagy
                        ötven esztendeje. A szigetnek különben Újvárosi-sziget a hivatalos neve: de
                        biz az csak Hirschfeld-sziget marad, míg el nem viszik átellenbül a
                        Hirschfeldék gyárát. Látod, az öreg Hirschfeld még maga vakarta a bőröket a
                        Duna-parton: ma többszörös milliomos és nagyisten Újvárosban. Tudod, a
                        bosnyák háborúból ered a vagyon: volt is akkor valami kellemetlensége az
                        öregnek; persze eltussolták... - szólt felelőtlenül.</p>
				<p>- No de: Goldman utca!</p>
				<p>A tanító nem látszott méltányolni Partos elszörnyedését.</p>
				<p>- Ez semmi - mondta -, de jártál-e már Erzsébetfalván? Tudod hogy híják az
                        ottani főutcát? Hitel Márton utcának híják. Tudod, mért? Mert egy Hüttl
                        Márton nevű bankügyvéd...</p>
				<p>A széles Hunyadi úton haladtak, s egy villanyos szerelőkocsi robogott el
                        mellettük, piszkosszürkén s ásító nyílással közepén, amilyeneket a nép
                        mukinak nevez. Kétoldalt tarka, bazárszerű, kis üzletek voltak: a zsidók
                        künn álltak a boltajtókban, mint a polipok, megszólítottak mindenkit, aki a
                        kirakatot nézte. Amott egy zálogház tárta nagy, szomorú, piszkos
                        üvegtábláit, s egy cselédszerző intézet pettyegette szemükbe messze vigyorgó
                        piros-kék-zöld reklámcsíkjait. Minden szemérmetlen volt és kiabáló. Egy
                        piperés fiatal anya jött kicsi gyermekével: a gyermek kiszaladt a veszélyes
                        kocsiútra; az anya csetlett-botlott, utánaszaladni: a divatos toalett, a
                        szűk alj nem engedte. Két lány jött szembe velük: az egyik vakmerően
                        hasított sötétkék aljból mutogatva pókháló harisnyáit; a másik, még egész
                        kis csibe, térden felül érő háromszor fodros, fehér szoknyájában, fehér
                        cipőben és harisnyában, jó erős térdekkel és lábikrákkal gázolt, mint egy
                        fiatal strucc. Közöttük egy nagy fiú, egy igazi jasszképű gavallér, egy
                        hosszú, döglött siklót vitt kezében.</p>
				<p>Már alacsony házak közt haladtak a Duna felé.</p>
				<p>- Itt csupa baptisták laknak - mondta a tanító.</p>
				<p>Egy hosszú léckerítés mögött deszkahasábok és ölfák fantasztikus romvárosa
                        terült: GREGORETTI FA- ÉS SZÉNTELEPE. ÉS az utolsó házban, egy szecessziós,
                        modern városi házban, por közt, stílszerűtlenül BERCI BÁTYÁNK VENDÉGLŐJE s
                        nagy koszorús cégtáblán fölötte: ÉLJEN A KIRÁLY! ÉLJEN A HAZA!</p>
				<p>- A kikötő!</p>
				<p>Hajók, kémények fehér, fekete színe. Por, széntörmelék, zsákok. Füst! Búcsúzó
                        napfény. Avult köveken nagy vaskarikák piszkos ágya. A földön egy drótkötél
                        számára való óriás faspulni, meztelen. Girbe fatörzsek, koromtól feketén,
                        sivány folt füvek, keményre taposott, hepehupás talaj. Egy nagy gyár,
                        gyárépületek csupasz falai, elfeketült, törött ablakokkal. De lentebb
                        sejteni már, érezni a vizet, a Dunát, amint mossa, viszi le mindezt a sok
                        piszkot a tengerbe, a Fekete-tengerbe! És túlnan, egy hegy, egy szép hegy a
                        füst mögött, mintha Vezúv volna!</p>
				<p>És a zaj, tutulás! És micsoda szag! micsoda bőrgyári szag!</p>
				<p>A járásbíró mindent meglátott, ahogy csak a most érkezett láthat, szítta,
                        szürcsölte a benyomásokat, mint aki egy izgató italt, undok bár, nem tud
                        abbahagyni. Otthon, Szakolcán, de Pesten is, évek óta nem látott annyit,
                        mint most ez egy délután. A Megszokás, a Restség és a Kényelem, három jó
                        testvér, lágyan befedték érzékeit, hogy a világból mennél kevesebb juthasson
                        hozzájuk. Mert nem Szem volt ő ez életben, hanem Száj, aki csak érdekeit
                        figyelte - és az érdekei egészen kicsiny, kis érdekek voltak. De most ezek,
                        eddig oly tiszták és egyszerűek, belevesztek a jövőbe s e furcsa város
                        zűrébe, s a szegény, kis hernyószáj kétségbeesetten csucsorodott e külső
                        piszokba. S amint rálépett a csúnya, nagy hídra, a sziget felé, ahol - ki
                        tudja? - talán háza, saját háza s egész új élete rejlett a jövőben, úgy
                        érezte, hogy a benyomásoknak e szemén, fülén, orrán betóduló sűrű árama
                        megkapja, és magával ragadja az Ismeretlen felé, ahol panamás
                        polgármesterek, hirtelen milliomossá lett zsidók, építkezések, üzletek,
                        puha, élveteg zsidó asszonyok és érthetetlen tolongások várták.</p>
				<p>- A polgármester csakugyan itt jár - mondta Kovács Endre, és Partos, nagy
                        bámulatára - mert nem gondolta, hogy Pest mellett ilyet lát - egy valóságos
                        négylovas hintót pillantott meg jobbról a híd mellett. És sötét ruhás urak
                        csoportja ácsorgott tovább.</p>
				<p>A sziget különben szintén nem volt valami üdítő látvány. Nagy kőkockák és
                        heverő érccsövek nyomták szerte a szegény füvet, s monoton verő kalapácsolás
                        hallatszott messzebbről. Az urak egy kerek medence előtt. Zöldes, békanyálas
                        állott víz közepett, mintegy méternyire e talajvíz színétől, mélyre befúrt
                        acélcsövek nyílásai.</p>
				<p>Az urak egyike magyarázott:</p>
				<p>- A csövek alsó vége - mondta - a Duna C pontján jóval alul van, s a
                        lyukasztott alsó részét már az a tiszta, üde víz tölti be, amely a
                        vízvezetéki csöveket fogja majd táplálni. Egy ily kerek medence, amint látni
                        méltóztatik, az ekként befúrt acélcsövek egész kis csoportját foglalja
                        magában. És mivel minden ily acélcső egy-egy kút első stádiuma: a medencét
                        kútcsoportnak nevezhetjük.</p>
				<p>Micsoda varázs volt ez? A száraz szavak - az idegesítő kalapálás hátterén -
                        oly műszakiak; a bíró szót sem értett, és valósággal szorongást érzett, mint
                        diákkorában a fizikaórán. Szavak, csövek, kövek - minden oly idegen volt
                        neki; hogy kerül ő ide? A tanító azonban nagy hangon köszönt, pertu
                        szólította a polgármestert, s az alázatosság és tolakodás különös
                        vegyülékével sietett bemutatni “városunk új lakóját, volt iskolatársamat,
                        Partos Kálmán járásbíró urat”, mint kinek ez legjobb jogcíme a közeledésre,
                        s mint ki önkénytelen is dicsekedni való szerencsének érzi egy járásbíró
                        barátságát.</p>
				<p>Ah, de a polgármester az kellemes csalódás. Nem újvárosi típus. Fekete
                        zsakettes; inkább alacsony; erélyes, de vidám, nyílt képű úriember, s
                        barátságosan, házigazda módjára szorít kezet a bíróval: szokva a
                        reprezentáláshoz, s látszik, hízeleg is neki, hogy minden új embert ő
                        fogadjon először városában.</p>
				<p>- Van-e már lakása a bíró úrnak? - kérdezte azonnal, s megkérte, keresse fel
                        őt másnap a városházán, hol a tisztviselőtelep ügyében minden
                        felvilágosítást készségesen megad.</p>
				<p>- Egyébként a tanító úr, az én kedves barátom, el fogja kalauzolni a bíró
                        urat a kiszemelt fundusokhoz, itt vannak pár lépésre; ugye, leszel oly
                        szíves? - fordult Kovácshoz oly hangon, mintha az valóban neki tenne ezzel
                        szívességet. - De ha érdekli az urakat, legyen szerencsénk, tekintsék meg
                        velünk Újváros készülő vízműveit: mondhatom, érdekes látnivaló, kivált ily
                        kitűnő kalauzzal - bókolt a mérnöknek.</p>
				<p>A bírót ismét vonta a nagy masina, amerre nem akart és nem szeretett. A nagy
                        kopácsolás mind közelebbről jött. Oly kísérteties volt mindez! Még a kedves
                        polgármester is mintha izgatott lenne, mintha valakit várna, óráját nézte
                        egyre, mintha gondjai volnának. S ez a meztelen munka mindenütt! Új
                        “kútcsoport” elé értek, melynek számát egy nagy római hármas hirdette egy
                        táblán.</p>
				<p>- Ez is kezdetleges stádium - mondta rá a mérnök. - A vezetőcölöpök most
                        veretnek be, és a szádfák beverésre előkészítve várnak. Érdekesebb lesz a
                        következő, a második számú: ott most verik le a kutak szádfalait, hogy a
                        jövő hét folyamán a betonmunka megkezdhető legyen.</p>
				<p>Ah, itt a zaj fészke! Tompa ütések, egyhangú zakatolás, s közben egy-egy
                        éles, metsző csengése a tömör acélnak. Ritmus, ritmus. Hogy rebegtek a gyér
                        akácok poros lombjai! Két verőgép s két kéziverő dolgozott, s szürke
                        munkások nyüzsögtek csoportosan, mint a nyárlevelek. Mily nagy Kényszer vagy
                        Akarat szele rázza ezeket a csúf, szürke emberi lombokat? És kiáltások
                        hangzottak, munkára hívó, jeleket adó, jelentő kiáltások - és - olyan
                        idegen; ó, minő Bábel ez! A munkások idegen nyelveken kiáltoztak.</p>
				<p>- Igen - mondta a mérnök. - Ezek tótok, a szomszéd csoportban olaszok
                        dolgoznak. Az újvárosi poliglott munkásság!</p>
				<p>- Egész Európából sereglettek ide, a szélrózsa minden irányából - szólt
                        szinte büszkén a polgármester. - Azért olyan nagy itt a pauperizmus.</p>
				<p>- És azért oly csekély a közbiztonság - toldotta a főjegyző, dr. Balázsy, egy
                        szürke ruhás, fontos, keserű képű úr.</p>
				<p>- Csekély a közbiztonság? - a szegény bírónak eszébe nyilallott Újváros rossz
                        híre: a csibészek, a jasszok!</p>
				<p>- Kérem - szólt a főjegyző, ki a város történetének megírásával foglalkozott.
                        - Ezekről a csövekről jut éppen eszembe. Nemrég, a csatornázás alkalmával,
                        sűrűn találtak embercsontvázakat, nagyon magasan, közel a föld színéhez.
                        Furcsa világ volt itt valamikor. Hát iszen, kérem, csak gondoljuk meg.
                        Tetszik tudni, hogyan épült Róma? A nagy Romulus ázilumot nyitott,
                        menedékhelyet - no ugye? -, jött mindenfelől a sok csavargó, sehonnai, az
                        üldözött gazemberek: és ebből származott a híres város, ennek a nyelvével
                        nyomorgatják maig a gyerekeinket. Nem tom, Újváros eléri-e a Róma
                        nagyságát: de a származásuk egészen hasonló. Tessék megnézni a népesedési
                        görbéket: hogy szökött fel hirtelen ez a város: és máig sincs
                        bejelentőhivatala. Nem világos-e, hogy minden kétes egzisztencia Budapestről
                        ide húzódik? Gyülevész nép ez, bíró úr, a nagy városok söpredéke! én mondom,
                        öreg újvárosi róka. Ázilum!</p>
				<p>- A minisztérium sokallja a bejelentőhivatal költségeit. De azért - mondta
                        enyhítve a polgármester - nagyon javultak a viszonyok, mióta villany ég, s
                        mióta az államrendőrség vette kezébe a közbiztonsági szolgálatot.</p>
				<p>- Ázilum! - ismétlé a főjegyző egy kézlegyintéssel: s mintha e latin szó
                        oroszlánbarlangot jelentett volna, vagy a mesebeli mágneshegyet, amely
                        magához vonja a szegény hajókat, s tömegükkel növekszik. Partos döbbenve
                        eszmélt rá, hogy az ő egysége is élezni fogja a népesedési görbe ijesztő
                        meredekét. Ó, ilyen helyre jutni! Szeretett volna búcsút venni, valami
                        mentséget felhozni, menekülni: vissza! Pestre! a hotelszobába! egyedül
                        maradni! szemrehányó levelet írni a feleségének! - De nem volt mentsége,
                        nem volt akarata, ment, amerre vitték a többiek: ez a sok idegen arc.
                        (Milyen nagy esemény volt Szakolcán egy idegen arc!) Ment, mintha álmában
                        menne. A mérnök tudákos szavai, szavak és képek - kutak, csövek - tompán
                        olvadtak egymásba lelkében - szivattyúhelyiség - első kútcsoport - a
                        kutakhoz vezető csatornák betonozása folyik - a fenébe, mennyi szúnyog van
                        itt - ó - egy épület - mely éppen (mondja a mérnök) a falegyent érte el, s a
                        tető elhelyezésére vár: a gépház!</p>
				<p>- Amott meg az igazgatóság épületei.</p>
				<p>- Az is már eléri a falegyent.</p>
				<p>- Dehogy - mosolygott a mérnök -, azok csak a pince szintjének alapvonalai:
                        még mintegy három méter feltöltési munkálat is befejezésre vár.</p>
				<p>Ó, szépen haladnak a munkálatok. E héten a csőhálózat lefektetett hossza már
                        huszonnyolc kilométert ér el. Még a fagy előtt lefektetik a jövő évre
                        tervezett csöveket is. Tetszett látni a Viola utcai víztornyot? Ott a
                        kőművesek naponta tizenhétszer kerülik meg a falat. Lesz víz, jó víz lesz
                        nemsokára. De a vízért árkokat kell ásni - a szélfújt port kell nyelni.
                        -</p>
				<p>A fenébe, ezek a szúnyogok!</p>
			</div>
			<div type="chapter">
				<head>5. §. A BÍRÓ A KÁRPITOSHOZ KERÜL, ÉS: A KÁRPITOS EMLÉKEIBŐL</head>
				<p>A járásbíró végigszenvedett mindent. Mindig épp elmulasztá a menekülésre
                        alkalmas pillanatot: s aztán nem is illett volna legalább némi érdeklődést
                        nem mutatni. A polgármester végre is igen kedves volt hozzá. Ó, valóságos
                        kultúrember ez! Mikor elváltak, még meghívta a Karcsa Ferus hangversenyére:
                        a híres csodagyermek ma este Újvároson játszik (a városháza dísztermében:
                        egy kitűnő író is kijön Pestről! “kultúra füzértánc nélkül” - jegyezte meg a polgármester), ó, valóságos
                        kultúrember ez! Partos meg is ígérte, hogy ott lesz, ily ígéretek elvégre
                        úgysem kötelezők. De amint a hídnál a polgármester még egyszer kifejezve
                        örömét, hogy Újváros intelligenciája ily rokonszenves taggal gyarapodott,
                        vidéki nagyúr módjára beült a négyeshintóba, a kocsis megigazította
                        pokrócát, s Szabó János városházi szolga is elhelyezkedett hátul, megint
                        csak egy gondolata volt: menekülni! egyedül lenni! nyugodtan meggondolni
                        mindent! s el innen! - jaj! itt már villanyos jár: a sziget fölül össze van
                        drótozva a felsővezeték hálóival - amilyet Pesten még csak külső sivárabb
                        részeken láthatott -, s ami Újváros főbb utcáit végigvonta; jaj! itt már
                        kezdődik ama külvárosi sivárság! A sors fonta hálóba ezt az örömtelen
                        várost... Visz Pestig ez a villamos? - Köszönöm a szíves...</p>
				<p>- Hát nem maradsz kinn a hangversenyre?</p>
				<p>- Sajnos, nem lehet, dolgom van...</p>
				<p>- De hát a telep helyét csak megnézzük; hisz kölyökidő van: vacsorára
                        beérsz.</p>
				<p>- Bocsáss meg, kérlek; köszönöm a szívességedet, nemsokára becsukják az
                        üzleteket, majd holnap...</p>
				<p>- Bevásárlásokat akarsz tenni?</p>
				<p>- Nem; azazhogy... tudod, ha az ember költözködik... holnap vasárnap; át
                        akarom húzatni a bútorokat, kárpitost keresek, egyenesen hozzá küldenem...
                        hogy mire átköltözünk, kész legyen...</p>
				<p>- No hallod! ha itt fogsz lakni! csak nem akarod Pestre küldeni a bútorokat?
                        pesti kárpitoshoz? itt sokkal olcsóbb is... Újváros főfészke az ily
                        iparosoknak... Ismerek egy nagyon derék kárpitost... és tudod, keresztény...
                        egy fiatal kollégámnak az apja... Csak nem dobsz ki pénzt a drága pesti
                        iparosra... s még hozzá külön kell fizetni a szállítást Pestről...</p>
				<p>A szegény járásbíró kényszerült belátni, hogy régi konskolárisának igaza van,
                        és - mivel csak ürügy volt neki az egész -, mint a tettenkapott, nem tudván
                        felelni, néma megadással követte a tanítót vissza a Hunyady úton az
                        Ampenszán kárpitos felé. Az izzadság csípte hóna alatt, keze idegesen
                        forgatta a bőrtáskát. Már bábbá vált, védtelen engedte lelkére zúdulni az
                        újvárosi hangok, színek bolond zuhatagát. Csak néha jajdult föl belsejében:
                        s szinte babonásan rezzent át, hogy egy nyolcszögletes szürke bádogbódén,
                        fehér meszelt alapon pisze mázolt halálfejet pillantott meg, két keresztbe
                        tett csonttal. Alatta óvó betűket olvasott: Kinyitni életveszélyes; s
                        azontúl lépten-nyomon újra észrevette a fenyegető bódét a pisze halálfejjel.
                        És az embercsontvázakra gondolt, melyeket nemrég találtak a csatornázás
                        alkalmával, közel a föld színéhez.</p>
				<p>De nemsokára még gyászosabb irányt vett tűnődése. A bútorok áthúzását még
                        tulajdonképpen nagyon meg kellett volna gondolni: rengeteg nagy kiadás lesz
                        ez, és Partos most ijedve s rossz lelkiismerettel találgatta, mit szól majd
                        hozzá a felesége. Az okos, kissé rideg asszony egyéb híján szinte lázas
                        szenvedélyig vitte a spórolást, s férjének egyetlen önálló kiadását sem
                        hagyta erős kritika nélkül, még ha maga is magában hasznosnak és
                        szükségesnek ismerte is el. Ez pedig - amibe ő most ügyetlenségében
                        meggondolás nélkül így beugrott - alapjában mégis luxusköltség; igaz, hogy
                        neki régi vágya volt, de... végre a bútorok még megtették volna egy darabig
                        a régi huzattal...</p>
				<p>- Jankának sohasem volt érzéke a dolgok szépsége iránt - gondolta magában
                        Partos. - Ha úgyis hurcolkodunk, kölcsönt is veszünk fel; miért ne essünk
                        túl mindjárt ezen is? Kijut belőle, és egy füst alatt megy. Majd meglátom az
                        árát, ha nagyon sok lesz, nem muszáj belemenni. Elvégre érdeklődni csak
                        szabad... Az nem kötelez semmire...</p>
				<p>Még egész világos volt: de már a légben fakadoztak a kis izzólámpák, s
                        távolabb, a városház felé, egy éles, törött üvegű ívlámpa is
                        szembevakított.</p>
				<p>- Látod, ezzel is jócskán zsebelt a polgármester - fecsegett Kovács Endre. -
                        A villanyvilágítással. Meg hagyta magát vesztegetni a társaságtól. A
                        társaság ma is négyszázezer koronával adós a városnak: senkinek sincs
                        eszében követelni. Ha megvolna még a lapom... Mert tudod, nekem lapom is
                        volt... Milyen hatást tett rád a polgármester?</p>
				<p>- Én... én nem tudom... kedves embernek látszik...</p>
				<p>- Ó... nagyon kedves... ezzel tud mindenkit elkábítani. Meglátod, milyen
                        karriert csinál még ez az ember... főispán lesz... kivált, ha ma a kormányra
                        szavazott... No de akkor lesz itt egy kis kellemetlensége... Tudod, az
                        újvárosi polgárság mind függetlenségi. Lelkes függetlenségi egytől egyig.
                        Még Hersei is csak függetlenségi programmal mert itt fellépni
                        képviselőnek... az öreg Hirschfeld fia... pedig az apja ugyancsak erős
                        oszlopa a kormánynak... No, kíváncsi vagyok a Madár János szavazatára... ez
                        az ember nagy diplomata. Az gyanús, hogy a Kerbolt nem volt vele... te nem
                        ismered Kerboltot, az elnöki tanácsost: ez is egy olyan állás, tudod, amit a
                        polgármester kreált a bizalmasának... Tudod, itt minden panama. Ez a Kerbolt
                        mindig vele szokott járni... elválhatatlanok... de Kerbolt lelkes
                        ellenzéki... s most nem jelent meg... Tudod, itt minden politika...</p>
				<p>- Az is egy panamaember, az a Kerbolt?</p>
				<p>- Dehogy, ellenkezőleg, egy puritán, igazi típusa a megalkuvás nélküli
                        függetlenséginek, a becsületes, vasöklű tisztviselőnek, Kerbolt előtt
                        kalapot emelhetsz, barátom! Persze, azt kérded, hogy lehet akkor a Madár
                        János bizalmasa? de hát Újvárosban minden lehetséges. Tudd meg, hogy Kerbolt
                        volt itt a bíró, mikor még nem volt “rendezett tanács”, mígnem a
                        Hirschfeld-klikk megbuktatta. Itt semmire sem mégy becsületességgel. Meg
                        kell adni, gavallér cselekedet volt Madár Jánostól, hogy maga mellé vette,
                        állást kreált a bukott embernek, de ha azt hiszi, hogy most már minden
                        politikai eltévelyedését az ő szeplőtelen hírnevével fedezheti... Erre jer,
                        barátom!</p>
				<p>Nagy, rút udvarba fordultak be: szurtos kislány zöld pléhkocsiban tologatott
                        egy ordító csecsemőt, s a melléképület mellett piszkos deszkán hevert a
                        fabakon, ég tudja, mióta, egy horpadt, poros, szomorú pincskalap. Hátul, a
                        félszerben, régi, meztelen és nyúzott kanapék gyászos kacérsággal mutogatták
                        belső darócukat, s némelyiknek fölmetszett hasábul törött rugók és szakállas
                        kócok lógva meredeztek.</p>
				<p>- Itthon van a papa, Treszka lányom? - kérdezte nagy hangon a tanító. -
                        Mondd, fiam, hogy kuncsaftot hoztam - tette hozzá. - Kuncsaftot hoztam,
                        Ampenszán bácsi! - kiáltotta. - Úgy ám! Nem felejtjük az öreg Ampenszánt, ha
                        díszítőmunka kell a barátainknak!</p>
				<p>- Isten hozta az urakat - tipegett elő a sovány Ampenszán, kissé
                        bizalmatlanul. - Tessék beljebb fáradni. Mivel szolgálhat csekély
                        személyiségem?</p>
				<p>- Most beszéltem a polgármesterrel, Ampenszán bácsi - újságolta a tanító,
                        mialatt Partos iparkodott a szűk ablak közelébe jutni, melynek legalább egy
                        külön kis táblája nyitva volt; mert a szobában az avult ruhaneműek, zsúfolt
                        mesteremberlakások tompa illata fojtott; nem sok örömet lelt ott sem, nagy
                        szekerek zörögtek az utcán, az ablakdeszka egy szinten volt a kocsiúttal, a
                        járdát köztük egy kikövezett mélyedés képezte, hol emberemlékezettől
                        mindenféle szemét rakásra gyűlt. - Hallja, Ampenszán bácsi! Most beszéltem
                        a polgármesterrel. Tudja már, hogyan szavazott? Tessék? Én sem tudom, de
                        kutya van a kertben, én azt mondom, valami nem tetszik nekem... Tudja, a
                        szigeten voltunk - folytatta büszkén -, megtekintettük a vízműveket, a
                        polgármesterrel... és nem jött vele Kerbolt: ez jelent valamit! nono,
                        feltétlenül jelent valamit.. az egy karakteres ember...</p>
				<p>- A nagyságos polgármester úr nem fog az ellenzék ellen szavazni - mondta
                        Ampenszán -, mert ez, kérem alássan, hogy így fejezzem ki véleményemet, nem
                        is lenne előnyös rá nézve, ha szabad így mondanom.</p>
				<p>- Ugyan, ugyan, édes Ampenszán bácsi! Mit tehetnénk mi, szegény független
                        polgárok? Főispán lesz, majd meglátja, főispán lesz! Ránk se fog nézni
                        többet!</p>
				<p>- Meglátjuk, meglátjuk - felelt a kárpitos. - Ampenszán bácsi tudja, amit
                        tud, kérem. Nemcsak a polgármesterségről van itt szó, tisztelt urak, olyan
                        igaz, ahogy Istent hiszem.</p>
				<p>A járásbíró az angyalos szenteltvíztartóra nézett, a szentelt barkára az ajtó
                        mellett, a hímzett háziáldásra és egy nagy Krisztusra az ágy fölött,
                        töviskoszorús, lángoló piros szíve kívülről volt ráfestve ruhájára. Két
                        festett kezet is látott a falon, egymást fogták erősen és alattuk furcsa
                        verset olvasott: Barátságunk köteléke - Legyen tartós és erős - Sírig tartó
                        kivitelben - Legyen mindenikünk. - Künn egy gyár tutult, munkáscsapatok,
                        apró, fekete táskákkal, lepték el az utcát.</p>
				<p>- De ne vessék meg szerény helyiségemet, tisztelt urak - törölgette közben a
                        székeket Ampenszán. - És ha szabadna kérdenem, mi járatban vannak a tisztelt
                        urak?</p>
				<p>- Bútoráthúzás, Ampenszán bácsi, egy egész bútorzat áthúzása - recsegett a
                        tanító. - Ne mondja, hogy nem vagyok jó ember: jó kuncsaftot hoztam! Itt nem
                        kell féltenie a pénzét: királyi járásbíró a barátom: érti? biztos
                        fizető...</p>
				<p>- Á, nagyon örvendek, van szerencsém. Ampenszán kárpitos vagyok - adta meg a
                        módját egyszerre Ampenszán bácsi -, azazhogy tette hozzá zavartan a tanítóra
                        sandítva - Ampenszán temetőigazgató... tegnap óta, kérem... mert kérem,
                        hiába, vén csont... tetszik tudni, rosszul is ment az üzlet... fölhagyok
                        már, kérem alássan, az iparral, és a nyugodalmasabb hivatalnoki pályát
                        választottam... holnap ki is hurcolkodunk a temetőbe... Treszka te, mit
                        bőgeted már azt a porontyot?</p>
				<p>- Nem kell ezt bőgetni, bőg ez magátul is - dörcögött vissza Treszka az
                        udvarról, és Ampenszán bácsi háborítatlanul folytatta:</p>
				<p>- Tetszik tudni, mondom a polgármester úrnak: “Nagyságos polgármester úr -
                        mondom, mert tetszik tudni régen ismer engem -, egy kis hivatal
                        szükségeltetnék” - mondom, mert tetszik tudni nem olyan egyszerű mesterség
                        az a kárpitosság, mint ahogy mondják, hogy: “Kárpitos! Mi az, kárpitos? az
                        semmi! azt a gyerek is tudja!” - nem úgy van az kérem! mert ízlés kell
                        ahhoz! már csak az anyag megválasztása is, kérem - nem tudja azt akárki! ha
                        nem is olyan mutatós munka, kérem, mint aki a gyalut vonja egész nap, vagy a
                        vasesztergát aki forgatja: tessék elhinni, azért munka is kell ahhoz, mert
                        ott van, kérem, mindjárt a különböző szövetek vágása, a szabás, kérem, ott
                        van a szögek elhelyezése, kérem, a matracok tapecírozása: hát mondom, kérem:
                        “Nagyságos polgármester úr, az én vén csontjaim ezt nem bírják tovább,
                        nagyságos úr: aztán tetszik tudni, élni is kell valamiből, az üzlet mindig
                        rosszabb, a segédek, kérem, egyre csalják-lopják az embert - a mai világban
                        kérem, mind olyan fölvilágosodott: hát mondom, kérem -, nagyságos úr...”
                        “Ampenszán barátom - mondja a polgármester, mert így szólít kérem -,
                        Ampenszán barátom, legyen nyugodt, gondoskodni fogok az ügyéről: maga ezt
                        meg is várhatja tőlem” - mert igaz is, kérem, mert mi, független iparosok,
                        tettük őt polgármesterré, kérem, vagyis abban az időben még bíróvá, kérem,
                        és tisztán hazafias kötelességérzetből, tetszik tudni, és nem mondhatom,
                        hogy áldozatok nélkül, kérem alássan: mert szegény iparosnak az ideje nem
                        potya...</p>
				<p>- Úgy ám, Ampenszán bácsi, megvárhatja, meg bizony - kapott mohón beszédébe a
                        tanító -, ki spriccerezett annyit a hazáért, mint Ampenszán bácsi? ki
                        szónokolt egész estéket a Vnukban? Azt sínyli a mestersége is, elhiheti
                        nekem, nem törődött vele eléggé, gyónja meg, úgy, ahogy van...</p>
				<p>- Hát bizony mi tagadás benne, az alkotmányos költségek szép pénzt megettek
                        bizony: mert tetszik tudni, az ember tartozik a társadalomnak, és a
                        kötelességérzet megnyugtató tudata élteti a honfiszíveket, kérem: mert,
                        kérem, az ember előbb polgár és azután, kérem, kárpitos, mondjuk kérem: vagy
                        járásbíró - no nem igaz, kérem? ha szabadna így kifejeznem véleményemet,
                        kérem...</p>
				<p>A szegény járásbíró ezalatt tűkön ült. A szoba fojtott levegője, az Ampenszán
                        végérhetetlen fecsegése, mely mint valami monoton mintás durva gyári szövet
                        tompán kárpitozta a kétes csöndöt, a fülébe ragadt város zaja s mind az
                        átgázolt, sok tarka sivárság, a kényszerült ragadtatás tehetetlen érzete, s
                        tervei, az előtte álló változások, s merész beugrásainak ijedt tudata:
                        mindez valami rezignált kábasággá olvadt benne össze... szeretett volna éket
                        verni a beszélgetésbe... hisz ha Ampenszán most temetőigazgató... ki tudja?
                        halvány remény pislogott fel benne... talán el se vállalja a munkát... de
                        nem tudott kérdezni... de nem tudta siettetni a dolgot... mélán ült megint
                        az idegen környezetben, nézte a csodálatos, valóban kárpitos lakásába illő
                        függönyt a vakajtó előtt, s az asztal tetején keresztbe fektetett nyers
                        kanapévázat, melyen az ár és kis kalapács hevert a szögecsskatulyával, ki
                        tudja, mikor abbahagyott munka emlékei... Az utcáról különös, rohadt esti
                        szag ülepedett. Egy autó, már égő szemekkel, pöfögött el, mint egy jelenés.
                        S benn az a két kellemetlen ember szinte elfeledkezve róla keseredetten
                        hápogott tovább, s szidta a polgármestert.</p>
				<p>- Hát iszen, kérem, ha elhanyagoltam a mesterségemet, az is tetszik tudni,
                        ővégette esett, és ha juttat nekem valamicskét, az csak jogos fizetség; no
                        nem igaz, kérem? hogy tetszik...? richtig... renumeráció...</p>
				<p>- Legyen nyugodt, Ampenszán bácsi! ha magát jutalmazza, Ampenszán bácsi,
                        mindenki csak örülhet, hogy egy derék iparost ér a kitüntetés... nem úgy,
                        mint az a sok ingyenélő a városházán...</p>
				<p>- Mert igaz is, kérem: én nem hagyom magam megvesztegetni: Ampenszán nem
                        hagyja magát megvesztegetni! a független polgárság, kérem, nem hagyja magát
                        megvesztegetni! azért mondtam, kérem, az imént is: ha a nagyságos
                        polgármester úr, kérem, bátorkodik, kérem, ha szabad így kifejezni
                        véleményemet, az ellenzék ellen szavazni, kérem, a hazafias kötelességérzet
                        tudata...</p>
				<p>- Arany szavak, Ampenszán bácsi, arany szavak: de hiába, nem árt annak semmi:
                        édes Ampenszán bácsi: nincs igazság a földön, én mondom magának! látja,
                        vegyük csak az én esetemet: milyen rég kiszemelt igazgató voltam, ugye, maga
                        tudja? és közbejön ez az ember, és kineveznek igazgatónak egy kicsodát? egy
                        senkit! aki csak fél éve van itt a városban...</p>
				<p>- Én csak egyszerű iparos vagyok, kérem... azazhogy... egyszerű
                        temetőigazgató... tessék csak elhinni... Ampenszán bácsi tudja, amit
                        tud...</p>
				<p>- Ugyan már, Ampenszán bácsi! Nem árt annak semmi! Főispán lesz, meglátja,
                        főispán lesz...</p>
				<p>A szoba nagyon sötétedett, egy utcai izzólámpa, hosszú póznájáról, éppen
                        besütött az ablakon, ott künn recsegő talyiga ment, az udvaron bőgött a
                        gyerek, a konyhában a búcsúzó kárpitossegéd szedte össze cókmókját, s kuplét
                        énekelt hozzá, míg Ampenszánné asszonyság szigorú szemekkel őrködött rajta,
                        hogy mit tesz a ládába, a nyúzott kanapéváz rejtelmes kínpadnak látszott a
                        sötétben. A járásbíró, bot, kalap a kezében, állva, türelmetlenül, hallgatta
                        a beszélgetést.</p>
				<p>- Hát maga még életében a temetőbe költözik, Ampenszán bácsi? - tréfált a
                        tanító.</p>
				<p>- Miért ne, kérem szépen? Jó csöndes hely az.</p>
				<p>Az egyetlen csöndes hely ebben a városban.</p>
			</div>
			<div type="chapter">
				<head>6. §. MELYBEN ÚJVÁROST A TURTELTAUB UTCA FELÉ ÉPÍTJÜK KI, ÉS: A TANÍTÓ
                        EMLÉKEIBŐL</head>
				<p>Mozi. Ó, micsoda rettenetes mozi, éles kiáltó, takaratlan fény, véres
                        plakátok rémképei! Húsz meg húsz vörös-fehér műsor kockásan kiragasztva
                        tarkán, és gyerekek nyomják az ember kezébe. Mily tömeg az utcasarkon, mily
                        rikító olcsóság! Az ember önkénytelen a zsebébe tapint. Mit lesnek ezek
                        itt?... Megálljunk!... Hogyan? Ah, ez a Kovács mily rettenetes ember! Egy
                        pillanatig nem szűnik beszélni. Ha nem beszéli tele a fejét, talán nem ment
                        volna bele... a bútoráthúzásba... A kárpitos is... azzal a fecsegéssel...
                        Hogy ez lesz az utolsó munkája... Hogy a temetőben is meg fogja csinálni...
                        És ami a legrosszabb, előleget adott, túl nagy előleget... hogy a szövetet
                        beszerezhesse... addig is, amíg a bútorok megérkeznek... Mit szól majd Janka
                        hozzá?... Ilyen emberek! Jaj! Csak ennek az ívlámpának az üvegje ne törött
                        volna el! Hopp! Villamos! Elvakul itt az ember...</p>
				<p>- Bécsi eredmény!</p>
				<p>- Á, a járásbíró úr, van szerencsém! Legalább bemutatom mindjárt a
                        hivatalfőnökének... még nem ismeritek egymást?... az új járásbíró...</p>
				<p>A járásbíró úgy megrezzent, mint a szökött fogoly, aki börtönőrével találja
                        magát szemben. A polgármester volt, Borcsai táblabíróval, a járásbíróság
                        vezetőjével... Valóban, Partos ismét nem futhatott vissza Pestre... a
                        hivatalfőnökével csak illett néhány szót váltania... és mentegetőznie...
                        hogy ma mindjárt nem jelentkezett...</p>
				<p>Olyan volt már ez, mint a lidércnyomás! És a táblabíró rögtön hítta,
                        vacsorázzanak együtt a Vigadóban - az újvárosi Vigadóban - és menjenek el a
                        hangversenyre.</p>
				<p>- A bíró úr már úgyis ígérte - szólt a polgármester.</p>
				<p>Ha futhatna! futhatna! ha mondaná, hogy beteg, hogy eszébe jutott egy pesti
                        randevú... lehetne... de... olyan ez már, mint a lidércnyomás!</p>
				<p>Az újvárosi Vigadó - megint, megint egy bábeli épület, még alig befejezve,
                        még a kövezet hiányzik előle - ijesztve tárta elükbe ötszögletes, óriás
                        üvegeit; kávéház, vendéglő, minden vadonúj, ragyogva csiszolt
                        csillárokkal... De körül micsoda por!</p>
				<p>A tanító azonban, Kovács Endre, szökött, és sorsára bízta a
                        szegényjárásbírót. Ez a társaság nagyon is előkelő volt neki: feszélyezve
                        érezte magát hangosságában, és ezt az egyet igazán nem szerette. Már alig
                        vágyott egy másik társaságba, kisebb fény közé, ahol kedvére ihatik,
                        lármázhat, és szidhatja a polgármestert. Egy mélyebb és sötétebb rétegből
                        való hal volt ő ebben a tengerben, s alig várta már, hogy lebukhasson ismét
                        a mélyebb és sötétebb rétegekbe. Elhaladt még egyszer a mozi előtt: az éles,
                        plebejus kék fény még megvillant egyszer plebejus alakján: aztán befordult
                        egy homályos utcába, nem messze attól, ahol a kárpitos lakott. A
                        villanylámpák monoton távolságban vetették árnyát hátra, majd előre, előre,
                        majd hátra a sárga házak ismert hajlásain: egy alacsony, csipkés ablak mögül
                        rákopogtattak az üvegen, a fűszerüzlet csengő, lépcsős ajtajában majdnem
                        nekiment egy kisleánynak, aki óriási spirituszospalackot tartott a
                        kezében. A tanító mosolygott magában, elgondolta, miket magyarázhatna itt
                        a bírónak, ha vele jönne. Valaha ez volt a Goldman utca, de a város
                        fejlődött, az utca elmaradt, sötét maradt: bizonyos hölgyek is megtelepedtek
                        benne, s egy szép nap a tanács méltatlannak ítélte Újváros község
                        szervezőjének tisztes nevéhez. Ekkor lett Turteltaub utca, a hely első
                        telepese, Turteltaub, sváb szőlősgazda után: a zsidó klikk malíciájából
                        bizonnyal ez is, mert az antiszemiták Turteltaubot szerették a város
                        alapítójának tekinteni.</p>
				<p>Aki váratlanul régi iskolatárssal találkozik, egyszerre új színben, szinte
                        kívülről pillantja meg a saját életét, egész környezetét, melyet a
                        megszokástól már-már alig látott. A tanító megérezte, hogy elsüllyedt
                        városrészben jár, hogy ezt az egész réteget, melyben él, más, fényesebb
                        rétegek, föléje rakódva, régen mélyre nyomták. Az esti harang szólt - a
                        hangosabb utcákban nem lehetett hallani -, és itt olyan volt, mintha tenger
                        fenekén elsüllyedt harang szólna.</p>
				<p>Egy mészvedlő, piszkos, alacsony házban volt a Vnuk-féle kocsma.</p>
				<p>Sör- és pörköltszag áradt az ajtóból, fölváltva kellemesen a “büdesgyár”
                        enyvszagát, mely különben a Turteltaub utcát elöntötte. A szűk söntésben
                        munkások tolongtak a bádog merítőasztal előtt, melynek horpadékaiban tavakat
                        csinált az elfolyott híg sör. Többen egy kerek asztal körül ültek, németül
                        beszéltek, de közben magyarul énekeltek egy orfeumkuplét.</p>
				<p>- Osztrák munkások - formulázta magában Kovács, akinek éltető hiúságaihoz
                        tartozott, hogy minden ilyesmit tud. De most ez a fölényérzet sem hangolta
                        jobban, s miközben bement, egyre arra gondolt, hogy visszafordul: csak
                        akarata késedelmezett a megszokás elleni parancsot kiadni. Azelőtt
                        büszkeséggel töltötte el, hogy beavatott és bejáratos a belső ivóba, melynek
                        létét a lármás söntés mögött idegen nem is sejti: de most ez is elsüllyedt
                        emberek elsüllyedt tanyájának tetszett.</p>
				<p>- Elkeseredett tanítók és tönkrement iparosok - gondolta világosan, benyitva
                        a füstös szobába, hol hangos beszéd folyt a borfoltos abroszok fölött. Pedig
                        ezúttal dúsgazdag vendég is ült az asztalnál: Gruber, az öreg pék, aki,
                        mióta veje lett egy híres festő, csak ritkán ereszkedett le közibük,
                        panaszkodni olykor, ha a vő könnyelmű költekezései vagy valami új adó
                        elkeserítették közismert smucigságát.</p>
				<p>- Köztisztasági járulék; ki hallott már ilyet? - zsörtölődött. - Kérem, a
                        vármegye maga is aggályosnak tartja. Kérem, a mai közgyűlésen felolvasta
                        Balázsy a törvényhatósági bizottság leiratát: az, kérem, csak a
                        szemétkihordási költség megállapítását mondja ki jogosnak.</p>
				<p>- Mégis megszavazták, ugye? - kérdé keserű fölénnyel Kovács.</p>
				<p>- Kérem, a polgármester polemizál, azt mondja, a járulék nem adó; hát mi az
                        isten csodája, kérdem, ha nem adó? mindegy, neki nem adó - fölteszi a
                        kérdést, végignéz; nem mer senki ellentmondani.</p>
				<p>- Az a baj, kérem, hogy az iparosság hagyja magát az orránál vezettetni,
                        kérem - szólt bele Ampenszán -, ha szabad így kifejeznem véleményemet,
                        kérem. Mert nagy erő van, kérem, az iparosságban... Csak tetszik tudni, maga
                        sem tudja erejét...</p>
				<p>Kovács szinte megdöbbenve ismert rá, hogy ezek a Madár János szavai: hányszor
                        mondta el ugyane szavakat, ugyanennél az asztalnál az ifjú Madár János, aki
                        akkor még maga is idejárt közibük. A tanító önkénytelen valami dühös
                        bámulattal és tisztelettel gondolt erre az emberre. Ó! Ez valóban fölismerte
                        az iparosságban rejlő erőt: és arra használta, hogy önmagát emelje föl vele:
                        és lábbal tapodja őket, mint a lépcsőt. Ó! Ha a kőnek lelke volna: mily
                        szemrehányólag nézne a lépcső köve a fölhágó láb után! Kovács agyában
                        hirtelen felhajtott bor kezdett működni, és zavaros érzelmek kergették benne
                        egymást.</p>
				<p>- Eljön-e Nagy-Tatár? - kérdezte. Nagy-Tatár, az újságíró, biztos ott volt
                        reggel a megyegyűlésen: tudni fogja, hogyan szavazott a polgármester. Ezek
                        az újságírók mindenütt ott vannak. - Eljön-e Nagy-Tatár? - Hogyne jönne.
                        Hiszen mind azt várták. Feszülten várták, nyomott hangulat volt a szűk
                        kocsmában. Az asztalon az Újvárosi Napló vezérhelyen zord betűkkel hirdette:
                        “Újvároson készül valami. Vihart jósolunk!” Vihart! Kovács megpróbált
                        beszélni, hencegni a vízművek megtekintésével, kommentálni a Kerbolt
                        távolmaradását. De elfojtódva hallgatott el megint. Kísértetes kocsma ez! A
                        levegő sűrű volt, az alacsonyan függő gázlámpa nagy hőséget árasztott, és
                        Kudora, a Kovács öreg kollégája, kicsattanó vérvörös arccal, szótalan ült
                        helyén, mint ahogy még ült abban az időben, a spriccerpárt fénykorában,
                        amikor még az ifjú Madár is idejárt. Ő nem törődött a város dolgaival, őt
                        nem érdekelte semmi - csak ivott, ivott rendületlenül.</p>
				<p>- Tessék már hazajönni, kihűl a vacsora - mondta egy kislány, aki félénken
                        sompolygott be az ajtón.</p>
				<p>- Mindjárt jövök - dörmögte Kudora némi bűntudattal, de azért ivott tovább,
                        Kovács szédelegve nézett körül a füstben és zajban. Hazamenjen? Csak
                        megvárja Nagy-Tatárt! Mit csinál rosszkedvével az öt gyerek és savanyú
                        asszony közt? És kellemetlen érzéssel gondolt rá: szegény, az hogy fél tőle,
                        dehogy merne utánaküldeni! A söntésajtó felé nézett, az üvegkalitkára,
                        ahonnan Mariska hajdan, a szép Mariska - Vnuk Mariska - dirigálta a
                        csaposfiút. Hol vannak már azok az idők! Azóta Mariska is férjhez ment, egy
                        városházi iktatóhoz, reménytelen hagyva a fiatal Ampenszán tanítót, az
                        Ampenszán kárpitos fiát: az öreg Vnuk pedig mindig a vendégek közt kártyázik
                        valahol - az üvegkalitka árván maradt. Kovács melankolikusan nézett
                        arrafelé, s egy nagy bausztos alakot látott
                        belépdelni, dupla orral, nagy borjúszemekkel a pápaszem alatt, s furcsán
                        tapogva jó vaskos botjával. Ez nem változott, ez jön pontosan, nyolc után,
                        egyenesen pesti kávéházaiból.</p>
				<p>- Alig billent ide. Azt hiszi tán, mi is tanárai vagyunk - dörmögött Kovács.
                        Ah, bah, újvárosi kultúra! Ez a vastag úr, híres pofozó különben, Kárász
                        Gábor, az újvárosi magángimnázium tulajdonosa, ni, hogy lenézi a szegény
                        tanítókat s e “politikus csizmadiákat”, az egész spriccerpártot: s mily
                        méltósággal ül a másik asztalhoz, a sörpárthoz, hol már tanárai alázattal
                        várják. E komoly urak, társadalmi s kulturális fölényük tudatában, megvetik
                        a kicsinyes, helyi politikát.</p>
				<p>- Csak porcelán tálcácskán, barátom, csakis porcelánon! - telepszik le
                        Kárász. - Mariska sohse hozta másképp: már tudta, hogy másképp meg nem
                        iszom.</p>
				<p>- Pedig gusztusosabb a szőrpamacsról, igazgató úr - feleselt egy fiatal tanár
                        (ki rühellt kissé e hírhedt intézetben tanítani, hol szabott áruk volt a
                        bizonyítványoknak, s lelkiismeretét avval könnyítette, hogy iparkodott
                        mindig kellemetlent mondani a tulajdonosnak. Az igazgató urat gúnyosan
                        hangsúlyozta, mert Kárász nem volt voltaképp igazgató, nem lévén meg a
                        képesítése: tartott minimális bérért egy stróman igazgatót, az öreg
                        Pacókát, ki álmosan itta mellette a sört, s mindent csinált, csak nem
                        igazgatott).</p>
				<p>- Szőrpamacs? pfuj, fiatalember! hiszen azon rajt poshad a hab! Akkor már
                        inkább pléhtányérról iszom.</p>
				<p>- No, pléhtányérról meg sem innám - szól Hábertó rajztanár. - Micsoda anyag
                        az a pléh? Az nem anyag!</p>
				<p>- Legjobb egyenesen az asztalra tenni - mondta csöndesen az öreg Pacóka!</p>
				<p>Hányszor hallotta Kovács ugyanezt a vitát! Újvárosi kultúra! Hányszor
                        élceltek rajta az ifjú Madárral! Az ifjú Madár, akkor kishivatalnok a
                        Belügyminisztériumban - Pestről érkezve ide naponta, előkelőbb és jobban
                        öltözve, mint a többiek - gyakran átült a tanárok asztalához, s kész
                        élcekkel jött vissza. - Hányszor elmondták a régi anekdotát: “Apropó, a
                        lovamnak nem állítanának ki az urak egy bizonyítványt?” “Pardon, mi csak
                        szamaraknak szoktunk.” - Kovács is akkor még fiatal, ambiciózus, kiszemelt
                        igazgató - három oklevele is volt: a méhészetit is megszerezte - egészen
                        másképp fogta fel a dolgokat, mint manap. - Itt minden panama! - Kultúra?
                        Eszébe jutott kiszemelt igazgatóságának története, és mérhetetlen keserűség
                        töltötte meg szívét. Ah, Madár János fönn ül a városházán, és milliókat rak
                        zsebre! Ez a sörös svindler meg itt...</p>
				<p>Ampenszán egy rund spriccert fizetett új állásának örömére. Holnap már
                        kiköltözik a temetőbe. Jó csöndes hely az. Nagyon szép lakása lesz.</p>
				<p>- A polgármester szerezte neki, de ő nem hagyja magát megvesztegetni.</p>
				<p>- Hisz nem smucig a Madár; könnyű neki... a város pénzéből!</p>
				<p>- No, azt nem lehet tagadni - szólt Christián bádogos -, hogy nagy érdemei
                        vannak a város körül. Újváros végre is mindent neki köszön: a vízvezetéket,
                        a villanyvilágítást, a vágóhidat...</p>
				<p>- Érdemei? - kiáltott Kovács. - Panama. Mind panama! Itt minden panama!</p>
				<p>A Kudora kislánya megint besompolygott nesztelen az ajtó felől.</p>
				<p>- Tessék hazajönni, azt izeni a mama, hogy nagyon beteg.</p>
				<p>- Mindjárt jövök - szólt Kudora vörösen. - Mondtam már, hogy mindjárt jövök.
                        Ez mégis disznóság. Nem elég, hogy mondtam már, hogy mindjárt jövök?</p>
			</div>
			<div type="chapter">
				<head>7. §. A TANÍTÓ EMLÉKEIBŐL (FOLYTATÁS, MELYBŐL AZ OLVASÓ JOBBAN MEGISMERI A
                        SPRICCERPÁRTOT ÉS A KÍSÉRTETES KOCSMÁT)</head>
				<p>Évek, évek, hogy be vagytok néha zsúfolva egy estébe és egy kis szobába! Nem
                        kísértetes kocsma volt-e ez? Eleven emberek kísértetei lestek a fülledt
                        melegben, vártak egy varázsszavat: Újváros holt múltja, mint eleven átok
                        leste a jövőt, a furcsa varázsszavat: “Hogyan szavazott a polgármester?”</p>
				<p>- Nagy-Tatár tudni fogja. Ezek az újságírók mindent tudnak.</p>
				<p>Hallgattak, nem volt már mit mondani. Csak az öreg Vnuk kompániájából
                        hallatszottak a kártyaszavak. Késő volt. Vnuk is már vacsorázva, bevonult
                        ide, belső termébe, meghitt társaival. Az ócska óra recsegve ütött, mint
                        egy köhögés. Kudora is köhögött, vörösen. Mindenki panaszaira gondolt, élete
                        sérelmeire, kedves hazugságaira, melyekkel hibáit erénnyé festette. A múltak
                        lassan megtöltötték a szobát. Ampenszán előtt felesége állt, a kardos
                        asszony, üngben és sötét alsószoknyában, a pénzről beszélt, a züllő
                        üzletről, az időlopásról, a mihaszna spriccerezésről: s a kárpitosban félve
                        rebegtek várospolgári kötelességei. “Hát te azért a Madárért tönkrejuttatod
                        magad?” - kérdezte sokszor az asszony. Ó bizony, Madárért! - A gazdag Gruber
                        pék vejének, a híres festőnek pezsgős vacsoráira gondolt és az új adóra. -
                        Kovács tanító megint a Csobán előtt állt, dr. gyéresi Csobán Ákos
                        minisztériumba berendelt tanfelügyelő előtt, aki ásított, nyújtózott szürke
                        zsakettjében, leereszkedően bizalmas volt, fáradtságot szenvelgett,
                        fontoskodva kérdezte, melyik részét választaná az iskolának, mert az
                        újvárosi iskola nagy már, lehetetlenül nagy már, és a kegyelmes úr az ő
                        indítványára ketté akarja választani: Kovács van kiszemelve új
                        igazgatónak.</p>
				<p>- Én voltam kiszemelve! Innen gáncsoltak el, Újvárosról! Itt minden panama! -
                        Kovácsot elöntötte a visszakérődzött felháborodás. Valóban nőtt, nőtt az
                        iskola, a kis csibészek majd fölvették Újváros utcáit, a szaporodó
                        osztályokat bérházakban helyezték el: és ki építette a bérházakat? a régi
                        igazgató (a református pap) és maga Pósa tanfelügyelő építették, valóságos
                        konzorciumképpen és aztán bérbe adták önmaguknak, az államnak. Nekik érdekük
                        volt a status quo. Hallgatni kellett volna, ne is sejtse a tisztelt
                        szövetség, miről van szó! - De persze az én hülye nyíltságom! - Kovács
                        sóhajtott. Egész életében az volt a baja, hogy nem tudta befogni a
                        száját.</p>
				<p>De hát ki fogta volna be száját a Vnukban? Még a vén Gambrinus-plakát is
                        panamák fölött látszott hunyorogni. Kovácsra egyébként senki sem figyelt:
                        itt most csak egy téma volt: Madár János.</p>
				<p>- Mit beszélnek? - dörmögött az öreg Gruber, a fogvájóval végigdögönyözve
                        avult ínyhúsát. - Maguk tették őt polgármesterré! A spriccerpárt tette őt
                        naggyá, annyi szent!</p>
				<p>Előkelőségében magát nem is számította már a spriccerpárthoz.</p>
				<p>- Gondolhattuk mi, kérem? - kérdezte Ampenszán. Ah, igen, gondolhatták? Ki
                        volt hevesebb ostorozója a panamáknak, mint épp Madár János? A tanító
                        fulladva kapott a szóba: akkor is, akkor is! S tovább mesélte a történetet,
                        inkább csak magának: összeröffentek a panamások, s neki Madár János hordta a
                        részleteket: ő mindent tudott, minden érdekelte. Hogy jött a Vnukba a
                        hírrel, hogy: nagy az ijedtség, az iskola igazgatói irodájában késő éjekig
                        világos ablak mellett folyt a munka, szedik rendbe az elmulasztott
                        könyveket, számadásokat, nagy bajok lesznek itt. A tanfelügyelő is ott egész
                        este, pedig máskor nagy ritkán toppan haza Pestről az utolsó villanyos előtt
                        (úgy is híják ezt: Pósa szekere)... (Holott gyökeres újvárosi lenne, idevaló
                        születés, háztulajdonos, sőt az őstelepes Turteltaubnak a dédunokája.)
                        Beszélte Madár, hogy váltókat is hordoz a városban, pénzt akar teremteni, ki
                        tudja mily hiányok pótlására! S aztán nem Madár volt-e az, aki még écát is
                        adott neki - neki, Kovács Endrének -, mikor ez a vén, ravasz Pósa beugratta
                        a lemondásba? Megint elöntötte a keserűség... Igen, rászedték, beugratták.
                        Ez a Pósa magához hívatta, mily mézes-mázos volt, mily nyomorultan
                        mézes-mázos kétségbeesett hazugságaival! “Kedves barátom - mondta -, nézze,
                        a katolikusok felzúdultak, hogy a második igazgató is református legyen:
                        nézze, lépjen vissza, kérem, a község békéjének érdekében...” Ilyen naiv
                        embernek nézte őt! és ilyen naiv is volt, hiába: szörnyű hírük volt a
                        katolikusoknak, már grasszált akkor ez a hecckáplán Kercz, akiről az az
                        anekdota járta, hogy a párzó kutyákat botjával választja szét az utcán.
                        Madár az nem volt naiv, az mindjárt tudta, miről van szó, kik ezek: “Menj el
                        Ketykóhoz, a plébánoshoz - mondta -, hisz a zsidók tették plébánossá. De
                        reggel jókor menj: mielőtt még Pósa bevinné lemondásodat a minisztériumba.”
                        Madár átlát a szitán, azért is vitte oly sokra, nagy diplomata...</p>
				<p>Az öreg Kárász fölkelt, és kicsoszogott a vendéglőből, de a Nagy-Tatár, akit
                        vártak a hírrel, még mindig csak nem jött. Nagy hallgatásba merültek megint.
                        Kudora egyszer csak elkékülve lefordult a székről.</p>
				<p>- Mi az? Az istenért?</p>
				<p>- Hogyan? Mi volt az? Semmi, semmi - dörzsölte Kudora a homlokát, és egy
                        kisvártatva már megint úgy ült ott, és ivott, mintha semmi sem történt
                        volna.</p>
				<p>Ampenszán az üzletről beszélt, még most sem tudja abbahagyni, ragaszkodnak a
                        régi iparosokhoz, ma is kapott egy új nagy rendelést, melyet becsületből el
                        kellett fogadnia. S megcsörgette zsebében a járásbíró pénzét, amit
                        letagadott a felesége előtt. Kovács azonban rendületlenül mesélte tovább a
                        históriáját... a reggelt, amikor Ketykónál volt. Várnia kellett, még ágyban
                        találta, ezért nem aludt ő egész éjjel, ezért volt fönn már ötkor, hogy el
                        ne aludjon! No, gondolhatni, hogy ideges volt: ha nyolcig nem fogja meg a
                        tanfelügyelőt, meg nem kapja többet: ha egyszer fölült a pesti villamosra,
                        ütheti bottal a nyomát. A kis molett gazdaasszonnyal, aki az időjárásról
                        beszélt, szeretett volna gorombáskodni. Hogy alhatnak a papok ilyen soká?
                        Nem kell neki misézni? Ó! Mily türelmetlen nézett ki az ablakon, az órára, a
                        nagy új templomra, mely tarka, sablon festésű ablakaival s fél tornyával
                        csonkán meredt a poros téren, a bazárok előtt! Ennek az egyik tornyát is
                        ellopták. Ki tudja, nem a pap zsebében van-e? Újvárosi templom ez,
                        sorsjátékkal szerezték rá a pénzt. Ah! És hogy jött végre Ketykó Máté,
                        messziről nevetve, szeretetreméltóan, s hogy akadozott ő, hebegett, hogy
                        vonta szét a pap ámulva vidám szemeit... Mintha most is hallaná hangját:</p>
				<p>- Hát, kedves Kovács úr, nem katolikus? Én bizony azt hittem. Hisz mindig a
                        templomban látom a gyerekekkel...</p>
				<p>Ampenszán fecsegett, az óra ismét ütve recsegett: “Botrány - panama”: mintha
                        ezt recsegné. Már az öreg Pacóka is hazakészülődött, a spriccerpárt még
                        mindig együtt ült, várta a bűvös hírt: “Hogyan szavazott a polgármester?”
                        Kovács azonban mindjobban múltjába mélyedt. Milyen izgatott reggel volt az.
                        Pósát már nem találta... Szaladt a kávéházba levelet írni neki... postára...
                        expressz ajánlva... vonta volna vissza a lemondását... de Madár hozza ám a
                        Budapesti-t: a tanügyi rovatban megkékceruzázva a neve, nagy dicséretekkel:
                        önfeláldozása a felekezeti béke érdekében! Ah, mintha ma lett volna! Fut a
                        minisztériumba: a protektora szabadságon; Csobánnál előszobáz vagy két óra
                        hosszat: végre hidegen kitessékeli: ó, hogyha rágondol! Most már világos
                        előtte a dolog: ez a fecsegő ember is orrot kapott elhamarkodott
                        intézkedéséért, ezt az orrot adta neki tovább...</p>
				<p>A várakozások, szaladgálások, izgalmak keserű emléke egészen eltöltötte.
                        Melege volt: fölhajtott még egy spriccert. Érezte, hogy vörös foltok
                        gyulladnak az arcán. Madár Jánosra gondolt. Mily kedves volt mindig ez az
                        ember, hogy tudott bizalmat önteni bele, milyen tekintélye volt előtte:
                        elvégre ő is minisztériumban dolgozott! S hogy adta az előkelőt! Egy szóval
                        sem mondta, hogy nincs befolyása... Szép fiú volt és imponáló: Mariska is az
                        üvegkalitkából sokszor lesett rá titkon, míg a rugós ceruzát nyomkodva,
                        szórakozottan hallgatta ki kisöccse leckéjét. Mindig jól öltözött ez a Madár
                        János. Miért is ereszkedett le ide közibük? Kisgyerek kora óta járt ide, még
                        az apja hozta, a rakoncai bíró, ha olykor a vásárról betért. Az is olyan
                        ügyes ember volt, az öreg Madár, igazi parasztész, szép szál magyar
                        különben, Pesten is ismerték, egyszer Blahánéval táncolta a csárdást a
                        rakoncai csárdában. Úgy tudta a fiát bejuttatni a minisztériumba. S a fiatal
                        miniszteri hivatalnok nem restellt esténként tanítókkal, mesteremberekkel
                        spriccerezni! Kovács majd szétfeszült a belső méregtől. Most világosan
                        látott. Ez az ember épp azért szerette a társaságukat, mert alacsony volt,
                        mert itt ő volt az első, legkülönb: a minisztériumban biztosan utolsó volt.
                        Ez az ember uralkodni született, parancsolásra, tekintélyre. Ah, micsoda
                        alacsony eszközök voltak ők neki! Az elkeseredésüket, a lelkük mérgét
                        használta emelőnek... mint az övét is... aztán kijátszotta...</p>
				<p>“Botrány - panama” - köhögött tovább az öreg óra változatlan. A
                        kártyaasztalnál veszekedés támadt. A füstöt vágni lehetett. Kudora nyílt
                        szemmel aludt, bután, mint az ópiumszívók barlangjukban. Az öreg Gruber pék
                        megint a köztisztasági járulékról beszélt.</p>
				<p>- A város maga csinálja a piszkot a mindenféle ásásokkal, építkezésekkel.
                        Köztisztaság! Mi az? Nem kell az senkinek Újvárosban! A munkásság írásos
                        tiltakozást nyújtott be. Az a zsidó, Svarc Jenő, kérte, kérem, a tiltakozás
                        felolvasását. Azt mondja Madár: “Ehhez nem járulhatok hozzá - azt mondja -,
                        ily tiltakozással meg lehetne akasztani a tárgyalások rendes menetét.”</p>
				<p>- Ez, kérem szépen, mi ez, kérem szépen, ez állásfoglalás az obstrukció
                        ellen, nincs igazam, kérem? - politizált Ampenszán.</p>
				<p>- Igazi Napóleon - dörmögte a tanító.</p>
				<p>- Mégis a munkássággal, tessék elhinni, az úgynevezett munkássággal nem lehet
                        másképp bánni - szólt a sovány Christián bádogos, a keresztény Iparoskör
                        főembere. Tessék elhinni, mi iparosok tudjuk. Mi az a munkásság? egypár
                        szájas zsidó...</p>
				<p>Mind egyszerre beszéltek, munkaadók, elkeseredve a segédek éretlen
                        szocializmusán. Azt az egyet meg kell adni a polgármesternek, az ily
                        elemekkel keményen elbánik. Kovácsnak megint a régi jutott eszébe, a
                        spriccerpárt őskora, az első nagy elkeseredések. Újváros amerikai stílben
                        nőtt hirtelen, nagy házak gombamód bújtak ki a földből, kétes forrású nagy
                        vagyonok kezdték éreztetni hatalmukat. Iszonyú gyárak dugták föl kéményeiket
                        szinte egyik napról a másikra, s viszont a munkások lapokat alapítottak, s
                        nagy szervezetekbe tömörültek. A munkabérek rohamost drágultak, s a munka
                        kevesbedett. Az iparosság a két nagy malomkő közt ijedve érzé a város
                        kormányát is kisiklani kezéből.</p>
				<p>- Újváros egy zsidó klikk markába került - mondták akkor a Vnukban. Hányszor
                        ismétlé Ampenszán ugyanazt a szónoklatot: még ma is fülébe csöng:</p>
				<p>- Mert úgy van az, kérem, tisztelt urak! Mert valamint a folyóvizekben
                        látjuk, kérem, hogy a nagy halak megeszik a kis halakat...</p>
				<p>- Igen, mert a kis halak hagyják magukat - ütött az asztalra ilyenkor Tóth
                        István, magyar ruhás, régi gombkötő, azóta rég meghalt. - Én, kérem, jól
                        tudom, suhanclegény koromban, mikor Újvárosba kerültem, ez volt az iparosok
                        paradicsoma, szabad ipar volt itt, kérem, szabad kereskedelem, céhek
                        formálását, privilégiumok szerzését nem tűrte a gróf, föl is virágoztunk
                        akkor szépen - de ez a mai iparosgeneráció nem ér hajítófát...</p>
				<p>- Szabad ipar! szabad kereskedelem! mesebeszéd! - kiáltott Christián. - Ez
                        volt a baj éppen. Ha ez nincs, sohse híznak így föl a zsidók.</p>
				<p>Valóságos darázsfészek volt ez akkor. Volt ok zúgolódni. A nagy halak mind
                        nagyobbra híztak. Az öreg Hirschfeld, bőrgyáros, megbuktatta Kerboltot, a
                        város legjellemesebb, legkiválóbb bíráját. Az iparosok befolyása végképp
                        letűnt. Csak Madár János mondta már, hogy nagy erő van bennük. A városházán
                        botrányos dolgok folytak. Váci szolgabírák, ha bejöttek kártyázni
                        Újvárosba, és reggelre elfogyott a pénzük, csak átüzentek Jolszky
                        főjegyzőnek, akinek kulcsa volt a városkasszához: rögtön küldött nekik
                        ötszáz pengőt. Minden összejátszott. Mikor az ifjú Madár először fellépett
                        bírónak, Babay főszolgabíró lemondatta minisztériumbeli hivataláról, és a
                        lemondás elfogadását nem kézbesítette, csak egy órával a választás után. Így
                        nem is jelölhették. Panama! panama!... És micsoda posványba fulladt az
                        iskolaügy is! Mily rég elhatározták az iskolák kilakoltatását a
                        Pósa-konzorcium bérházaiból! Az államtitkár nagy haragra gerjedt Pósa ellen,
                        mikor Kovács leleplezte a visszalépési komédiát. Azt mondják, a mézes-mázos
                        Pósa térden állva könyörgött előtte, hogy ne mondja föl a bérleteket:
                        esküdözött, hogy azok a legalkalmasabb házak, egyenesen iskolai célokra
                        építették. Ezzel szólta el magát, elárulta a panamát. De mit ártott neki? Az
                        új épületeket bevették a költségvetésbe, a Ház megszavazta a pénzt, le is
                        volt téve; a község képviselőtestülete, gyermekeikkel érdekelt apák,
                        megajánlották a telkeket: de a tanfelügyelő ki tudta vinni a városházán,
                        hogy átadásukat halogassák. Itt minden panama! Az iskolák maradtak a régi
                        bérházakban. Újvárosi kultúra!</p>
				<p>Kilenc óra rég elmúlt. A söntésből részeg munkások éneke hallatszott. A
                        kártyázók felugrálva, állva kiabáltak. Ampenszán megszűnt fecsegni, és
                        álmosan hunyorgott. Nagy-Tatár valóban jöhetett volna már. Jöhetett volna,
                        mint egykor jött, borostás állával, dühös szemeivel, hangos szavával, a
                        sajtó szent hangosságával, harcot hozva és reményt. Kovács még jól
                        emlékezett első megjelenésére, evvel az emberrel csodálatos hamar
                        megértették egymást. “Te Bandi - mondta az újságíró -, adj nekem lapra
                        kétszáz pengőt, hogy néhány szám biztosítva legyen, kikaparom nektek a
                        telkeket!” Belement, nem olyan ember ő, hogy bele ne menjen. De mit ért az
                        egész? Úgy látszott, mintha sikerülne, a véletlen is kedvezni látszott, az
                        események egymásra tolultak, Jolszky főjegyző öngyilkos lett, a városi
                        sikkasztások napfényre kerültek. Babay, a főbíró, most már maga forszírozta
                        ki a Madár János bíróvá választását. Mit ért az egész? Itt van! Madár János
                        nagyobb panamista, mint az elődei: Hirschfelddel hidegen-melegen együtt van,
                        és most eladja magát a kormánynak. Az iskolák is megkapták a telkeket, föl
                        is épültek azóta, de ő, Kovács Endre, máig sem igazgató. Madár János, akkor
                        már befolyásos ember, maga tett ellene lépéseket: persze ilyen spricceres
                        alak nem méltó az előmenetelre, mintha Madár maga is nem ült volna a Vnukban
                        évekig! Vagy talán az volt a baj, hogy a neve rajt volt a Nagy-Tatár lapján,
                        mint tulajdonosé? Vagy éppen azért nem lehetett igazgató, mert a
                        tanfelügyelő ellensége, és Madár azért szólt ellene, hogy kibékítse Pósát a
                        telkek átadásáért: kitelik tőle, nagy diplomata.</p>
				<p>Ah, nagy zaj, új jövevények, beszéd, nevetés, hangos bemutatkozások:</p>
				<p>- Nagy-Tatár Vilmos, nyugalmazott százados.</p>
				<p>- Szervusz, Bandi.</p>
				<p>- Itt van Nagy-Tatár! Ott voltál a megyegyűlésen? Mi hír? Mi hír?</p>
				<p>- Ellen. A polgármester az obstrukció ellen szavazott.</p>
				<p>- Eladta magát a kormánynak! Főispán lesz!</p>
				<p>- Merte? Merészelte?</p>
				<p>- Kifordítjuk a polgármesteri székből! Lemondatjuk! Sohasem lesz többé
                        polgármester!</p>
				<p>- Kérem, nemcsak a polgármesterségről van itt szó, kérem! Ampenszán bácsi
                        tudja, amit tud, kérem!</p>
				<p>- Adjanak az urak nekem lapra ötszáz koronát...</p>
				<p>- Nagy erő van az iparosságban, kérem, csak maga nem ismeri az erejét,
                        kérem...</p>
				<p>- Mi az? Kudora bácsi!</p>
				<p>- Ah! Ja! Semmi, semmi...</p>
				<p>Kudora már másodszor esett le a székről: arca kék volt, mint a pulyka
                        pötyögője, szemei véresen forogtak.</p>
				<p>- Kérem - magyarázta hangosan Nagy-Tatár -, még több újságot is tudok:
                        Hersei, országgyűlési képviselőnk, az öreg Hirschfeld fia kijelentette,
                        hogy ezentúl ő is foglalkozik városi politikával, és élére áll Újváros
                        független polgárainak...</p>
				<p>Kovács keserűen legyintett kezével:</p>
				<p>- Mit ér? Főispán lesz.</p>
			</div>
			<div type="chapter">
				<head>8. §. MELY AZ ÚJVÁROSI VIGADÓBAN JÁTSZIK</head>
				<p>A Vigadóban nagy társaság verődött össze. A polgármester úgy vonult be, mint
                        egy maréchal. Királyi kedvességgel fogadta az üdvözléseket. A járásbíró
                        egyszerre Újváros elitjének közepében találta magát.</p>
				<p>Nagy fény volt. Az üvegcsillárok csiszolt hasábjai keresztül-kasul verték a
                        fehér sugarakat. Csiszolt tükrök a fények láncát végtelenbe vonták. A falak
                        alját dagadó bőrimitáció tapétázta. Ormaikon táncfüzért ábrázolt a hosszú
                        fríz, szecessziós nőtestek sovány, piszkosan modern meztelenségüket otromba
                        mozdulatokkal hangsúlyozták. A szögletes pilléreket üveglapok fedték, üveg
                        alatt arany-piros-fekete asszír jelek ékei éktelenkedtek. A járásbíró
                        szédült és káprázott. Szögletes volt minden és vakító. Szögletes
                        evőkészletek lehetetlen modernséggel tornyoskodtak, borstartók, mint
                        egyiptomi csészék. Zsidó pincérek elegáns ajkbiggyesztéssel flancoltak át a
                        termen. Pestebb volt ez Pestnél.</p>
				<p>- Sohasem gondoltam Újvároson ilyen elegáns éttermet - mondta Partos.</p>
				<p>- Meg fog bukni - kiáltott Balázsy, a dühös főjegyző. - Már meg is bukott.
                        Napokig ha vonhatja, hogy az ilyen zsidó mindenbe belefog! Egy krajcárja se
                        volt: ez az egész palota úgy épült, adósságra. Belebukik, kezd másba: már
                        keresi az új üzletet.</p>
				<p>- És mi lesz a házzal?</p>
				<p>- A ház? Itt marad! Lesz eggyel több nagy ház Újvároson. Egypáran még
                        belebuknak. Két hét múlva mozi lesz ebben a teremben. Mbach! Az egész város
                        így épült! Az egész város puffra épült!</p>
				<p>- Hm. Van benne valami - nevetett a polgármester, kedélyesen, mint ki egy
                        ellene irányuló tréfába jó gyerek módjára belemegy. S könnyedén felszökött,
                        átült a szomszéd asztalhoz, ott is nagyobb társaság volt együtt, az
                        asztalfőn egy nő nagyon feltűnő eleganciával, fehér selyemköpenyben s a
                        lábait merészen keresztbe rakva, cigarettázott. A szivarkafüst bárányfellege
                        ragyogott a fényben.</p>
				<p>- Kitűnő ember - mondta Borcsay táblabíró, a polgármesterre. - Igazán a
                        vállán az egész város. Mindent ő csinált, ami nagy itt és modern intézmény.
                        Vágóhidunk az első a drezdai után. A vízművekről csodákat mondanak
                        hozzáértők. Színházunk van, kitűnő iskoláink, tisztviselőtelepünk lesz. Az
                        eszmék nem újak, de mit tudtak eddig megvalósítani? És ő milyen
                        boszorkányos gyorsan megcsinálta!</p>
				<p>- Magam előtt is rejtély, miből - szól Adamec főszámvevő. - Igaz, nagy
                        autokrata, mindent maga végez...</p>
				<p>- Pedáns hivatalfőnök?</p>
				<p>- Dehogy, ellenkezőleg, bőkezű, konciliáns. Kitűnő ember, kétségtelen.</p>
				<p>- És hogy szeretik az asszonyok! Valóságos charmeur!</p>
				<p>- Ki az a hölgy, akinek udvarol? - kérdezte a járásbíró.</p>
				<p>- Ó! Az Tőkéssyné, annak a szélhámos Tőkéssynek a felesége.</p>
				<p>- Olyan keleti típus.</p>
				<p>- Tényleg... az asszony csakugyan zsidó származású. Sőt az újvárosi rabbinus
                        leánya. Unokahúga Cukorinak, az államtitkárnak. Nem tudtad? Az nagyon
                        érdekes család. Négyen testvérek, közülök három pap, az egyik Zucker, a
                        zsidó pap, a másik katolikus, nagy szónok, egyházi író, biztosan hallottad a
                        nevét, a harmadik református... Minden istenhez van bejárásuk, nem csoda, ha
                        az öccsük államtitkárig vitte.</p>
				<p>A fáradt járásbírót éppúgy kápráztatta e beszéd, mint a terem fénye. De
                        Borcsay folytatta, pletykázott, finoman és halkan, mint ahogy evett.</p>
				<p>- A szép asszony férje sem zsidó... sőt! A Tőkéssyek valódi dzsentricsalád.
                        Az öreg Tőkéssy nagy antiszemita. Holmi Hirschfelddel nem dugja egy asztal
                        alá a lábát.</p>
				<p>- Tőkéssy... nem volt az képviselő?</p>
				<p>- Dehogynem... az öreg Tőkéssy, nem ez. Ez a Tőkéssy, aki itt ül, László, már
                        rég tönkrement, valódi szélhámos, hazárdjátékos, a lovaregylet kigolyózta.
                        Különben művelt ember, nyelveket tud, mindig külföldön jár. Jönnek hozzájuk
                        lefoglalni, szép villájuk van: hát minden csukva, vasléccel lezárva, csak
                        egy cseléd otthon, meg a gimnazista fiú magol egy udvari szobában: “A papáék
                        Monacóba utaztak egész esztendőre.” Megindítják a keresetet, átteszik az
                        iratokat, diplomatice, a monacói fejedelemséghez: mire az ügy valamire
                        jutna, Tőkéssyek már megint itt vannak Újvárosban. Visszakerül az ügy, ők
                        akkorra Baden-Badenbe utaztak. Ez a mese róluk, nem mondom, hogy igaz.</p>
				<p>A járásbíró megint szédülni kezdett. A hivatalfőnöke, egy táblabíró, kedves
                        elnézéssel, látható gyönyörűséggel beszélte el a történetet.</p>
				<p>- Különben igen kedves emberek - tette hozzá. - Az asszony meg éppen
                        nagystílű nő. Ajánlom, kérlek, járj kedvébe, ha protekciót akarsz.</p>
				<p>- Miért?</p>
				<p>- Miért? Hm. Ő a miniszterünk szeretője. Az igazságügy-miniszter
                        barátnője.</p>
				<p>A szegény járásbíró teljesen elkábulva nézett az asszonyra - s alig mert
                        ránézni. Egy nagy, színes forgatag vette föl idegzetét... Egyik
                        meglepetésből a másikba bukott. Egyszerűsége fellázadt e bábeli
                        komplikáltságok ellen. Azt sem tudta már, mi tréfa, mi való. Fehér abroszok,
                        fénylő, ezüst borstartók, fekete pincérfrakkok, festett, meztelen combok s
                        emlők a fal freskójáról, egy tarka hímzésdarab egy nőnek a válláról, egy
                        kalap a fogasról, arany asszír betűk, egy zenehang, egy hegedűnyak, egy
                        zsidó vigyor, mint kaleidoszkóp üvegmorzsái, forogtak előtte a táblabíró
                        szépen stilizált, fésült, szakállas, finom mosolyú arca körül. S e
                        forgatagon, mint tenger fátyolán a nimfa teste, csábítón csillant át egy
                        karaj a szép hölgy harisnyás lábából, egy dobogó hajlás a méltóságos
                        nyakról, emelkedő és süllyedő arany medalionnal. Ó! aranycsónak egy
                        hústengeren! De odanézni nem mert.</p>
				<p>A szép hölgy egyik cigarettát a másikról gyújtotta, s a száraz papiros lassan
                        nedvesedett át túlzottan piros, kemény, szorító ajkai között. Halkan beszélt
                        a polgármesterrel, mialatt férje az asztal alján más urakkal valami
                        sportkérdésen vitázott.</p>
				<p>- Hát maga fölvette a pénzt az öreg helyett? - kérdezte az asszony.</p>
				<p>- Már át is adtam neki - felelt Madár János. - Az öregúr hálás lehet
                        maguknak, asszonyom.</p>
				<p>- Ó - mondta a szép nő, és a cigarettahüvely lapossá zúzódott a fogak hó
                        csontja között -, azt hiszem, nem sok hasznunk lesz belőle. Mondom ma az
                        öregnek: “Látja, most kijártuk magának a tömérdek sok pénzt!” - Tudja, mit
                        mondott rá? azt mondja: “Hálás is vagyok, fiam, és hogy lásd, ma este
                        veletek megyek a koncertre.” Mondom: “Apóka, inkább pénzt adhatna nekünk,
                        majd széttépnek a hitelezők.” - Azt mondja: “Eddig megéltetek, fiam, eztán
                        is megéltek, nekem is van adósságom, máma is vesztettem.” Nem lehet az
                        öreggel beszélni.</p>
				<p>- No! A pénzes apa mégiscsak jó a háznál - nevetett a polgármester.</p>
				<p>A cigaretta egy pillanatra az ujjak közt kiröpült a szájból. Füstölve röpült
                        a szép, hosszú, gömbölyű ujjak közt.</p>
				<p>- Azt hiszi? - kérdezte a szép száj. - Maga téved. Még a hitelezők sem adnak
                        rá semmit. Az öregnél nem áll meg a pénz. Meglátja majd, nem marad utána egy
                        krajcár. Biz’ isten, még jobb lett volna, ha nem parcelláztat.</p>
				<p>A cigaretta csücskével ismét az ajkakba nőtt, és lankadtan kókadt ki onnan,
                        mint nedves földből egy letört virágszál. Gúnyos, ingerkedő mosoly
                        konyította le az ajkakat.</p>
				<p>- Még jobb lett volna, ha nem adja el a földeket.</p>
				<p>A polgármester arcán titkolt kedvetlenség vonása futott át.</p>
				<p>- Nagyságos asszonyom, mindenesetre tudja, mily nagy készséggel eszközöltem
                        ki, nem nehézség nélkül, azt az engedélyt, a parcellázási engedélyt, s hogy
                        vétettem meg a telkeket a várossal.</p>
				<p>A cigaretta hirtelen felágaskodott az orr felé, amint az alsó ajak a felsőre
                        csapódott.</p>
				<p>- Ó! Úgy mondja ezt, mintha jutalmat várna! Én nem szolgálhatok
                        viszontszívességgel, kedves uram. Én nem vagyok polgármester, nincsenek
                        befolyásaim. Különben, mit szívesség, mit macíz? Maga úgyis mindent a
                        közügyért tett, bölcs atyja a városnak, a tisztviselőtelepért ugye? Nem
                        érettünk!</p>
				<p>És egyenesen a szemébe nézett, pajzán mosolygással, mint aki valami sikerült
                        tréfát mondott. A járásbíró a szomszédban persze szót sem hallott ebből; de
                        egy szó mégis: ez a szó: parcellázási engedély, valahogy kiröpült, megütötte
                        a fülét, mint egy csúnya bogár. Istenem! miről nem beszélnek itt a szép
                        asszonyok! Hát itt minden üzlet? Mennyi ilyen bogár röpködhet ebben a
                        teremben! A fülei zúgtak, szeretett volna a levegőre menni. A kárpitosra
                        gondolt, a házépítésre a telepen. Idegesen tapintotta meg az irattáskáját a
                        széke mellett, ahová támasztotta: ott van-e még? Oly ügyetlen dolognak
                        érezte, hogy e táskát hurcolja! Az óráját nézte. Nem lehetne még valahogy
                        megszökni? De a gondolat, hogy egyedül fölkeljen, elbúcsúzzon, végigmenjen
                        ezen a fényen: borzasztónak tűnt föl. Hogy bekerült ide, bekeveredett
                        emberek, érdekek közé, akikhez semmi köze!</p>
				<p>Egyszerre... a furcsa tornyos bejáratnál... új vendég lépett a terembe,
                        feltűnően elegáns, magas öregúr, szikár, vékony orrú, szúró szemű, a
                        szájából aranyfogak villogtak. Mint egy elegáns sas jött furcsa, horgas
                        mosollyal, kicsi race fejéről erősen dekoratív ősz császárszakáll diszkrét
                        bojtjai csüggtek, vékony, átlátszó keze - kifeszültek rajta a kék erek -
                        három gyönyörű ebet vezetett pórázon, és előkelő keskeny ajka különös
                        neveken szólítgatta ebeit:</p>
				<p>- Pszt, Goldman, pszt! Gyere ide, Hirschfeld! Steiner, lekti!</p>
				<p>- Az öreg Tőkéssy - mondta Adamec főszámvevő. Nevettek. - Pompás alak ez,
                        istállója van, rulett-terme a villájában. Tagja volt az olasz emigrációnak.
                        Mindenki tudott róla valamit. - De a termen kellemetlen feltűnés rezgett
                        végig. A közönség érdekelt része tüntetően affektálta az előkelő közönyt.
                        Nem vettek észre semmit. Már a pincérek csoportba verődve vihogtak. A grand
                            seigneur dohogó méltósággal s némi
                        pompával közeledett a cigarettás, szép nő asztalához, s melegen, feltűnő
                        melegen, két kézzel szorította meg a Madár János kezét. A polgármester
                        azonban, néhány szót váltva még, visszaült a másik asztalhoz.</p>
				<p>- Az öregúr javíthatatlan - mondta finom, elnéző mosollyal. - Én nagyon
                        szeretem őt, meg tudok érteni és bocsátani ilyen kis bogarakat; de végre az
                        embert zsenírozza, például az öreg Hirschfeld miatt, aki mégiscsak igen
                        derék, kiváló ember, akit nagyon tisztelek. - Óráját nézte: - Ó, már fél
                        kilenc... kilenckor kezdődik a hangverseny. Haza kell szaladnom...
                        Kerbolthoz is benézek! nem haragszik-e a pecsovicsságért? - mondta tréfásan.
                        - Ah, Kerbolt... az nem változik... Csakugyan, ma nem mutatta magát...
                        Amilyen konok negyvennyolcas...</p>
				<p>- Drága különc! Biztosan vadászni ment. Nevettek.</p>
				<p>- Tudni kell - magyarázta Balázsy a járásbírónak -, hogy ez a Kerbolt amolyan
                        elméleti vadász: puskával elbarangol egész napokat, de még senki se látta,
                        hogy akár egy nyulat is hozott volna haza. Könyvtára van vadászati
                        szakmunkákból, de maga sajnálja lelőni a vadat. Valóságos
                        Jókai-figura...</p>
				<p>- Hisz az talán a bajunk valamennyiünknek, hogy a Jókai világából csöppentünk
                        egyenest Újvárosba - szólt a polgármester. - No de tréfán kívül, szükség van
                        itt egy ilyen kemény karakterre, aki csak a vadakkal lágy szívű, emberekkel
                        és elvekkel szemben megingathatatlan. A koncerten látjuk egymást, ugye? -
                        Búcsúzott.</p>
				<p>- Még van idő. Negyed tízre ott lenni elég.</p>
				<p>Balázsyék tovább beszéltek Kerboltról, aki, úgy látszik, örök téma volt: hogy
                        különbözött össze, Újváros bírája lévén, már az első alkalommal az öreg
                        Hirschfelddel; a gyáros valami szívességet kért tőle, nem is kimondott
                        szabálytalanságot; Kerbolt ridegen elutasította, le se ültette.</p>
				<p>- Konok ember. Nekimegy mindennek...</p>
				<p>A járásbíró bort ivott, kába nehézséget érzett tagjaiban. Oly lusta lett
                        egyszerre. Most már nem is szívesen ült volna villanyosra, hogy azonnal
                        menjen vissza Pestre. Szórakozottan hámozta körmével egy ásványvizes üveg
                        vignettáját. A terem zsongása eggyé szűrődött fülében. A Karcsa Ferus
                        plakátját nézte a fogason, sárga plakátot, fekete és piros betűket. Mellette
                        nagy sportplakát: UTE-FTC. Szeme kábultan játszott a betűkkel. Egy kis tábla
                        is lógott a kampón: KUTYÁKAT BEVINNI TILOS. Az öreg Tőkéssy ebei nyugton,
                        okosan hevertek alatta.</p>
				<p>S arcok, új arcok körülötte! Egy fekete zakós, nagy testű, hangos férfi
                        beszélt az asztalnál, nagyon biztos, affektáltan úrias modor: Hersei, az
                        országgyűlési képviselő. Ez egészen más volt, mint a többiek: minden második
                        szava szociológia, Herbert Spencert idézte, s úgy beszélt a magyar
                        függetlenségi politikáról, mint egy majdani, még haladottabb politika
                        előkészítő stádiumáról. Nyilván a hangulatot puhatolni jött: mit szólnak a
                        városi urak a polgármester szavazatához? Az urak azonban óvatosak voltak,
                        csak az öreg Bódog bácsi, nyugalmazott adóvégrehajtó pattogott, hogy az ő
                        kedves János öccse is mameluk lesz már. Hersei kedvetlen arcot vágott. Arról
                        beszélt, hogy ő tiszteli Madár Jánost, tudja érdemeit a város körül,
                        személyesen is lekötelezettje: de végre egy ekkora városnak, s pláne, ha ily
                        rohanvást növekszik, százféle zavart ügyei lehetnek... több szem többet
                        lát... Madár nagyon is maga akart mindent kezelni, arra a legkiválóbb ember
                        sem lenne képes... az óvatosság sohasem árt... ő a hétfői közgyűlésen egy
                        bizottságot indítványoz a város ügyeinek felülvizsgálására.</p>
				<p>- Nem jó - szólt a főjegyző. - Semmi alap erre. Végre ilyesmit csak akkor
                        lehet, ha szabálytalanságok történtek...</p>
				<p>- Magunk között mondva - szólt Hersei -, nem volt itt szabálytalanság elég?
                        Kezdve a sorozó bizottság megvendégelésén, amiért a megye is leírt, egész a
                        városi könyvtár dolgáig vagy a szolgák karácsonyi ajándékáig. Nekem mindegy,
                        én egy új társadalom alapján állok; de most nézzük csak a paragrafus
                        szempontjából: szabályos-e? Mind tudjuk, hogyan csinálta a Kerbolt állását,
                        hogyan csempészte be sok apró határozat közé mint befejezett tényt...</p>
				<p>- Kerbolt olyan jellem, s olyan szakismeret, akire igazán szükségünk volt.
                        Kerboltban a város nagyon sokat nyert.</p>
				<p>(- És a polgármester a feleségében - tette hozzá Borcsay táblabíró, finom
                        mosolyával. - Mindenki tudja ezt.</p>
				<p>- Csak Kerbolt nem tudja. Az ily rigorózus jellemeket néha alaposan
                        megtréfálja az élet.</p>
				<p>- Nono! Ne tudná?</p>
				<p>- Nem tudja! Gyula bácsi nem az az ember, aki, hogyha tudná...</p>
				<p>- Á! Újvároson vagyunk!...)</p>
				<p>- Kérem, én nem tagadom Kerbolt kiválóságát, ha egy kicsit Don
                        Quichotte-szerű is. Az apám ellen is védelmeztem, akivel nagyon
                        félreértették egymást. De most csak az a kérdés, szabályos volt-e a
                        visszahozatala, elnöki tanácsos címén? Ez-e a módja a közélet
                        megtisztításának, ebmarást szőrével?... Aztán a Tőkéssy-telkek ügye. A
                        város a vágóhíd iparvágányára való hivatkozással adta meg a parcellázási
                        engedélyt, és az iparvágányt mégsem arra vezették, hanem a polgármester
                        saját telkén keresztül.</p>
				<p>- Mert arra volt a legalkalmasabb - felelte Balázsy. - Jól tudja mindenki,
                        hogy ez csak ürügy volt. A telkek a tisztviselőtelep céljára kellettek, és
                        mivel a képviselőtestület csupa korlátoltságból késlekedett a telephez
                        hozzájárulni, a kész telkekkel mintegy fait accompli elé állítottuk őket...</p>
				<p>- Ez a telep is, kérem! Hisz kétségkívül emelheti a várost, de gondoljuk csak
                        el a vállalt garanciát: garancia az Építőcéhhel, garancia a házépítő
                        tisztviselőkkel szemben: ilyen óriás felelősség elé állítani a várost...
                        ugyanakkor mikor más magánvállalatoknak iránta való kötelezettségeit nem
                        sürgetjük elég erélyesen... Aztán még, kérem, ma a demokrácia felé kell
                        fejlődnünk; mért nem épít munkástelepeket?</p>
				<p>A járásbíró némán, feszengve hallgatta a beszédet, a házára gondolt, a
                        tisztviselőtelepi házára, s nem tudni, mért, eszébe jutott a víztorony, a
                        babiloni torony, melyet oly félelmes nagyságban látott délután meredni egy
                        téren. És nézte a szép asszonyt, a cigarettás, szép nőt, a miniszterének
                        szeretőjét! aki huncut kacérsággal nevetett huncut apósa szeme közé. Főzte
                        az öreget.</p>
			</div>
			<div type="chapter">
				<head>9. §. MELY ÁLTAL A POLGÁRMESTER GONDOLATAIBA AVATTATUNK BELÉ</head>
				<p>Furcsa este járni, fény után, fény előtt és egyedül maradni annak, ki egyedül
                        lenni nem szokott. A polgármesterben zsibongott még egész zaklatott napja,
                        reggel a megyegyűlés, a Hersei szónoklata, hadüzenete, a kocsiút Pestről
                        haza aszú mezőkőn át, por és nap között, a kapkodó, szórakozott, szótalan
                        ebéd, aktaolvasás, a délutáni városi közgyűlés, köztisztasági járulék,
                        vízművek, a sziget, az új járásbíró, Tőkéssyné... alig volt otthon, alig
                        egyedül, percekre bár! Itt... itt az utcán most... az újvárosi tömeg
                        között... egyedül volt! És ilyenkor úgy érezte, mintha feszélyező
                        társaságban volna - valakivel, akivel nincs mit beszélnie. Mindenki előtt
                        feltalálta magát, de önmagával szemben lámpaláza volt - s most hiába járt
                        utcán, szemek előtt, méltóságosan itt is, mint akit sok szem néz, akit
                        mindenki ismer, akinek vigyázni kell a mozdulataira: most mégis egyedül
                        volt, kikapcsolódott egy percre: ez a sok ember, esti nyüzsgés már,
                        otthonok, vackok felé, kopott urak vacsorájukat viszik papirosban, nők
                        megtérnek a látogatásokból, kis, társas gombolyagok most összegombolyodnak
                        megint, a kivilágított villamosok robogó szobák gyanánt ezer otthon fáradt
                        gondolatával suhannak be Pestről... vagy mint nagy vetélők vetik vissza a
                        szertekuszált kis életszálakat apró orsóik köré... boltok nyüzsögnek esti
                        forgalomban, a házak ablakai mögött fölgyúl a sok szecessziós csillár, az
                        Újvárosi Iparbank - a Hirschfeldék bankja - nagy, rostélyos üvegtáblái
                        mögött nagy, csöndes fény, mintha maguk a kincsek világítanának, nagy,
                        biztos fényben aluvó kasszák, komptoárok, mint
                        a Rajna kincse a tengerben... A színház kapuja nyüzsög... Újvárosi Színházi
                        Lapok!... Ez is van már... pedig a színház maga is bukóban... S a kis
                        utcában valami gépház, mily fényben, mily zajjal! Óriás gépteremben, az ezer
                        sivító masina között, valahol görbed, kicsinyen, mint egy kukac, magányban
                        egy kicsike ember...</p>
				<p>A polgármester a város óriás masináját érezte lüktetni, kényelmetlenül, mint
                        a gépész, ha egy pillanatra kiejti kezéből a fogót. Egyedül járt a masinája
                        mellett. “Kerbolthoz kell menni” - gondolta. Csak ezen túl lenne! Szinte
                        örömmel gondolt rá, hogy nemsokára megint emberek között lesz, a városházán,
                        a koncerten, reprezentálni fog, beszél még egyszer Tőkéssyékkel, tesz
                        valamit: emberek előtt mindig eltalálja, mit tegyen, kezében lesz a gyeplő.
                        Már hétszámra nem vacsorált otthon, családja alig látta: de nem is szeretett
                        otthon lenni: az sem volt más, mint egyedül lenni: egy szótlan és engedelmes
                        házban. És Kerbolthoz... egész sajátságos vonakodást érzett most magában,
                        Kerbolthoz is menni. Nem mintha délelőtti szavazata, e pálfordulás
                        feszélyezte volna elves, kissé különc barátja előtt... mért feszélyezze?...
                        különben is szokva ő már kényes helyzetekhez... Nem... egy más gondolat, egy
                        kérdés kellemetlenkedett a lelke mélyén, szinte félt önmagától megkérdezni:
                        nem kellene-e egészen szakítani Kerbolttal? a hivatalos ügyeken kívül
                        megszakítani vele minden érintkezést... a legjobb barátjával?</p>
				<p>Hiszen ha nincs egyedül, ha cselekedni kell, csak megtalálja a helyes utat,
                        önkénytelen is... S ha kell, megtenni valóban semmi lesz: de rágondolni!
                        Bizonyos, hogy soká így nem maradhat. Valamit tenni kell... ki kell lépni az
                        ingó falak közül, mielőtt ráomlanak. Falak. Ah, fenn a városház dísztermében
                        gyújtják már a lámpákat a koncertre... fél kilenc... elmenjen még
                        Kerbolthoz? Ez a városház is milyen szélházi épületnek látszik így az
                        éjben... a világos ablakok úgy törik át, mint fényes lyukak... oly modern...
                        oly vékonyak a falai... vékonyak és cifrák... mintha inganának... inganának
                        az éjben... szél jönne, elfúná... Madárnak eszébe jutott, amit a főjegyző
                        mondott: Újváros puffra épült! és hogy épült! máról holnapra, mint a
                        mesebeli vár! hisz ő tudja legjobban... Némi büszkeséggel gondolt rá, mennyi
                        itt az ő érdeme: ő volt az a mesebeli királyfi, aki a levegőből palotákat
                        emelt! Újvárosnak nincs vagyona, nincsenek földjei: ő pénzt teremtett a
                        semmiből, furfanggal, ha kellett, panamával, megnyerte a vállalatokat,
                        megszelídítette a bankszörnyeket, ezer zátony között evezett; és ami
                        legnehezebb, magát a népet, a korlátolt, bizalmatlan, újdonságoktól,
                        munkától, tehertől félő tömeget szuggerálta, kényszerítette elhatározásokra,
                        kockázatokra akár! S ha kellett, cselekedett nélkülük, ellenük... Nem nézett
                        szabályra, formára, keresztülgázolt mindenen, ha nem ment másképp; a
                        panaszkodókat autokrata módon, tekintélyével, akaratával, hatalmával
                        némította el: mit ért volna érvekkel? Ah, valóban sok szabálytalanságot
                        követett el: de nem a maga, hanem a város érdekében. Nőtt a vád és gyűlölet
                        ellene, s ő e vád és gyűlölet közt úgy járt, mint egy isten - nem cáfolta
                        meg a vádakat, mert tudta, hogy épp ezek imponálnak az embereknek, s úgy
                        használta a panamákat, mint a négyesfogatot, mellyel elvakította a szegény
                        polgárok szemét. Jól tudta, hogy Újvároson nem a tisztesség szerzi a
                        tekintélyt, s hagyta, hogy botrányos millióiról beszéljenek, míg nagy
                        költségei mellett anyagi zavarokkal küzdött. De... épp ezért... semmi
                        kegyelmet nem remélhet. A gyűlölet és az irigység összecsapnak a feje
                        fölött, az ingatag talaj előbb-utóbb kisiklik a lába alól. Az ő Újvárosa is
                        homokra épült, a kétes pénzműveletek, ezer szabálytalanság süppedőire. Mit
                        ér, hogy nem magának harácsolt?... ki fog hinni önzetlenségében?...
                        legfeljebb az ügyetlen bűnös szégyene lesz övé. Ki kell lépni ebből az
                        épületből, dicsően és fölfelé kilépni, mielőtt leomlana. Utána az
                        özönvíz!</p>
				<p>Karrier! Minden karrier nyitva előtte, s Újvárosra úgy fog letekinteni, mint
                        egy szerény, első állomásra. Sikerülni kell, eddig is minden sikerült, eztán
                        is csak meglesz valahogy. Tőkéssyéknek segíteni kell őt. Ah!... Ugratni
                        akarja az az asszony! Ugratni, mint egy balek imádót? Mért mondta, hogy
                        nincsenek befolyásai? Igaz lenne ez? Madár jól tudta, hogy a szép asszony
                        barátsága az igazságügy-miniszterrel nem mese, de mégsem bízott nagyon ebben
                        az összeköttetésben. Ismerte a minisztert: e száraz, szikár, szigorú urat,
                        aki rendkívüli művészettel tudta elhárítani személyétől a befolyásokat. Azt
                        is tudta, hogy Tőkéssynétől hatalmas testvérei, a katolikus pap-író és az
                        államtitkár, az utóbbi időben mindjobban elidegenültek. Mégis segítségére
                        lehet ez az asszony. Hacsak akar a segítségére lenni. És ott van az öreg is
                        - az öreg Tőkéssy. Neki még mindig vannak drótjai: a pártkörben még mindig
                        otthonos finom mosolya, kedves huncutsága. Csak e vén antiszemita
                        barátságánál nagyon óvatosnak kell lenni Hirschfeld miatt. Az újságok már
                        úgyis reakciósnak kürtölik Madár Jánost. Hirschfeld is szeszélyes öreg már,
                        kiszámíthatatlan: akkor is, hogy megneheztelt, mikor Kerboltot visszahozta
                        Újvárosba - tudta pedig, hogy ártani nem árthat. Hirschfelddel pedig csínján
                        kell bánni: hiába, a tényleges hatalmakkal számolni kell. Vajon kormánypárti
                        szavazata kedvezőbben fogja-e hangolni? Két szálka volt az öreg szemében: az
                        ő függetlenségi pártállása és Kerbolt... Mindenesetre vigyázni kell...
                        Hirschfeld mindenható Újvárosban, de magasabb körökben is sokat tehet... És
                        Madár érezte, hogy megint ott égnek gondolatai a kellemetlen pont körül: nem
                        kellene-e Kerbolttal végleg szakítani?</p>
				<p>...Elmenjen Kerbolthoz? Itt már a Kossuth utca, az úri utca... itt lakik a
                        hivatalnokarisztokrácia, egyszerűbb, földszintes házaikban... itt lakik
                        Kerbolt is... Elmenjen Kerbolthoz? Ha nem megy el, holnap nem tud találkozni
                        vele: bezárkózik, mint szokta... vasárnap. Milyen különösek is az emberek!
                        Mintha örvények volnának közöttük, levegőből: nehéz velük bánni. Mily dicső
                        dolog, velük bánni mégis, milyen élvezet fölényben maradni! Mint a
                        sakkfigurák, mindeniknek megvan a maga törvénye, egyik sem mozgatható
                        önkényesen... Hirschfeld... Tőkéssy... Kerbolt... ez a kemény Kerbolt,
                        főleg, ez a természetrajongó különc, aki elvekből falakat csinál maga
                        köré!... Végre az ő hibája... az ő baja... Tartozik ő Kerboltnak valamivel?
                        Igaz: hasznos szolgálatokat tett a város körül... szükség is volt egy ilyen
                        emberre, aki ismeri a viszonyokat, s aki szilárd, hajthatatlan, akit kényes
                        ügyekben maga elé tolhat, mint egy vasürügyet. Ha nem lett volna szüksége
                        rá, nem hozta volna föl... bizonnyal nem (gondolta) ezt a kényes embert, aki
                        éppen Hirschfelddel, a város legnagyobb potentátjával nem tudott megférni.
                        Szüksége volt rá: de viszont, Kerbolt nem köszönhet-e mindent neki, a
                        megélhetést, állását? Nem volt-e tönkrement ember? Az ő számlájuk rendben;
                        és mégis, van valami, ami örökre nyílttá teszi - Ilona.</p>
				<p>Kerbolt... csak a lelkébe láthatna Kerboltnak. Kerbolt bizonnyal tudja, mint
                        van ő Ilonával... Lehetetlen volna nem tudnia. De Kerbolt sohasem említette
                        előtte Ilonát, és Ilona, aki oly gyermeki odaadással tudott csevegni
                        mindenről, sohasem ejtette ki a férje nevét. Hogyan lehetett együtt ez az
                        emberpár? Madárnak szinte ellágyult a szíve, amint a kerten átmenve arra
                        gondolt, hogyan menekül szinte hozzá Ilona, gyenge kis lélek, aki bújt a
                        zordtól, és kereste a nyájas erőt. Hogy adta oda finom, kis gyermektestét,
                        mint valami értéktelen szerény ajándékot. Szegény asszony! Micsoda
                        magányosságban kellett élnie különc, kemény, szinte embergyűlölő férje
                        mellett, drága, kis madárnak, holott csupa hajlékonyság, szeretet,
                        ragaszkodás volt a szívecskéje. S mit adhat ő neki? Sietős perceket! és
                        Ilona pedig... majdnem elérzékenyülve s némi önelégültséggel gondolt rá,
                        hogy ennek az asszonynak mennyire minden ő, egyetlen társasága, öröme és
                        bűne, egyetlen titka, minden félelem, áhítat és vezeklés oka.</p>
				<p>Félelem? Madár érezte, hogy a nőnek nincs oka félnie, hogy a férj bizonnyal
                        nem csinál neki jeleneteket, nem bántja durva, sem gúnyos szavakkal, gyengéd
                        vele, és szerelmes a maga módja szerint, gyengéd, mint ahogy az oroszlán
                        lehetne gyengéd egy pillangó iránt: de jaj, micsoda távolságban, mily
                        szótlanságban élhetnek ők együtt, szótlanságban, amit a nő bizonnyal néma
                        vádnak érez! Madár előtt is szinte a talány tekintélyével bírt ez az ember,
                        ez a különös férj, aki néma és mogorva, mint a férjek a régi tragédiákban,
                        aki oly büszkén eszi az ő kenyerét, s akit mégsem tudott megvetni, mert jól
                        érezte, hogy mégsem ez, mégsem a kenyér, melyet tőle kapott, fogja be a
                        száját (hacsak nem a hálának valami különös érzésével, mert hisz régen,
                        mikor még Ilonát nem is ismerte, szervezte neki ezt az állást) - hanem a
                        szeretet, szinte beteges szeretet és sajnálat ez iránt a törékeny kis
                        teremtés iránt, a félelem attól, hogy tőle egészen elszakadjon: mind oly
                        érzések, amilyent csak ily erős és mogorva lelkek érezhetnek, akiknek
                        egyetlen gyengeségük...</p>
				<p>A sötét kertből egy szép és nagy kutya ballagott a polgármester elé,
                        ismerősen, nyájasan. “Cézár, te, Cézár!” - simogatta kedvesen Madár János,
                        és keresve nézett maga körül. Egy magas, függönytelen udvari szobából lámpa
                        fénylett, széles, rengő fénylepedőt terített egy sötét orgonabokorra. Hátul
                        a kert mélyéből egy üveges, kerti házból, szintén világosság áradt. Madár,
                        aki máskor sohasem szokott tétovázni, egy pillanatig tűnődve állott, hogy
                        merre forduljon.</p>
				<p>A messze, sűrű lombok remegtek valami gyenge szélben. Senkinek sem volt
                        Újvárosban oly szép kertje, mint Kerboltnak. Az ablak alatt, az orgonabokor
                        mellett, egy délceg platán állt. Madár végigsimította két ujját a fa kérgén,
                        és aztán a fény elé tartotta. A két ujj teljesen fekete lett a koromtól.</p>
				<p>- Ilyen az én városom levegője - gondolta magában a polgármester. S a
                        virágokra gondolt, melyek ebben a kertben lélegzenek, s a szegény
                        Ilonára.</p>
				<p>A kúthúzó nehéz csikorgása hallatszott az éjben. Egy szolgálóleány volt a
                        kútnál.</p>
			</div>
			<div type="chapter">
				<head>10. §. ROMANTIKUS FEJEZET, FÉRJRŐL, SZERETŐRŐL ÉS EGY RÉGI BŰNRŐL</head>
				<p>- A nagyságos asszonynak vendége van. Egy hölgy.</p>
				<p>Madár János meglepetve nézett föl a világos, udvari ablakra. Jól tudta, hogy
                        Kerbolték senkivel sem érintkeznek, és a kis, falusi asszonynak nincs
                        egyetlen bizalmasabb ismerőse a rideg Újvárosban.</p>
				<p>- És a nagyságos úr?</p>
				<p>- A nagyságos úr egész nap nem jött ki a szobájából.</p>
				<p>Igen, persze. Bezárkózott megint. Madár lassú léptekkel ment az üveges, kerti
                        ház felé. Égő villanycsillár függött a kis pavilon közepén, s körülvetette
                        fényét a sűrű bokrokra. Angolkert volt ez, mint újvárosiak szokták büszkén
                        mondani, akik közül kevés juthatott be a zárkózott Kerbolthoz. Legendák
                        voltak erről a Kerboltról. Madár jól látott mindent a kivilágított
                        üvegfalak mögött, a faalkotmány zöldre volt festve belülről is, egy férfi
                        járt fel és alá e ketrecben, görnyedt, de erős férfi, hátratett kezekkel és
                        szabályosan, mint egy oroszlán. Talán reggel óta így járt már: ilyenkor az
                        ebédet is idehozatja magának. Az asztalt zöld terítő takarta, rajta
                        írószerek s egy sarokba támasztva Kerbolt vadászfegyvere.</p>
				<p>- Gyula - kiáltott be Madár az ablakon -, Gyula, bocsáss meg, ha zavarlak.
                        Hiába vártunk a vízművekhez...</p>
				<p>Kerbolt kinyitotta az ajtót, udvariasan jött a polgármester elé.</p>
				<p>- Remélem, nem követtem el mulasztást.</p>
				<p>- Ó - szólt a polgármester. - Bár már követnél el egyszer valami mulasztást.
                        Igazán boldoggá tennél vele. Azt hiszem, te vagy a legpontosabb tisztviselő
                        egész Európában. Mindazonáltal jólesett volna, ha eljössz. Tudod, mindenki
                        azt hiszi, amilyen nagy negyvennyolcasnak ismernek, megnehezteltél a
                        délelőtti szavazatomért... és őszintén szólva, ettől magam is félek egy
                        kicsit - tette hozzá mosolyogva.</p>
				<p>- Hogy neheztelnék? - kérdezte Kerbolt szigorúan. - Ehhez semmi jogom.
                        Senkinek sincs beleszólása a más véleményeibe.</p>
				<p>- Én, barátom - szólt a polgármester, kicsit mulatva magában, hogy csakugyan
                        mentegetőzik -, önmagammal jövök ellenkezésbe, ha az obstrukciót helyeslem.
                        Te tudod, ugye, mindig a felvilágosult abszolutizmus híve voltam?</p>
				<p>- Lehet, hogy igazad van - felelte Kerbolt. - Sokszor bámultam egészséges
                        opportunizmusod. De az én utam más. Nekem az elv: szentség. Mindenki a maga
                        véleménye szerint...</p>
				<p>- No, te, ismerlek, mily csökönyös vagy a magadéval - nevetett Madár. - Nem
                        is hívlak a koncertre: mert ez is elvfeladás lenne, ugye?... Nekem már
                        sietnem kell... Pedig elhozhatnád Ilonát ilyenekre... ha már Pestre nem
                        viszed be soha... szüksége volna néha kis szórakozásra...</p>
				<p>Kerboltnak elszorult a lelke... mindig visszásan érezte, ha Madár a
                        feleségéről beszélt... s hozzá egyszerűen Ilonának nevezte, a régi
                        familiaritás jogával. A mindennapi megszokás tompította ez érzést: meg nem
                        szüntethette. Ó, hogy a lehetetleneket megszokja az ember! Annál rosszabbul
                        esett ez most neki, mert érezte, hogy Madárnak igaza van: s hogy ő valóban
                        igen zord élettárs ehhez a kis nőhöz.</p>
				<p>- Ilona maga rendelkezik az idejével - felelte mogorván. - Oda megy, ahová
                        kedve van.</p>
				<p>- Jól tudod, hogy nélküled, nincs kedve menni sehova. Én sokszor
                        felajánlottam a famíliám kíséretét.</p>
				<p>Kerbolt megint érezte, hogy ez igaz: a félénk Ilona inkább mindig otthon ült,
                        semhogy férje nélkül mutassa magát: mintha egyedül az ő kísérete adná meg
                        neki a jogot a rettenetes újvárosi világ előtt megjelenni. Ilona nem
                        érintkezett senkivel, szórakozni legfellebb moziba ment, éppúgy elzárkózott
                        a világ elől, mint ő maga. Annál jobban meglepte a Madár odavetett
                        kérdése:</p>
				<p>- Igaz, Ilonának vendége van?</p>
				<p>A kertben voltak, a kapu előtt már, és Kerbolt csodálkozva nézett fel a
                        világos ablakra, ahonnan női beszéd hangzott. Ki lehet a feleségénél?
                        Újhegyiné? Azt nem vezetné az udvari szobába. - Madár azonban az óráját
                        nézte:</p>
				<p>- Holnap... holnap vasárnap... jöjj fel azért délelőtt a városházára,
                        valami...</p>
				<p>Kerbolt hirtelen a polgármester szemébe nézett. Úgy villant meg a tekintete,
                        mint egy gyanakvó acél, mint egy Damoklész-kard. Kerbolt nagy, magas ember
                        volt, a polgármesternek fölfelé kellett nézni rá.</p>
				<p>- Fölmegyek - mondta. - Egy kérdésem van hozzád úgyis.</p>
				<p>A hangja is acél volt, úgy mondta ezt acélhangjával, mint aki el van tökélve
                        egy kellemetlen csomót azonnal kettévágni. Madár kutatóan nézett a szemébe,
                        de rögtön látta, hogy nem Ilonáról van szó: tudta is, hogy róla nem lehet
                        szó. Micsoda kérdés hát? Érezte, hogy nagy lehet és nehéz... hogy valami nem
                        tiszta közöttük... s mivel már úgyis egész nap felhő felhőre gyülekezett
                        körüle... nem akarta ezt az utolsó felhőt is eltűrni... gyors és tiszta
                        elintézések híve volt mindenben... inkább késni akart... De e pillanatban,
                        nem messze előttük, a kis körte fényében, két nő jött le a kilenc
                        lépcsőfokon: Ilona kísérte ki vendégét. A vendég jó alakú, érett, kissé
                        inkább hervadt nő volt, a villamos fény éles, arany vonallal rajzolta körül
                        a nagy, szabad est fekete tábláján nagy kalapos, dús hajú, élveteg
                        sziluettjét. Úgy hatott evvel a múló aranyozással, olcsó s nem nagyon
                        ízléses fazonú öltönyében, mint valami megnagyított s életre kelt bazári
                        figura. Kerbolt és Madár megdöbbenve pillantottak egymásra... mind a ketten
                        ugyanazt érezték: hogy kerül ez a sziluett az Ilonáé mellé? De amint
                        befordult a kapunál, s a villanykörte egyenest az arcába sütött - enyhe
                        zuhanyként folyatta le fényét, a nőalakok nem itták el nyomtalan, mint a
                        szomjas lombok -, egyszerre megismerték mind a ketten:</p>
				<p>- Vilma!</p>
				<p>És nézték, mint egy kísértetet. Az úrnő ezalatt elbúcsúzott vendégétől, és
                        lassú, gondolkodó léptekkel tért vissza a lépcsőn, észre sem véve a
                        férfiakat. Törékeny, finom alkata szinte eltűnt nagy rojtos kendőjében, mint
                        egy apácáé. Sem férje, sem a polgármester nem léptek elő az árnyékból, hogy
                        üdvözöljék. Valami varázs kötötte le őket. Mintha alvajárót látnának, vagy
                        operai jelenetet. Éppen felkelt a nagy hold. A bokrok közt valahol tücsök
                        szólt. De távolról hallatszott a villanyos csengője, s a tücsök is hangos
                        volt, visító, újvárosi tücsök, s mikor Madár János kezével a fatörzshöz
                        akart támaszkodni, eszébe jutott, hogy csupa korom. Újvároson vagyunk -
                        gondolta. S az a nő Vilma volt... csakugyan Bontó Vilma. A híres Bontó
                        Vilma. Hogy kerül Vilma Ilonához? Mintha Újváros elküldte volna fülledt,
                        kormos lelkét ez után a szép és gyengéd asszonyka után, aki nem idevaló,
                        messze, vidékről jött, és nem újvárosi lélek - de hiába búvik el itt, e
                        lombos kertnek rejtekében...</p>
				<p>Ilona eltűnt a házban, és Madár sietett a hangversenyre: most már igazán
                        sietnie kellett. Ő, polgármester, mindig feltétlen ura önmagának, érezte
                        most, hogy a gondolatok, melyek e kertnek, e különös családnak légkörében
                        áradnak, megzavarhatják: és sietett előlük, hogy egyelőre legalább méltó
                        nyugalommal s méltósággal jelenhessen meg udvarában. Kerbolt azonban lassú
                        léptekkel visszatért üveges kastélyába és némán járt tovább fel s alá, mint
                        egy árnyék. Mi ügye volt neki Vilmával? Semmi! Szigorú volt a múltja és
                        tiszta: mégis úgy szorongott, mint akit üldöz egy hűtlenül elhagyott,
                        romlásba taszított szerető. Mit kereshetett náluk Bontó Vilma? Mondják,
                        színésznő lett, majd egy orvos szeretője Pesten... egészen elzüllött. Mit
                        akarhatott? Szinte félt megkérdeni Ilonától. Ó, hát micsoda nap van ma, hogy
                        már a holtak is megjelennek? Már reggeltől valami nyomasztót, retteneteset
                        érzett a levegőben. Minek is jött vissza Újvárosba? Milyen gyönyörű volna
                        halkan, békén élni a távol Erdély havasai közt! Míg itt a piszkok, piszkok
                        gyűlnek, és lassanként eltemetik az embert. S ma minden, amit éveken át
                        gyűlni hagyott, lelkére gyűlni hagyott, látatlan hagyott, eltagadott önmaga
                        előtt: minden, minden égetni kezdte ma, lehetetlenül, tűrhetetlenül égetni
                        már, és érezte, hogy nem bírja tovább.</p>
				<p>Ó, hogy irigyelte Madár Jánost, mosolygó, könnyed simaságát, ahogy minden
                        piszkos vízen átevezni tudott! Azazhogy... irigyelte? Nem jobb-e mégis
                        törni, mint hajolni? Eszébe jutott a saját podestasága; mert ő is volt
                        valaha bíró Újvároson, Madár egyik előde: és hogy kellett innen, megverve,
                        távoznia! Miért jött ide vissza? Nem a pénzszükség hozta egyedül, más volt a
                        varázs, mikor meghívta ez állásra Madár: munkájának a sikere csábította,
                        múltja törekvései, a megkezdett feladat, a kudarc, mintegy lelkébe törött
                        nyíl. Bizony gyönyörűbb lett volna messze szép erdőkben Ilonával! De ha a
                        föld, földje nem is hűtelen: az ő lelke sohasem kereste a gyönyörűséget. A
                        munkát kereste és kötelességet: zord, germán lélek, mint dédapjáé, aki
                        először bejött az országba, nagyurak lojális hű szolgája hajdan, uradalmi
                        főerdész. Oly lojális, oly zord: kemény lett és negyvennyolcas magyar a
                        hazában, szenvedélyes és önzetlen munkás a városban. Munkát keresett és
                        kötelességet: s ó, milyen győzelme volt és büszkesége eleinte, mikor régi
                        tervei, melyekért egykor haszontalan küzdött, egyenként megvalósultak a keze
                        alatt; s hogy bámulta ezt a Madár Jánost, aki finom és kesztyűs kezével az
                        utakat mind elsimította a munkája előtt. Éppen azt tudta, amit ő sohasem,
                        ami neki legnehezebbnek, legnagyobbnak látszott. Hálás volt iránta: nem hogy
                        kenyeret adott neki, megélhetést: hanem hogy teret biztosított a munkájának,
                        lehetőségeket!</p>
				<p>De már régóta sejtette... s önmagának sem vallotta be, hogy sejti... min
                        alapulnak e lehetőségek. Panamákon, ezek is panamákon! Ma reggel (a
                        hivatalban mindenki a megyei közgyűlésről beszélt és a polgármester
                        szavazatáról, és ő előre tudta, érezte, bizonyosan tudta, hogy Madár az
                        obstrukció ellen fog szavazni, s a nagy hazafias elvekhez éppoly kevéssé fog
                        ragaszkodni, mint a kicsiny formaságokhoz) egyszerre egész világosan,
                        kikerülhetetlen érezte bizonyosságát, mint egy régi bizonyosságot, arról is,
                        hogy itt minden siker titkos rugója bűn és megalkuvás. S csodálta
                        gyávaságát, hogy ezt eddig be nem vallotta magának. S e bűnök között érezte
                        vergődni magát is, kis, gyáva halat a piszkos folyóban, tehetetlen,
                        megfizetett szolgát, eszközt eszközök közt. Visszautasíthatatlan gondolat
                        volt ez. S egyszerre érezte azt is, mi szüksége volt az ő szeplőtlen nevére,
                        törhetetlen hírű múltjára a polgármesternek. És - míg körötte piszkos
                        ügyekről, mint megszokott mindennapiságokról, könnyedén csevegtek az urak -
                        egy még borzasztóbb gondolat merült fel lelkében, itt-ott hallott
                        célzásokból, régi gyanúiból, mély emlékezetsikátorokban szemétnek felgyűlt
                        csekélységekből egy még kínzóbb aggodalom mérgét keverte magának: nem
                        panama-e az ő dolga is, maga az ő ittléte, állása, fizetése, a pénz,
                        amelyből él, a közgyűlési határozat, mely megválasztotta, a cél, amiért
                        idehozták? Tán könnyű lett volna meggyőződni róla, de sohasem volt annyi
                        bátorsága sem, hogy csak a gyanút is formulázza önmaga előtt, bár minden
                        újság nyíltan kiabálta. Most... most már érezte egész mélységében
                        rettenetes, piszkos helyzetét, és ezért járt ma egész nap fel és alá
                        üvegszobájában, melyet azért építtetett magának e bokros kert közepén, hogy
                        ne lásson onnan mást, csak amit szeretett, a szabad földet és szabad eget és
                        az ártatlan növényeket. Úgy járt itt az üvegkockák közt izgatottan, mint a
                        szegény légy, ki iszonyatos pókháló közepén evickél. Járt, s szórakozott,
                        komikus szokásból nagy szarvaskésével labdázott az éjben. Ez volt a régi,
                        híres Kerbolt bíró, az acél, a szilárd, aki Hirschfeld ellen is megállt. S
                        közben megjelenik Vilma, Vilma a múltból! A züllött Vilma, mint egy régi
                        bűn... Milyen más volt abban az időben, gazdag, szép úrilány! Úgy jön,
                        mintegy szemébe mutatni, mit tett az a szilárdság, mit tett a becsületesség!
                        Mert nem ő tette-e tönkre Bontóékat? Vilma, a múlt, jött, mintegy bosszút
                        állni - mit kereshet ez a lány Ilonánál? A múlt, a régi Újváros,
                        kísérteteket küldöz a jelenbe, a megölt szörny lelke visszajár, az ember
                        derék, jellemes tetteiből romlás lesz, csupa romlás, és Ilona...
                        Ilona...</p>
				<p>Úgy fájt most a gondolat, hogy majdnem fölordított. Ilona nem szereti őt,
                        sohasem szerette; mit tudta ez a gyerekasszony, mit tesz az, szeretni?...
                        Csupa gyengeség és hajlékonyság az egész kedves lénye... mint folyondár
                        simul mindig a közeli ághoz - az erőhöz, aki épp közel van. Ó, hogy ezt a
                        gyermeki simulást, a gyengének ezt az önkénytelen, odaadó, bámuló vonzódását
                        az erős iránt szerelemnek vette! Nem ebből ered-e minden tragédiája? Nem
                        ezért jött-e ide, kapaszkodott ebbe az állásba, vagyontörötten, mint egy
                        eszközbe, hogy Ilonát nőül vehesse? Nem ebből ered-e minden gyengesége,
                        gyávasága - hogy erről a szerelemről nem tud lemondani? Vagy nem is szerelem
                        kell neki - hisz Ilona nem szereti őt -, csak léte, ittléte, mellette
                        léte... arca... mosolya... nincs, nincs lelki ereje soha erről lemondani! Ő,
                        mindenben oly erős, ebben gyenge, pulya. Örökké az a félelem gyötri, hogy
                        egy semmi egyszer, egy kicsiség - vagy a nagy okok -, egy elejtett szava
                        véget vet ennek az együttlétnek mindörökre! Mondjon egy szót, és vége
                        mindennek! Örökké gyötri ez a félelem, mióta... megint majdnem feljajdult...
                        borzasztó még rágondolni is... És mégis mit el nem tűrne, csak vele
                        maradjon!... Hogy történt? Csak úgy! Lassan. Észrevétlen lejtőn. Egyszer
                        csak így voltak... lehetett-e másképp? Néha - ha maga volt - ölni kívánt
                        volna: de ha aztán látta Ilonát, szerette, sajnálta, félt bántani egy
                        szóval, kímélte, mint egy kéjeztett gyermeket. Gyermek és ideges... Néha
                        csupa gyermeki szeszélyből és idegességből halálra kínozza... de alapjában
                        milyen jószívű! Mennyi gyengédség és szeretet! Ó, ha bírhatná őt! bírhatná
                        egészen! de nem bírja-e valóban?... még mindig... bizonyos értelemben... ha
                        nem is szerelemmel... Nem ő-e előtte az első tekintély? Nem őtőle tanult-e
                        mindent? Első, szűz érzelmeit ő ébresztette fel: lelkének ő tágítója, szinte
                        teremtője... Ezt nem lehet eltörölni soha... őneki köszön mindent. Úgy néz
                        reá, mint egy kegyes és szigorú apára... Még bűne is... ha bűn a szerelem...
                        szerelem egy más iránt... őhozzá fűzi: a félelem, a hála, a bűntudat... És
                        Kerbolt, aki hajdan egyetlen élethiúságát önmaga előtt hajlíthatatlan
                        jellemében lelte, most oly gyengének, aljasnak érezte magát. Érezte, hogy
                        kész megbocsátani a sorsnak Ilona bűnét, mely közte és Ilona között ily erős
                        érzelmi kapcsot feszít állandóra: a bűnös háláját, a megbocsátó megbántottal
                        szemben! Már nem bánta, akárminő a kapocs, csak legyen!</p>
				<p>Legyen! legyen! Ez, ez a nagy, önzetlen elnéző szerelem adta meg az önérzetet
                        neki, hogy ha a világ a megcsalt férjet láthatná is benne! az asszony maga,
                        asszonya, tiszteli őt, szereti, mint egy vezető barátot, egy atyát. De ma,
                        éppen ma, mikor helyzetének egész kétes volta először rémlett fel neki, ez
                        az önáltató bölcsesség is gyengeségnek és hazugságnak látszott. Ah,
                        gyengeség, hazugság volt minden, egész élete! És Vilma is most, múltjának
                        kísértete, nem arra jött-e figyelmeztetni, hogy múltja is, régi ideáljai,
                        hazugságok voltak? Csak bajt, nyomort hintett el mindenütt, szigorával,
                        melyet következetesen végigvinni sem joga, sem ereje nem volt. Hol lehet
                        most Bontó, a kövér csendbiztos? ő sem volt tán olyan nagy bűnös. Hol
                        kezdődik a bűn? - És...</p>
				<p>Mit akart Vilma Ilonával?</p>
				<p>Egyszerre megállt, érezte, hogy mégis be kell menni, beszélni Ilonával, tenni
                        valamit, cselekedni! így nem mehet tovább! A hold nagy kerek képpel, pirosan
                        járt fenn a nagy, kormos, poros kert felett. A hold magasan járt a nagy,
                        piszkos földi felhő felett, melyben egész Újváros fürödött, a por és korom
                        felett, mely áthatott, átitatott mindent, ezt a szegény kertet is, megölte,
                        megmérgezte, befeketíté fáit, láthatatlan kozmával szórta tele, mely elvette
                        az élet minden jó ízét. Künn egész Újváros dobogott, feszengett a súlyos és
                        meleg estben, a szegény spriccerpárt züllöttségének, becsapottságának
                        keserveitől feszült a Vnuk-kocsma, Tőkéssyék a Vigadóban izgatott és zavaros
                        pénzforrásokról álmodoztak, városi urak fojtva politizáltak kétes ügyeikről,
                        a szegény járásbíró mint egy megfogott bogár, kábultan fénytől s bortól,
                        vakulva gondolt meghomályzott jövője elé, a városháza nagy termében a
                        koncert rendezői izgatottan szaladgáltak, mert a csodagyermek előre
                        követelte tiszteletdíját, s a polgármester, aki a dolgot elsimítsa, késett;
                        Madár János fojtott, leküzdhetetlen szorongással sietett az utcán, és
                        Ilona... mit csinálhatott Ilona?... mire gondolhatott Ilona?... Kerbolt
                        bizonytalan léptekkel gázolt át a holdas kerten, és maga mögött, az üveges,
                        kerti házban, a sötét kert közepén, égve hagyta a magányos villanyt...</p>
			</div>
			<div type="chapter">
				<head>11. §. A HARMINC ASSZONY ÉS A HARMINCEGYEDIK</head>
				<p>Milyen furcsa: kis szoba, világos, esti szoba. Egyszerre egy sziget. Senki
                        idebenn. De Ilona zsebkendője ott hever a díványon. És a kézimunkakosár
                        tárva az asztalkán. Ó... kis szoba, családi kis szoba!... Ha gyermekük
                        lenne!... Minden kísértet szerte ma, a gyermeké is, aki nincsen.</p>
				<p>Hol van Ilona? Zsemlyéné pletykál a konyhában. Mesél, mesél... áthallik az
                        ajtón...</p>
				<p>- Nagy kemencéjük volt, olyan régimódi, de nem sütöttek benne kenyeret, csak
                        sparhertnek használták, főztek a tetejin. Hát, aszongyák, fölül főztek, alul
                        meg benne volt, aszongyák, a sok arany-ezüst gyertyatartó,
                        ezüstkanalak...</p>
				<p>Bontóékról mesél. Ilona kérdezte Bontóékról. Zsemlyénét kérdezte. A
                        szakácsnét kérdezte. Őt nem kérdezi.</p>
				<p>Kerbolt merőn nézett a függő fénybe, a szoba fényébe. Nagy, súlyos
                        petróleumlámpa, villanycsillárrá idomítva, hajdani lakások dísze, régi
                        családi darab, ma idekerült az udvari szobába. Apró majmocskák guggoltak a
                        rézcirádákon, furcsán előretolva mancsaikat. Kerbolt egy ujjal gyengén
                        meglökte a lámpát, mire minden fény, minden árnyék, lassan ingadozni kezdett
                        a szobában.</p>
				<p>Itt él Ilona. Ide búvik. A cseléd: egyetlen barátnője. Ó, hogy így lett, így
                        lett!</p>
				<p>- Meg is találtak ott mindent, rá is ismertek egyre-másra, a Briliant
                        holmijára. Mindenféle jasszokkal cimboráltak ezek.</p>
				<p>Bontóék... (Mert Kerbolt, ebben a városban... melynek ő bírája volt... ebben
                        egy szót se hallhat, hogy ne hasítson hegedő emléket! Itt minden emlék
                        lassan csupa seb lett.)</p>
				<p>- Megölte magát. Aszongyák. A lánya pedig...</p>
				<p>- Ilona!</p>
				<p>Parancs volt: a bíró hangja. “Ilona!” - akinek sohase tudott parancsolni!</p>
				<p>Becsukta az ajtót Ilona után.</p>
				<p>- A cselédekkel... Magának Zsemlyéné az egyetlen bizalmasa...</p>
				<p>Nem, ez nem a jó hang. Sohasem találja el. Ilona izgatott és ingerlékeny
                        megint.</p>
				<p>- Hiszen ne csodálja, ha a cselédekkel barátkozom!</p>
				<p>Ilona sír. Két szót sem tudnak váltani. Ó, hogy így lett. Ki itt a hibás?
                        hogy ítélne itt egy igazi bíró, egy lelkek bírája?</p>
				<p>Ilona sír. A lámpa még inog, a síró asszony árnyéka inog a falon. Olyan
                        ügyetlen ilyenkor. Kerbolt, olyan kétségbeejtő, idegingerlő bizonytalanság
                        ez! Csak lelkébe látna! Mit szóljon, hogyan kezdje? Hogyan vigasztalja?
                        Hiszen bizonyos, ő is hibás... Ő is rosszkedvű mindig, és ma éppen... annyi
                        keserűség... hiszen azt sem tudja, mit beszél. De nem kell-e elnézni
                        egymásnak egyet-mást? Fájt valami bent nagyon. Ó, mit el nem néz ő, mit meg
                        nem bocsátana? Nem kell neki semmi, csak egy szó néha, egy meleg tekintet!
                        Mit meg nem bocsátana!</p>
				<p>- Ilona! Ilona! Hát ne menjen most ki! hát ne hagyjon most itt!</p>
				<p>- Hagyjon engem!</p>
				<p>- Nem, nem hagyom... Ilona! Úgy jöttem magához, mint egy beteg... mint a
                        kétségbeesett... tűrjön el egy kicsit... bocsássa meg a zordságomat... hisz
                        nincs nekem senkim... senkim... hát vigasztaljon legalább egy kicsit...</p>
				<p>Mosolyogni akart, de az aggodalom, a könyörgés ott ült a szemében. Lemondott
                        minden méltóságról, mentül nyomorultabbnak adta magát - mert ismerte Ilona
                        jó szívét. Ó, ha megint, ha megint úgy lenne, mint egyszer, amikor beteg
                        volt, ágyához ült, csevegett neki, mint egy gyermek, teát csinált, ápolta,
                        egészen övé volt... Néha, néha még egészen övé, gyermeke, leánya... Hogy
                        megvigasztalná egy ilyen óra egész rossz napjáért.</p>
				<p>És mint aki váratlan kincset talált, mikor Ilona, hirtelen kedélyfordulattal,
                        mint egy ideges gyermek, egyszerre meleg lett, kedves és vidám. Anyás
                        fölénnyel szólt a nagy férfihoz, akinek leánya is lehetett volna:</p>
				<p>- Ó, maguk férfiak, magukat mindig vigasztalni kell!</p>
				<p>Kerbolt leülni vonta, gyengén és gyengéden, gyáván és óvatosan, mint aki
                        törékeny kincset talált, és fél, hogy elejti. Összekuporodott az asszony a
                        díványon, frissen, furcsán, mint egy kényes macska. Ott ültek együtt, férj
                        és feleség, de valami köztük volt, valaki köztük volt.</p>
				<p>- Látja, megmondtam magának, hogy ne vegyen feleségül, mert én rossz asszony
                        leszek, önző vagyok, nem adok én semmire, nem törődök az istennel se...</p>
				<p>- Gyerek voltál, gyerek vagy ma is.</p>
				<p>Az asszony arca hirtelen megkeményedett, a szeme merő, üveges kerekséggel
                        nézett ki, mint egy kis Medúzáé - csupa sértett, ideges játékból.</p>
				<p>- Ne tegezzen engem!</p>
				<p>Aztán egyszerre ellágyult megint:</p>
				<p>- Látja, ha ott maradtunk volna, Küküllőben, talán más lennék egészen,
                        baromfit nevelnék, talán tehenet is, járnék szőlő után, pletykáznék a
                        szomszédasszonyokkal, szép kutyáim lennének, mindenféle állataim, egy mókus,
                        egy kis sün; mondja, emlékszik a teknősbékámra? Mikor föltettük a
                        kertasztalra? a sünt meg a teknősbékát?</p>
				<p>A férfi idegesen simította meg a homlokát. Oly nehéz volt ma a levegő!</p>
				<p>- Maga mindig csukott ablaknál él... Mért nem nyitja ki az ablakait ezen a
                        meleg estén?</p>
				<p>- Nyissa ki.</p>
				<p>Ah... egy éles fütty, a vasútnak füttye... egy sivító surranás... a villamos
                        csenget... a szobaszigetet fölkapta a hullám! Messziről, ütemesen, vérvörös
                        lángocskát pöfögött az estben egy kohó. Újváros... Hogy szökött innen,
                        egykor, mily boldogan, hogy vonta a föld, az ős, messze hegyek, a
                        gazdálkodó, természetes élet! De a föld megcsalta, a gazdasághoz nem értett,
                        a pénz bosszút állt rajta, elhagyta őt, és Újváros utánaüzent, Újváros
                        visszahítta, visszaszítta, mint egy iszonyú szívómasina egy elszállt
                        porszemet. Most újra itt - és jaj! itt van vele Ilona is...</p>
				<p>- Hiszen maga is kívánkozott ide, Budapest mellé - próbálta magát
                        megnyugtatni.</p>
				<p>- Ó, nem, ne higgye azt. Ne hallgatott volna rám! Hiszen maga mondja, hogy
                        gyerek voltam. Én alapjában mindig iszonyú rokonszenvet éreztem az egyszerű
                        élet és egyszerű emberek iránt - mondta fontoskodó, kislányos érzelgéssel -,
                        mindig iszonyú jól éreztem magam az olyan nagy, falusi összejöveteleken,
                        nyájas murikon, nagyon jól el tudok beszélgetni az egyszerű, falusi
                        emberekkel, szeretem a parasztokat, úgy megértem őket... már bizony, ki kell
                        jelentenem, tetszik, nem tetszik, senkivel sem vagyok olyan jó barátságban,
                        mint Zsemlyénével...</p>
				<p>A férfi boldog mentegetőzésben áradt ki. Ó, nem, dehogy korholja ő ezért
                        Ilonát, ezért a mély rokonszenvért az egyszerűek, a Biblia együgyűi iránt!
                        Oly kedves ez inkább! Oly bájos, gyermeki! Hisz ő is - ő, Kerbolt bíró - nem
                        volt-e a nép barátja teljes életében? De nem ezé az újvárosi népé... a jó,
                        igaz, romlatlan magyar nép barátja! - Egyszerre frázisok tolongtak eszébe...
                        felébredt benne a szónok... az elvek és szólamok embere... a régi, ítélő
                        fölény... hisz Ilona végre is úriasszony... nem ereszkedhetik le
                        mindenkihez, tiszta, úri lelkét őrizni kell... a társadalmi konvenciók nem
                        csupán ostoba szokások... egészségi szabályok is... a lelki egészség
                        szabályai...</p>
				<p>- Ó, már megint szónokol? - csúfolódott Ilona. Milyen hamisan csengtek ezek a
                        frázisok - pedig Kerbolt az volt éppen, aki hitt a szólamaiban: csupa ilyen
                        hit, csupa ilyen szólam. De az igazat is lehet játszani: és Ilona tudta,
                        hogy Kerbolt most játszik, mint a nevelő, aki kétségbeesetten és reménytelen
                        akarja megóni tekintélyét egy rossz gyermek előtt. - Már megint szónokol? Én
                        azzal barátkozom, akivel akarok. Tudja, ki volt ma nálam?</p>
				<p>Kerbolt megint sétált a szobában, megállt a lámpa előtt, meglökte megint. Az
                        ingó fényjáték kezdődött megint: most a magas férfi alakja hintált a falon.
                        Künn rengett a fénylepedő az orgonabokron, rezgő, görbülő. Jaj... Vilma...
                        (vége legyen hát a boldog órának?...) mit akart Vilma?... (kerülte volna már
                        a kérdést szívesen...) de égette, égette... (hazudni sose tudott...)</p>
				<p>- Tudom - mondta komolyan, gépiesen.</p>
				<p>A vörös kohó pöfögött messziről. Villámlott messziről. Mily fülledt, nyár
                        végi est!</p>
				<p>Szemrehányások szálltak innen is, onnan is.</p>
				<p>- Ugyancsak jól van értesülve.</p>
				<p>- És Zsemlyéné pletykáit kérdezi. Ahelyett hogy engem kérdezne.</p>
				<p>- Ó! Beszéljen róluk! Beszéljen el mindent! Igaz hogy maga jött rá? Igaz,
                        hogy maga?... hogy Vilma?... Nekem sohasem beszélt még ezekről.</p>
				<p>Fantáziája (mint gyermek a tilos szobában) pislogott át a komoly és zord
                        férfi ügyeibe, s a különös Vilma kétes alakja mögött egy új, izgató világ
                        rémlett naiv kandiságának.</p>
				<p>- Ilona! Mit akart itt Vilma?</p>
				<p>- Mondja el előbb a történetet. Jó? Mondja el előbb a történetet!</p>
				<p>- Újváros! - kiáltott Kerbolt. - Újvárosi ügyek! Piszkos dolgok! Pénz,
                        lopások, panamák. Nem érdeklik magát.</p>
				<p>- Maga írja elő, hogy mi érdekel engem?</p>
				<p>- Ilona! Mit keresett magánál az a...</p>
				<p>- Hallgasson! Hallgasson! Ne mondjon róla rosszat!</p>
				<p>- Maga gyerek!</p>
				<p>Járt néhányszor fel-alá - megint megállt a lámpa előtt.</p>
				<p>- Nem fogom faggatni. Amilyen gyerek: akkor azért se felel a kérdésemre.</p>
				<p>- Juszt sem! Ni, hogy ismer! Azt hiszi, felelek, csak hogy ne tartson
                        gyereknek?</p>
				<p>Csend. A lámpa ingott.</p>
				<p>- Felelek. Megmondom, miért jött hozzám Bontó Vilma. De előbb maga mondja el
                        a történetet.</p>
				<p>Az igazat is lehet játszani. Kerbolt játszotta most az idegest.</p>
				<p>- De igazán, Ilona, micsoda asszony maga! Micsoda gyerekes kíváncsiság.
                        Micsoda különös történetet vár? Semmi; úgyis tudja; két szóban elmondhatom:
                        mit érdekli magát, hogy Bontó csendbiztos hogyan játszott össze
                        betörőkkel...</p>
				<p>- Jasszokkal...</p>
				<p>- Jasszokkal. Tetszik ez a csúnya szó?</p>
				<p>- Nekem nagyon - mondta ingerkedve. - Beszéljen a jasszokról nekem!</p>
				<p>Messziről a nyitott ablakon át, mennydörgés hallatszott.</p>
				<p>- Gyermek! - Szél jött, s az ablak előtt szemragyogva állt az enfant
                            terrible. Barna haja bomlott. Most csupa
                        dac volt és ingerkedés; pedig milyen csöndes asszony máskor... Félénk,
                        rejtező asszony, a világ előtt búvó asszony; kit fölkapott a pletyka. -
                        Újváros!</p>
				<p>De előtte, a bácsi előtt...</p>
				<p>Kerbolt elérzékenyedett, hirtelen, ahogy a kemény, vasemberek érzékenyednek
                        el.</p>
				<p>- Ilona. Ha te tudnád, hogy mennyire szeretlek!</p>
				<p>Ilona durcás, kedvetlen arcot csinált.</p>
				<p>- Hát mért szeret annyira?</p>
				<p>- Mindennek dacára mennyire szeretlek!</p>
				<p>Mindennek dacára.</p>
				<p>...Hova lett a régi, szótlan, vas Kerbolt? Mily erő, mily biztonság van a
                        némaságban! Mindennek dacára. Ezt nem lett volna szabad mondani! Ez a két
                        szó megint kísértetet idézett - egy eleven ember kísértetét! Közéjük állt -
                        ott volt a szobában. Nem beszélhettek többé egyedül. Különös csönd támadt: a
                        hold a felhőkbe bonyolult. A tücsök elhallgatott - a visító, újvárosi
                        tücsök. Csak a vörös füst pöfögött - pöfögött.</p>
				<p>És messze villámlott.</p>
				<p>Ilona azonban sírt. Ismét a díványon sírt. Milyen hamar sírt, ok nélkül
                        sírt... Leborulva a nagy virágú, széles és fakólilás kanapéra, úgy hajtotta
                        telt és lágy fejét annak lágyan kifelé görbülő párnázott karjára, mint
                        valami hajó korlátjára, és mintha valami mély tengerbe nézne. A parkett
                        sima, egyenlő mintái lassan hullámzottak könnybe borult szemei alatt. És
                        ide-oda inogtak az ingó lámpafényben, mint a tengerhabok sík, márványos
                        rajza. Bűnösen és haragosan és idegesen zokogott.</p>
				<p>Nem, nem tengeren volt - villanyoson! És a temetőkerítés ingott el mellette.
                        A hosszú-hosszú temetőkerítés. Ami mentén annyiszor elbárkázott. És ment,
                        ment be Pestre. Pestre, egy kis szobába. Ahol találkozik...</p>
				<p>- Rossz asszony vagyok! - zokogott magában.</p>
				<p>De mennyi rosszabb van Újvároson! Védte magát, önmaga előtt, mint a gyermek:
                        hiszen ez is, az is; hisz mit vethetnek az ő szemére - újvárosi asszonyok!
                        Harmincat könyvben is kiírtak egyszer, milyen nagy botrány volt! harminc
                        asszonyt, akik bejártak Pestre, a Hajnal utcába. A híres Hajnal utcába
                        jártak be úriasszonyok, egy kóbori Steiner lány, többek közt, árulták
                        magukat! Mint a legutolsók! Úgy szereztek pénzt divatos ruhákra! Ő csak
                        mégis egészen más. Kitört, mint mikor fogytán megbuggyan az üveg:</p>
				<p>- Minek hozott ide Újvárosba?</p>
				<p>...Különös... A piszkos Újváros sivított köröttük, mögöttük. Kerbolt éppen
                        erre gondolt szintén, a Nagy-Tatár híres pamfletjére. Összeszorult a szíve,
                        naiv férfiszíve, ha erre gondolt, kik közé hozta ő Ilonát. Igaz volt, mind
                        igaz? Ki mert szólni, sajtópert kezdeni? Senki... A harminc asszony? Pár
                        hétig szégyenkeztek, nem mentek világ elé. Ma? Ma ők pletykáznak Ilonáról...
                        Újváros hamar felejt...</p>
				<p>- Minek hozott ebbe a városba?</p>
				<p>Vigasztalta, könyörgött, ígért mindent, ígérte a történetet... de Ilona
                        eltakarta arcát - csak a karjából láthatott egy karajt -, amint gubbaszkodva
                        könyökölt, zsebkendő és csipkeujj között... Ilona magába bújt újra, mint a
                        csiga a házába. Ilona emlékezett... a kezdetére. Emlékezett. Véletlenül
                        találkoztak mindig, a vasúton. Az öt tizenkettes pesti vasúton. Tudták már,
                        hogy ott látni fogják egymást. Újvárosiaknak a vasút legjobb találkahely. A
                        helyi vasutak hosszú, üres kocsisora. Enyhe délutánokon. A nagy ablakok, az
                        érdes plüssfülkék... Ment... bevásárolni.</p>
				<p>Minek kellett ő annak az embernek? - Hiúságnak. - De őneki kellett a jó
                        barát.</p>
				<p>Szegény, elhagyott lélek volt ő akkor. Maga sem tudta, hogy is volt: nem volt
                        akarata. Hogy várt, a percekre. Néha a férfi nem jöhetett, a hivatal miatt.
                        Milyen sivár volt akkor!</p>
				<p>Ó, istenem! Sietni aztán - találkára! A hosszú villamosút. A hosszú-hosszú
                        temetőkerítés. A keresztek kikandikáltak a kerítés fölött, és inogtak. Úgy
                        rázott a villamos! Egy helyt, ahol a kolerások temetője volt, mindenki
                        felállt a kocsiban, hogy lássa, hány új sír van.</p>
				<p>- Hagyjon engem!</p>
				<p>Kerbolt a vállához nyúlt, félénken, zavarban. Ilona megrázkódott, úgy
                        zokogott. Ez az ember - az ura... Mennyi bizalommal, tisztelettel... igen
                        tisztelettel... jött egykor ehhez az emberhez. Persze nem jól érezte magát a
                        néninél, és férjhez akart menni! És minden, minden úgy volt, mindenki
                        magától értetődőnek tartotta, hogy férjhez fog menni. És... úgy ki nem
                        állhatta azokat a falusi gavallérokat! Ez az ember... ez ember volt
                        legalább... ezt tisztelte! Kötötte magát, hogy hozzá megy - bár lánya
                        lehetne, vagy épp azért. Gyermek volt: apát keresett, parancsolót. Ha tudta
                        volna, hogy ennyire nem tud parancsolni!</p>
				<p>Egyszerre megszánta ezt az embert, gyermeki szánalommal. Felnézett rá,
                        mosolygott rá könnyein keresztül. Tudta, hogy boldoggá teszi. Ó! hisz
                        igazában oly gyenge szíve volt! oly tele bizalommal! Bújt az emberektől,
                        szegény falusi lélek, de akihez mégis közel jutott, attól nem tudta meleg
                        szívét soká megtagadni. Ha csak egy cseléd volt is. Csak férjéhez nem bírt
                        közel jutni, és néha gyermeki szeszéllyel állt bosszút. De aztán
                        rámosolygott, és ürügyet keresett, szólni hozzá. Vilma rémlett hirtelen
                        eszébe, Vilma látogatása - és felszárította a könnyeit:</p>
				<p>- Elmondja nekem a történetet?</p>
				<p>El, el; csak nézzen rá így! Mit el nem mondana! Mit meg nem tenne érte.
                        Leghalálosabb titkát elmondaná.</p>
				<p>- Minden feltétel nélkül?</p>
				<p>Paff! A szél becsapta az ablakot. Kerbolt odaugrott, és becsukta Megint
                        egyedül voltak a szobaszigetben. A lámpa még egyre ingott: milyen soká leng
                        egy ilyen inga! Kerboltot kezdte idegesíteni a fényjáték. Megpróbálta
                        ujjával elállítani.</p>
				<p>De csak még jobban ingott.</p>
			</div>
			<div type="chapter">
				<head>12. §. BONTÓÉK, A CSERI-CSÁRDA ÉS A BRILIANT: EGY FEJEZET ÚJVÁROS
                        ŐSTÖRTÉNETÉBŐL</head>
				<p>- Hogy kezdjem? Hiszen semmi különös sincs az egészben. Csacsi kis asszonyka
                        vagy, hogy ilyesmit annyira kívánsz hallani.</p>
				<p>- No! Ne mondja nekem, hogy csacsi! - vonta fel Ilona durcás fenyegetéssel a
                        száját.</p>
				<p>- Csacsi kis asszonyka - ismételte Kerbolt, boldogan a jelenet ilyetén
                        fordultán, hogy így, ilyen nyugodtan együtt lehet Ilonával. - No hát! Akkor
                        még nem voltak pesti rendőrök Újvároson, csak egy csendbiztos volt,
                        három-négy emberrel: ez volt a kövér Bontó.</p>
				<p>Mintha vízözön előtti dolgokat mesélne... Valami ősi volt Újváros múltjában,
                        fonák primitívség, szennyes romantika... asylum, ahogy Balázsy, a sötét
                        főjegyző szokta mondani; a söpredék új respublikát kezdett, évtizedek
                        századokat jelentettek, s a jasszokkal paktáló csendbiztos mint mitológiai
                        alak lépett elő...</p>
				<p>- Igaz, hogy a kemencéjükben találták meg a Briliant ezüstkanalait? -
                        kérdezte Ilona.</p>
				<p>- No, no, kis kotnyeles, várj sorra. Asszonynak nem lehet semmit sem mesélni:
                        mindjárt végét nézi a regénynek. Tudod, hogy akkor én voltam a bíró
                        Újvároson.</p>
				<p>Ilona kacagni kezdett, tiszta, csengő gyermekkacagással:</p>
				<p>- Bíró! Falusi bíró! Mindig mulatok, ha rágondolok!</p>
				<p>- Bár falusi bíró lettem volna! Egyszerű, jó, magyar falusi bíró: az
                        igen.</p>
				<p>- Iszonyú bölcsességgel intézted volna a dolgokat - mondta Ilona komoly
                        tisztelettel. Olyan jólesett ez a komoly férfinak. Egész felmelegülve
                        gondolt régi ábrándjaira.</p>
				<p>- Egy patriarkális falusi uralom, ismerve mindenkit, nem függve senkitől,
                        szigorú egyenlőséggel kormányozva és kertészkedve üres óráimban, vagy
                        fogolyra járva a csöndes mezőkön: az igen, az nekem való volna! De ez a
                        folytonos megalkuvás, ez az ide is nézz, oda is nézz, minden kímélése, ez az
                        istenverte tojástánc - ez, ami itt kellett -, őrizni ezt a kártyavárat, hogy
                        le ne omoljon...</p>
				<p>- Azt mondják pedig, ilyen ember kellett éppen ide, mint te vagy...</p>
				<p>- Ilyen ember! Igen! Azért üldöztek ki innen! Tudod... Nem elég, hogy
                        megbuktattak, kibuktattak a bíróságból: nem, nem, még azt sem tűrték, hogy a
                        városban maradjak! Tudod, hogy távolítottak el innen engem? Dupla áron
                        vették meg a házamat, a gyönyörű kertemet - mi ez a mostani ahhoz képest? -,
                        csak menjek, csak hogy menjek! Dupla áron sajátították ki a város számára! a
                        város pénzén! óvodacélokra! azt hiszed, lenne különben olyan szép óvoda? Azt
                        hiszed, a városért! a városért tettek valamit? Dehogy a városért! énellenem
                        tették! Mert tudták, hogy míg én itt vagyok, nem szabad a vásár!</p>
				<p>Megint izgatott volt, megint járt. Alakja szinte kiegyenesedett. Az asszonyka
                        ragyogó szemmel nézte. Ez, ez volt az, a hajdani erős férfi, a küzdő, akiről
                        egyszer azt hitte, hogy szereti... Szerette, és félt tőle... valóban félt
                        zordságától, házasságuk első évében, amikor ő egész naiv gyermek volt még...
                        Önkénytelen az a másik tűnt fel fantáziájában, nyájas és kedves kép, valaki,
                        kit mindig szeretett, akiben mindig bízott, akitől sohasem félt: akivel
                        titkon, boldogan össze szoktak nevetni, mint a gyermek a szigorú tanító háta
                        mögött. A szigorú tanító mögött, akit azért valahogyan mégis tisztel és
                        szeret. - Ilona csillogó szemekkel követte férjét... Ő valóban nem adott
                        semmire, azt szerette, és úgy szerette, ahogy friss és szeszélyes szívének
                        jólesett.</p>
				<p>- Miért uszította magára azt a vén vaddisznót? - mondta rosszallással, de a
                        rosszalláson át érzett hangjában a büszkeség, a gyönyörködés, hogy ilyen
                        erős, ily kemény, ily veszedelmes ember az ő ura.</p>
				<p>- Micsoda vén vaddisznót?</p>
				<p>- Azt a Hirschfeldet; hát nem olyan, mint egy vén vaddisznó?... Mondja, igaz
                        az, amit beszélnek? Hogy mikor maga bíró lett, jött magához kérni valamit...
                        valami protekciófélét... S maga le sem ültette... kezet sem nyújtott neki...
                        csak úgy bánt vele, hivatalosan, mint egy közönséges ügyes-bajos féllel...
                        Visszautasította a kérését... ezt nem tudta soha magának megbocsátani...
                        Mondja, igaz ez?</p>
				<p>- Ezt is Zsemlyénétől hallotta megint?</p>
				<p>- Mindegy, hogy kitől... Attól hallottam, akitől akartam...</p>
				<p>- Vagy talán...</p>
				<p>Egyszerre elhallgatott: az asszony arcán, tekintetén (már újra Medúza lett,
                        megüvegzett, merev!) észrevette, hogy megsértette, megsértette megint! Vagy
                        talán... ah, igen, persze... vagy talán Madár Jánostól hallotta... még annyi
                        tapintat sincs ebben az emberben, hogy erre ne célozzon! Madár Jánostól...
                        hát nem tudja, nem érzi, hát nem kell-e éreznie, hogy soha-soha nem
                        beszélnek Madár Jánossal róla, még a nevét sem említették soha, ha egyedül
                        voltak! Még ennyi finomság sincs ebben az emberben? Madár János ezt nem
                        tette volna... ezt nem mondta volna... (Hogy ki tudta kerülni Madár János
                        mindazt, ami rossz érzést szülhet, ami kellemetlen!) - Az asszony
                        mozdulatlan lett megint, szenvtelenül, hidegen hallgatott, és nem lehetett
                        tudni, hallgat-e.</p>
				<p>Kerbolt, hogy elfeledtesse elszólását, beszélni kezdett, mesélni tovább,
                        zavartan, aggodalmas gyorsasággal, belső izgalommal:</p>
				<p>- Ezek a Bontóék - mesélte - gazdagok voltak, nagy lábon éltek, és senki sem
                        tudta, hogy miből: rengeteg házat vittek, nagy murik voltak náluk, a kövér
                        Bontó a legkedvesebb mulatópajtás volt az egész Újvárosban. Vilma is, a
                        legszebb lány itt akkoriban, igazi típusa a magyar, telt, élveteg
                        szépségnek: hasadt, piros száj, széles, áldott, királynői csípők, magától
                        mosolygó arc, nagy barna, szuggesztív szemek; élte világát, udvaroltatott
                        magának, öltözködött királynői módon, pesti bálokban is csillogott...</p>
				<p>Egy Jókai-regény alakjai bontakoztak ki szavaiból...</p>
				<p>Ilona kezdett érdeklődni, előrehajlott, előrekönyökölt, a zsebkendőjét állára
                        támasztva - kis csipkeujja bájosan fordult le formás karján -, mereven nézte
                        férjét, és egyszer csak közbeszólt!</p>
				<p>- Mondja, maga is udvarolt neki? Igaz, hogy el akarta venni?</p>
				<p>A férfi ijedten hökkent vissza, pedig előre tudta ezt a kérdést.</p>
				<p>- Hát ezt... ezt kitől hallotta?</p>
				<p>- Zsemlyénétől - nevette el magát az asszony; de aztán elkomolyodva
                        igazította ki mindjárt: - Nem! Ezt maga Vilma mondta!</p>
				<p>Kerbolt fölpattant megint, nem bírva tovább, idegeit nem fékezhetve többé,
                        hogy az asszony ijedt sikollyal húzódott vissza tőle:</p>
				<p>- Mért jött hozzád Vilma?... Mit akart nálad Vilma?... Beszélj! nem tűröm
                        tovább, hogy hallgass!</p>
				<p>- Mit jön úgy nekem, mint az oroszlán? - mondta az asszony, idegesen igazítva
                        a haját. - Látja, maga mond engem kíváncsinak, gyereknek, aztán maga miket
                        csinál a kíváncsiságtól!... Úgy látszik, még mindig nagyon érdekli magát ez
                        a Vilma - mondta, csak úgy tréfásan gyanúsítva, mint a süldő lányok szokták,
                        és kedvesen megvető ajkabiggyesztéssel.</p>
				<p>Kerboltot pedig boldoggá tette még a tréfa is, még a színe is, hogy Ilona
                        törődik vele, hogy féltékeny lehet rá. Ekkor - mert ki volt mérve ezen az
                        estén minden pillanat - benyitott Zsemlyéné, a kertész felesége. Nehezen
                        szánta rá magát, benyitni Kerbolt előtt, félve kérdezte a nagyságos
                        asszonyt: lehet-e teríteni?</p>
				<p>- Jesszusom! - kiáltott Ilona. - Már milyen késő van! egészen el is
                        feledkeztem a vacsoráról! Maga sem vacsorázott még... szegény ember... Most
                        nem viteti abba a csúf üvegkalickába. Itt eszik velem, és mesél tovább.</p>
				<p>És mikor Zsemlyéné kiment, kedves szemrehányást tett az urának:</p>
				<p>- Látja, most meghallotta Zsemlyéné, hogyan kiabált. Aztán én szégyelljem
                        magam a cselédek előtt.</p>
				<p>Kerboltot is bántotta ez, hogy a pletyka cselédek mindent hallanak, de
                        kellemetlen érzésébe kis, ideges boldogság is vegyült, hogy van egy közös
                        félelmük, egy közös ügyük: ha más nem, annyi legalább, hogy ki ne hallják a
                        cselédek a jeleneteiket. De ez ideges boldogság volt megint: mégis sötét és
                        baljós maradt ez az este, ez a munka nélküli... mennyivel jobb munkában
                        tölteni az estéket, ott az üvegházban, a zöld lombok között! Kerbolt már
                        elszokott az ilyen munka nélküli estéktől: úgy ültek együtt az asztalnál,
                        férj és feleség, mint régen, azelőtt, és ő régi furcsa, újvárosi
                        történeteket mesélt el asszonyának, egy igazi újvárosi romantikát! A saját
                        történetét mesélte voltaképp, a saját elromlott életét.</p>
				<p>- Ez a Bontó - mesélte -, Bontó pazarlása rég gyanús volt mindenütt: de ő,
                        Kerbolt bíró, nem volt a gyanú embere, és megvetette a kósza beszédet.
                        Újvárosnak bizony rossz híre volt akkor: nem volt barátságos éjszaka
                        kószálni a világítatlan, pocsolyás utcákon: még nem olyan rég volt az idő,
                        amikor a bíró maga is lámpással járkált az utcákon, esküdtje, a
                        Geschworener, vitte utána a lámpát. Gyakran zsineg volt végigfeszítve az
                        utcán; az aranyifjúság oltotta, törte a lámpákat, akadt, aki mindenestül
                        kiemelte az utcalámpából az olajtartókat, azok világánál készült vizsgájára.
                        Ilona hosszan, hangosan kacagott e részleteken.</p>
				<p>S mindennaposak voltak a betörések a sötét városban. De lehetett-e másképp
                        ebben a nagy, sötét városban, amely törvénykerülők menhelye volt? Különös
                        moslékba csöppentek itt a Jókai világának csöppjei, különös Pitaval anyaga
                        gyűlt; fölényes zsidók szervezték a detektívregényeket (akik mindent a
                        kezükbe vesznek); a városban nyíltan beszéltek betörőtanyákról, s a három
                        csendőr a vállát vonogatta... Mindössze három csendőr... Bontó maga
                        panaszkodott legjobban, és Kerbolt hiába járt a miniszterhez a
                        bejelentőhivatal ügyében.</p>
				<p>Egyszer csak Nagy-Tatár - ez a Nagy-Tatár, az a borostás állú, aki állítólag
                        katonatiszt volt valamikor, ma, ég tudja, miből él, mindig új lapja van,
                        minden lében kanál -, amint ő mondja, kinyomozott egy pesti detektív
                        barátjával, és kitett az újságba, felsorolt százhatvannyolc betörőt névleg
                        és lakás szerint. Ilona kacagott: valóban, százhatvannyolc betörőt, név és
                        lakás szerint. Olyanok voltak köztük, akik Pesten működtek, akiket a pesti
                        rendőrség rég keresett, körözött, s akik nyugodtan éltek ezalatt Újvárosban
                        - sőt a csendbiztos védnöksége alatt. Jasszok voltak közöttük; foglalkozás
                        nélküli egyének, ezer névvel, sötét ligetek habitüéi, éjszakai csavargók,
                        kik nappal megbújtak az újvárosi rókalyukakban. És ott volt a híres
                        Briliant...</p>
				<p>Akkor a pesti rendőrség vette kezébe a dolgot, azóta is van pesti rendőrség
                        Újvároson.</p>
				<p>Ilona kacagott.</p>
				<p>- És nem álltak bosszút Nagy-Tatáron?</p>
				<p>- Megfenyegették, mikor elment a tanyájuk mellett, nappal, egész nyíltan; a
                        tanyájuk ott volt, ahol most a Selig-kávéház, akkor Briliant-kávéháznak
                        hítták, sört is mértek ott, mindig állt egy csomó kétes képű alak az
                        ajtóban: Nagy-Tatár állítólag hallotta, amint mondták messziről: Da kommt
                            er! - németül beszéltek ezek.</p>
				<p>- És milyen volt az a híres Briliant? - kérdé Ilona a legnagyobb
                        érdeklődéssel.</p>
				<p>- Milyen? ügyes, már nem fiatal, egész bandája volt, messze kiterjedtek a
                        szálai, külföldön is volt azóta dolga, máig sem fogták meg. Én láttam...</p>
				<p>- Látta? Igazán? Látta? Hol látta? Beszéljen róla!</p>
				<p>- Vagy legalább Nagy-Tatár állítja, hogy ő volt. A cseri csárdában.</p>
				<p>- Ah! beszéljen a cseri csárdáról! Látja, soha ki nem vitt...</p>
				<p>- Majomka! semmi sincs ott! már akkor sem volt semmi. Sárga ház új tetővel...
                        a ház ugyan régi, negyvennyolcban Vácról jövet ott pihentek honvédeink, a
                        vasspalétát még a harmincnyolcas árvíz nyomta be... Gémes kút az udvarban,
                        deszkaól... De ma üveges veranda van, asztalok a nagy, fásított
                        udvarban...</p>
				<p>...Igen, mindenre jól emlékezett. Semmi nem volt ott, semmi különös: sivár
                        volt minden és vigasztalan, mint manap. Az ő cicerói cselekedete volt ez: az
                        ő nagy akciója Catilina ellen! Mennyi erőt és szilárdságot érzett! csupa
                        bizalom volt - önmaga iránt... Hova lett ez az erő, ez a bizalom manap? Hogy
                        emlékezett arra a délutánra. Még korán volt, nagy, meztelen gyerekek
                        fürödtek a parton, a híres újvárosi strandon, mások lapos köveket
                        csúsztattak, amodébb egy kocsit hajtottak a vízbe... Ők mentek előre...
                        háborúba... A pesti detektív vizsgán, fölényesen lépkedett. Nagy-Tatár is
                        ott volt, hiú fontossággal... Mintha most is látná. Kikötött vízimalom van a
                        folyón, tompaezüst víz, túl a hegyek ezüstszürke ködben. Egy rozzant csónak
                        himbál... Himbálnak a csárdaudvar napraforgói ügyetlen fejükkel... A
                        kavicsok, a szép, sima kavicsok között tört sörösüvegek barna cserepei...
                        elszórt papirosok...</p>
				<p>Két nagyocska lány ült cédán ott a parton, valami földbuckán: piszkos
                        pongyolasággal lógatva csíkos-harisnyás lábukat. Emlékezett Kerbolt,
                        mennyire megvetette akkor a nőket, az egész nőnemet: mennyire vad, harcos,
                        hivatalos férfinak érezte magát, és mindenre, minden nőire olyan fölényesen,
                        oly megvetőleg gondolt, mint ezekre a kis ringyókra ott a Duna-parton. A
                        színre is emlékezett, amint most elbeszélte Ilonának, ahol a Bontóék
                        bűnjeleit lelték: ócska kocsiszín volt, hat vedlett sároszlopon egy fatető,
                        alatta vagy két rozzant szekér. Egy kis, kék üngös fiú ácsorgott körülötte:
                        a fabak alatt, széna közt hevert egy kuvasz. Baromfiak szemeteltek
                        szerteszét.</p>
				<p>Egy tízéves kislány, okos szemű, tiszta ruhájú, jött kérdezni, mit akarnak.
                        Oszlopos tornác alatt kártyáztak a jasszok, üvegből töltötték a sört a nagy
                        söröspoharakba, sörösüvegek erdeje volt a hasadt deszkaasztalon.</p>
				<p>Szinte fülébe csengett annak a bolond Nagy-Tatárnak a hangja, amint kikelve,
                        öblösen elkiáltotta: - Briliant!</p>
				<p>Egy pillanat alatt eltűnt az, akit Brillantnak nézett. Nem fejlődött ki semmi
                        romantikus jelenet, semmi nagy ütközet. A meglepett jasszok becsületes
                        munkásoknak bizonyultak a szomszéd téglagyárból. De azt az egyet máig is
                        Briliantnak hiszi Nagy-Tatár. Mért tűnt el másképp? és hova lehetett?
                        Körülnéztek. A csárdaudvart drótsövénykerítés vette körül. Túl keréknyomok
                        haladtak a porban. Egy ökrös szekér. Egy keskeny iparvágány. A téglagyár
                        kerítése, színes téglákból kirakott betűk cégérével. Szegletes, üzleti
                        deszkakocsi ment az úton F. M. felírással. Zsákban, csónakon, valamit
                        szállítottak át a szigetre. A Duna egykedvűen mosdatta tovább fényes, színes
                        kavicsait. Munkás parasztlányok nagy fagereblyékkel közeledtek.</p>
				<p>A tízéves kislány szakadt, összevarrt, kék abroszt terített nekik az akácok
                        között. A detektív furcsa tárgyakat hordott ki az abroszra a színből.
                        Nagy-Tatár ujjongott a bűnjeleken. Ő maga, Kerbolt bíró, szilárdnak érezte
                        magát, komolynak, hivatalos gépnek. El volt tökélve az igazságért. Bontóék,
                        a kövér Bontó, az egész klikk mögötte, a nagy ellenszenv, amit a leleplezés
                        kelteni fog, hatalmas ellensége... és Vilma, mint egy megvetett, csábító
                        gyümölcs, mint egy akadály az igazság útján: mind csak növelték
                        elszántságát, örömét szilárdságán, titkos büszkeségét. Igen: harcol és bukni
                        fog. Mi lesz? nem tudta még. De ez az öntudat, ez a fő hiúság, ez a minden
                        kincsnél többet érő kincse megmarad.</p>
				<p>Ilona égő szemekkel hallgatta mindeddig, egész lelke figyelembe feszült; de
                        Vilma, a mai látogatás, ott ült a szívében, a hivatalos férfiridegség
                        iszonyú igazságtalannak tűnt fel neki. Nemének egész sorsát érezte Vilma
                        esetében - a nőét, ki mindig csak áldozat a férfinak nagy játékain. Asszony
                        volt, csak kegyetlen, nagy játékot látott a hivatalos gépben, csak
                        romantikus, gyilkos férfipózt a nagy elvek alatt. S bár máskor ingerelte ez
                        a férfipóz, most egyszerre elszorult jó szíve, gyermeki önkénytelenséggel
                        felkiáltott:</p>
				<p>- Milyen hiú ember is maga!</p>
				<p>- Hiú!</p>
				<p>- Igen. És a hiúságának áldozta fel azt az egész nyomorult családot.</p>
				<p>- De Ilona! Csak nem védelmezed? Közönséges orgazda volt. Végre is a bűnös
                        lakol. Csak nem kellett volna futni hagyni.</p>
				<p>- Másképp kellett volna csinálni - mondta Ilona, makacsul. - A bűnös lakol!
                        Hát mit vétett Vilma?</p>
				<p>- Ez harc volt - felelte Kerbolt szinte védekezve. - Én is exponáltam
                        magamat, én is sokat vesztettem vele... mindent. Az egész klikk ellenem
                        zúdult: a klikket nem lehetett megölni. Bontóék eltűntek, de a klikk
                        megmaradt. Tudtam, hogy megbuktatnak. Végre is Bontónak mindenki barátja
                        volt, és ezt Hirschfeld tudta, felhasználta. Megfosztottak az állásomtól, a
                        házamtól, a kedves kertemtől, kiüldöztek a városból is...</p>
				<p>- Látod, te bolond! - nevetett Ilona. - Azóta polgármester lennél, és... én
                        lehetnék a polgármesterné.</p>
				<p>Kerbolt elkomorodott - s egyszerre Ilona is. A harmadik megint közébük
                        állt.</p>
				<p>- Édesem, hisz akkor meg sem ismertelek volna. Ó, látod, én áldom ezt az
                        egész nagy szerencsétlenséget! Látod, hiszen akkor is örültem neki.
                        Megvalósítottam régi ábrándomat, földet vettem a pénzen, amit a házamért
                        kaptam, elvonultam messze Küküllőbe, gazdálkodtam, vadásztam...</p>
				<p>- Szépen gazdálkodott!</p>
				<p>Kerbolt kényszeredetten elmosolyodott.</p>
				<p>- Hát a gazdasághoz csakugyan nem értek. Sohasem értettem a magam ügyeihez.
                        De látod, akármennyit vesztettem, mégis találtam egy kincset, ami mindennel
                        felér: ott találtalak téged...</p>
				<p>- No, már megint milyen romantikus hangulatok öldösik...</p>
				<p>Metszőn mondta ezt, sérteni akart, bosszút állni, maga sem tudta, miért.
                        Kerbolt ilyenkor jéghideget érzett a szívében. Milyen kegyetlen ez az
                        asszony! Még egypercnyi illúziót sem hagy meg neki.</p>
				<p>- Mért is nem maradtunk ott, ott falun, a hegyek közt, Küküllőben, ahol az
                        apád pap volt... ahol te még...</p>
				<p>(- ...egészen az enyém voltál - akarta mondani: de ezt már nem tudta, nem
                        merte kimondani.)</p>
				<p>- No bizony! Ott hagyott volna engem megvénülni falun! Rabságban tartott
                        volna! Mondhatom, szép kis önzetlenség! - ingerkedett Ilona. De Kerbolt,
                        vériggyötörve, nem tudta többé a kedves gyermeket látni benne: mint a
                        türelmét vesztett tanító nem látja többé növendékei kedvességét.</p>
				<p>- De hiszen előbb mondtad, hogy a falut szereted, a csöndes vidéki
                        életet...</p>
				<p>- Én? Mondtam? Ezt elhitte nekem? - Kacagott.</p>
				<p>- De Ilona! Hát ne ölj meg! Hát nem lehet a te szavaidon már kiigazodni!</p>
				<p>- Ne tegezzen engem! - kiáltott Ilona, és arca megint fölvette a Medúza-szerű
                        merevséget. - Kegyetlen, önző, rossz ember! Mit csinált velem! Itt hagyta a
                        kis, fiatal, gyámolatlan feleségét, sokszor alig szólt hozzám zordan egy
                        szót, bezárkózott, elvonult! Mivé tett engemet! Sokszor, hogy sírtam
                        magamban, hogy kellett volna egy meleg szó, egy bizalmas tekintet: nem, csak
                        gondterhes, szigorú arcot láttam, akinek előbbre való a hivatala, mint a
                        felesége...</p>
				<p>- De Ilona, én nem tudtam, én nem akartam... nem is sejtettem... mért nem
                        szóltál?... Hiszen tudod, mennyire szerettelek. Hiszen... hiszen azért
                        mégiscsak több jót tettem veled, mint rosszat, ugye? - mondta könyörögve,
                        reménykedve, mint aki lelkifurdalások ellen akarja megnyugtatni magát.</p>
				<p>- Nem! - kiáltotta Ilona. - Több rosszat tett, mint jót! Engem is tönkretett,
                        nemcsak... nemcsak Vilmát... Maga megveti, ugye megveti? Fölényesen néz
                        rá... Én... én sajnálom. Olyan mély részvétet tudok érezni az ilyen szegény
                        teremtések iránt...</p>
				<p>Kerbolt fölszisszent, mint aki parázshoz ért!</p>
				<p>- Mit... mit akart Vilma nálad? Ilona! Mit akart?</p>
				<p>De Ilona kitépte magát a keze közül, kirohant a konyhába, és becsapta az
                        ajtót. Kerbolt kétségbeesve nézett utána. Mit csináljon? Menjen utána,
                        Zsemlyéné előtt? Iszonyú szégyent érzett és iszonyú sivárságot. Nem, ezt az
                        asszonyt semmi sem fűzi hozzá - mindig távol maradnak egymástól. Madár János
                        képe merült föl előtte. Irtózatos, végleges elkeseredést érzett most ellene.
                        Minden lassú tüzének rég felgyűlt salakja egyszerre az ő nevére szakadt.
                        Ez... ez az ő barátja, ennek az embere ő. Mondhatatlan szégyen égett a
                        lelkében. Lassan, szomorúan ment megint a kerten keresztül, vissza, a kerti
                        házba.</p>
				<p>A vörös kohó pöfögött az éjben. Port, port és kormot kavart a fülledt szél.
                        És a fák undorodva kapkodták fejüket.</p>
			</div>
			<div type="chapter">
				<head>13. §. EGÉSZEN RÖVID § A POLGÁRMESTER KÉT GONDOLATÁRÓL</head>
				<p>Madár Jánosné kalapját tette fel a tükör előtt. Egyszerű asszony volt, igen
                        ritkán is ment valahova, csak, ha a férje okvetlen kívánta, a reprezentálás
                        kedvéért. Ilyenkor - ez nagy dolog volt neki - a szalonba ment, ott tette
                        fel a kalapját a nagy tükör előtt. A hálószobájuk egész egyszerűen volt
                        berendezve, nem voltak modern toalettasztalok, csak azok a szobák voltak
                        pazarok, ahova a vendégeket vezették.</p>
				<p>A polgármesterné ideges volt ilyenkor, egyre aggodalmaskodott, hogy
                        elkésnek.</p>
				<p>- Ugyan, mama - mondta Géza (milyen nagy fiú már), kétségbeesetten erőltetve
                        szmokingüngébe a kis díszgombokat. - Apát csak megvárják.</p>
				<p>Madár János egy szót sem szólt a családjához. Amilyen kedves szokott lenni
                        mindenütt, oly mogorva volt otthon. Óráját nézte, türelmetlenkedett. A
                        lépcsőn találkozott a vigadóbeli társasággal. Pár szót váltott velük,
                        mielőtt beszaladt a feleségéért. Hallott tőlük egyet-mást. Ah! Felülvizsgáló
                        bizottság? A dolog erősebben készült, mint gondolta. Ha Hersei akarja,
                        amennyire ellene most a hangulat, még ki is viszi. De kész volt már terve
                        is. Kerbolt is tagja lesz a bizottságnak. Igen: ezt meg tudja csinálni.
                        Kerbolt a legintaktabb ember a képviselőtestület szemében. És Kerbolt...
                        Kerbolt ismeri az ő önzetlenségét... tudja, hogy ő egy krajcárt sem tett el
                        magának... és... még ha akar, sem tehet őellene semmit. Mert önmagát is
                        kompromittálná. Hisz az ő terveit valósította meg, hisz együtt tettek
                        mindent. És Kerboltról ki tételezhet fel panamát?</p>
				<p>De... más is volt még. Pénz kellett, gyorsan, gyorsan. Iszonyú hirtelen nagy
                        dolgokba bocsátkozott: a pénztár is egészen az ő rendelkezésére állt. Az ő
                        nyugtáját sokszor napokig készpénzként kezelték. Nem volt szabályos, de
                        megbíztak benne. Merész dolgokat csinált, de érezték, hogy a kezén minden
                        arannyá vál. De néha... néha zavarba jött. A jövőre gondolt, és a jelen néha
                        zavaros volt. Ma délben óriás összeget fizetett ki az öreg Tőkéssynek. Ha
                        meglesz a tisztviselőtelep, bőven meghozza ez az összeg a kamatját: és
                        bízott reklámja hatásában, bízott szervező ügyességében, hogy meglesz,
                        felvirul - pesti tisztviselők is itt fognak építeni -, ó, nemhiába hozta ő a
                        nagy áldozatokat, nem is említve a személyes hasznot, amivel a
                        Tőkéssy-összeköttetés neki magának jár. De ebben a pillanatban - szégyellte
                        volna bevallani - a város a legcsekélyebb összegek miatt zavarba jöhetett.
                        Ó, nem jön zavarba, ért ő már az ily egyensúlyozáshoz - de... kikből fog
                        állani az a bizottság?... A bugrisok lássanak pénzt, készpénzt. Ha tömeges
                        jelentkezéseket szerezhetne hirtelen a telepi telkekre, kedvezményes
                        feltételekkel (a kedvezményeseknek nagyobb összeget kellett előre letenni),
                        a legostobább is látná, érezné, hogy a befektetések nem történtek hiába.
                        Pozitív, rögtön fogózó, tervező esze megakadt a járásbíró emlékén. Ez egy.
                        Egy csepp a tengerben. Pár ezer korona. De nem szabad megvetni egyetlen
                        cseppet sem.</p>
			</div>
			<div type="chapter">
				<head>14. §. MELYBEN EGY ÚJVÁROSI HANGVERSENYT FOGUNK MEGHALLGATNI</head>
				<p>A városház díszterme türelmetlen zúgott. Már húsz perce meg kellett volna
                        kezdődni az előadásnak. Mit várnak? Megint a polgármestert várják? Semmibe
                        veszik a közönséget?</p>
				<p>Nem volt előkelő csend. Az első padsorban az urak fesztelen átkurizáltak a
                        távolabb hölgyekhez. A karzat hol pisszegett, hol tapsolt. A gázlángok
                        sisteregtek: gáz és villany is volt a teremben. Egy ventillátor, épp azon az
                        ablakon, amely alatt Partos járásbíró helye volt, zúgott, rebegett,
                        recsegett, mint egy irtózatos nagy, vergődő madár. Valami óriásfiú
                        gombostűre tűzte, mint egy pillangót, kegyetlenül. Vergődött
                        bádogszárnyaival. Egyszerre elhallgatott. Kiszenvedett talán? A járásbíró
                        önkénytelen felnézett a döglött madárra. Milyen jólesett, hogy elhallgatott!
                        És olyan különös zúgás állt be a helyébe. Csupa emberi zúgás.</p>
				<p>A dobogó mögött, a kis tanácsterem ajtain keresztül, izgatott szaladgálást
                        lehetett észlelni.</p>
				<p>A polgármester szobája mellett volt egy kis benyíló. Vastag, sivár jogi
                        könyvek hevertek, egy nyitva az asztalon, nemzetiszín fülekkel. A
                        csodagyermek az asztal előtt rosszkedvűen illegette nyakához hegedűjét, néha
                        idegesen rázta meg fejét, s hosszú arany fürtei rengettek. A száját is
                        megvonta, blazírt undorral, hogy finom, fekete kabátkája a poros asztalhoz
                        ért. Por, por volt itt mindenen. Az impresszárió, fel-alá járva a szobában,
                        megállt néha, betűket írt ujjával a porba, a könyvespolc legfelső fokán, hol
                        egy konyakosüveg és egy pohárka állott.</p>
				<p>A többi művészek a polgármester szobájában csevegtek: de elakadt a társalgás.
                        Balázsy főjegyző izgatottan nézte az óráját. Adamec kinézett a terembe. A
                        közönség valóban teljes volt már. Tőkéssyék most telepedtek le az első
                        sorban: pedig akkor már késő. S az az előkelő külsejű, tiszteletre méltó,
                        öreg házaspár, ott mellettük, nem fejedelmi pár-e, aki, ha megjelen, kezdeni
                        kell? Partos bíró magára maradva, zavart unalommal, ügyetlen feszelgett. Nem
                        tudta, kit ismer a közönségből, kit nem; nézzen-e, szóljon-e valahova?
                        Örült, mikor meglátta Adamecet.</p>
				<p>- Soká kezdik még?</p>
				<p>- Jöjjön velem, bíró úr - szólt Adamec, megsajnálva. - Jöjjön csak velem.</p>
				<p>- Ki az az előkelő öregúr ott az első sorban? - kérdezte a bíró.</p>
				<p>- Azok Hirschfeldék - felelte Adamec. - Már itt vannak Hirschfeldék -
                        újságolta Balázsynak is, amint beértek a művészszobába. - Madár még nem
                        jött? - kérdé izgatottan.</p>
				<p>- Nem tudom, mért késik. Csak pillanatra futott haza, a feleségéért.</p>
				<p>A teremből átzengett a türelmetlenség tapsa. Egy fiatalember, egy rendező,
                        piros arccal, izgatottan, nézett be az ajtón. Egy helybeli ügyvéd, aki a
                        hangversenyen a conférencier tisztét volt hivatva betölteni,
                        kétségbeesetten, izzadva iparkodott szellemes élceket mondani, elárulgatva
                        közben a budapesti művészvilággal való ismeretségét. Partosnak itt még
                        idegenebb volt, még kellemetlenebb. Az a tudat, hogy egy “művészszobában”
                        van, hogy ez a furcsa, kissé hervadt nő itt Takács Juci, a pesti primadonna,
                        hogy az ajtó mögött a világhírű Karcsa Ferus hangolja a hegedűt: egészen
                        megbénította szavait és mozdulatait. Az is feszélyezte, hogy nem volt
                        estélyöltözetben, bár a nézőtéren, ahol még szürke ruhás férfiakat is
                        látott, már egyszer megnyugodott eziránt.</p>
				<p>A várakozás egyre nehezebb, egyre lehetetlenebb lett. A primadonna
                        türelmetlenkedett: neki sietni kell, ő éjfélkor egy pesti kabaréban
                        énekel.</p>
				<p>- Csak a művésznőtől függ, mely pillanatban kezdjük - mondta Bátor Mór, a
                        kaszinó titkára. A művésznő bizalmatlanul nézett. Nem, ez nem lehet. Ha
                        Karcsa Ferus előre kívánja a pénzét: ő sem fog anélkül fellépni. Ő is van
                        annyi, mint ez a kis taknyos. Neki beszélnek? Nono! Újvárosban nem lehet
                        olyan nagyon megbízni. Ő is Újvárosból való, ő tudhatja.</p>
				<p>- De... méltóztatik tudni, a dologban egy kis tévedés van - hebegett Bátor
                        Mór. - Karcsa Ferus is újvárosi születés... Újvárosi rokonai kérték fel a
                        közreműködésre... a jótékony cél érdekében... Honoráriumról egy szó sem
                        esett... Azt hittük... nem gondoltuk... nem tudhattuk előre...</p>
				<p>A művésznő vállát vonta. Ő nem bánja, ha botrány is lesz. A pesti író is
                        megsejtette, miről van szó. Nem tudhatták előre... persze... nem tudhatták
                        előre, hogy a művészi munkának díja van. A bohócokat megfizetik... az utolsó
                            saltimbanque-ot is. Az író csatlakozott a
                        honoráriumkövetelőkhöz. Nem a pénzért, nem a rongyos kétszáz koronáért: az
                        írói mesterség presztízse érdekében nem tehette, hogy lemondjon róla. A
                        teremből ismét áthallatszott a taps. A művészszobában lassanként felgyűlt
                        honoráciorok kellemetlenül feszélyezve érezték magukat. A
                        conférencier-ügyvéd kifogyott a viccekből. A füle vörös volt. A benyílóból
                        izgatott beszélgetés szűrődött keresztül: Karcsa Ferust kérlelték újvárosi
                        rokonai. A csodagyermek némán rázta füleit, és az impresszárió felé intett
                        blazírt ajkaival. Az impresszárió, magas, nyálkás férfi, egykedvűen dobolt
                        ujjával a poros könyvpolcon.</p>
				<p>Bátor Mór kétségbeesésében a járásbírónak panaszolta el a helyzetet.</p>
				<p>- Kérem, ha tudtuk volna... Kérem, ez zsarolás... Megjegyzem, kérem, előre
                        egy szóval sem jelezték...</p>
				<p>A járásbíró zavarban volt, mit feleljen. Ezek a nagy országos hírességek? És
                        mindenki újvárosi? És, hogy kerül ő ide? Mi köze neki mindehhez? Mélán
                        gondolt a tegnap reggelre, amikor még nyugodtan reggelizett a csöndes
                        Szakolcán - mint valami álomra, mint valami nagyon távoli álomra. Milyen
                        elegáns volt ez a hivatalszoba, milyen feltűnő eleganciájú. Partos a
                        fővárosi polgármester hivatalát sem tudta képzelni pazarabbnak. A
                        bőrbútorok... a tanácsterem tapétás ajtaja... a keleties nyolcszög
                        dohányzóasztal... perzsaszőnyeg... Csak bankszobákban látott még
                        ilyesmit.</p>
				<p>És az emberek, az affektált hanyagsággal beszélő, egymás bosszantására
                        blazírt nyugalmat negélyző, fölényes és cinikus emberek, ezek egy műest
                        szereplői? ezek egy műest hallgatói?... Inkább várakozó business-manek... A
                        pesti író szótlan nyúlt el hosszú lábaival a mély bőrfotelben, szájában a
                        polgármester nagy szivarainak egyike, arcának sikerrel törekedett a
                        gondtalan, előkelő hülyeség kifejezését adni. Svarc Jenő, a fiatal hírlapíró
                        állt előtte, és szeretett volna irodalomról beszélni vele - amit a pesti író
                        előkelően került. Kissé élénkebb társaság képződött Matild néni körül.
                        Matild néni, újváros egyetlen méltóságos asszonya, a nőegylet elnöknője, aki
                        minden újvárosi összejövetelen háziasszonyi és reprezentatív női szerepet
                        vitt, mindig élénk volt, kedélyes, mindenkihez kedves, mégis előkelő. Kiváló
                        élvezettel gyűjtötte, s finoman feldolgozta és értékesítette Újváros egész
                        bő pletykatermését. Alacsony, fürge kis öregasszony volt, egy magas rangú
                        állami tisztviselő neje, s az újvárosiak büszkék rá, mert társaságuknak
                        bizonyos szolid, úri központot adott. Szerette a fiatalságot, a zajt és a
                        fényt. Főleg a kényes helyzeteket kedvelte, melyeknek tapintatos
                        eltussolásában nagy gyakorlatra tett szert. Most is mindent elkövetett, hogy
                        a jelenet külső dekórumát megőrizze.</p>
				<p>Végre megérkezett a polgármester. Kedvesen, egyszerűen jött, mint egy
                        házigazda, mindenkihez volt egy szíves, udvarias szava: mosolygott, bókolt,
                        nem lehetett észrevenni, hogy komolyan is tárgyalt volna, de azért egy
                        pillanat alatt minden rendbe jött, senki sem tudta, hogyan. Madár Jánosnak
                        mindig volt pénze, mikor a város presztízsének megmentéséről volt szó: és
                        itt arról volt szó. Rögtön kezdették az előadást: a polgármester maga
                        vezette Partos bírót vissza a helyére. A pénzről jutott eszébe Partos; egy
                        csepp a tengerben! Nagyon kedves volt hozzá: de alig pár pillanatot
                        szentelhetett neki, rögtön Hirschfeldékhez fordult. Az öreg gyáros az est
                        szereplői felől érdeklődött tőle, azzal a mecénási áhítattal, azzal a
                        reménytelen, kívánságos kíváncsisággal, amivel minden művészitől nagyon
                        távol élő üzletemberek szoktak érdeklődni művészet iránt. És amint Madár
                        János felelt neki, szokott előzékenységgel, ki gondolta volna, mennyi titkos
                        feszültség van a két ember közt, s hogy a polgármester mennyire szeretné
                        megtudni, hányadán van voltaképp e kedves öregúrral?</p>
				<p>Partos bíró egyedül maradt a rebegő, kelepelő bádogmadár alatt, nem sejtve
                        még, hogy ő is e nagyjáték egy szereplője már, élete, pénze, egy csepp lesz
                        itt e nagy, forrongó tengerben... Egyedül és mégis együtt már ezzel az egész
                        különös forgataggal, beléje fonva látatlan szálakkal, mint egy morzsa, ha
                        egy különös, erjedő féregtelepbe pottyant, és azonnal erjedni kezd, és
                        beléje olvadni maga is.</p>
				<p>A nagy ventillátor egyszerre megint elhallgatott: dr. Öcsényi ügyvéd úr a
                        pódiumra lépett, és konferálni kezdett. Mindjárt a csodagyermeket harangozta
                        be, és a közönségnek nyújtandó szellemi élvezetet egy ízletes lakomához
                        hasonlította. Ez a hasonlat nagyon szellemesnek, és eredetinek tűnt fel
                        neki: de nem dolgozta ki előre, hanem elhatározta, hogy tréfás részleteit a
                        pillanat ihletére bízza.</p>
				<p>- De valamint önök, hölgyeim, akik a konyha titkainak minden részleteiben
                        jártasak - önök sem...</p>
				<p>Izzadott, mert észrevette, hogy ez a hasonlat nagyon prózai. Hogyan fog
                        keresztülvergődni ezen? “Hisz ő jó szónok... hisz ő szellemes ember” -
                        biztatta valami régi hiúság öntudata. Kétségbeesetten erőlködött finom lenni
                        és szellemes, de csak vaskos ügyvédi frázisok tolongtak eszébe.</p>
				<p>- Hölgyeim - önök sem... fogják... mindjárt a lakoma elején... művészetüknek
                            chef-d’oeuvre-jét...
                    </p>
				<p>Mi az - a konyhaművészet chef-d’oeuvre-je? “Pecsenye” - ó, ezt a szót
                        lehetetlen itt kimondani. Öcsényi titkon törölte arcát; az állóhelyekről,
                        ahol diákok voltak, tompa vihogás hallatszott. Előbb... előbb... - valami
                        kedveset, vicceset mondani! - Persze: a chef-d’oeuvre utoljára marad, mint a
                        finom torta - mint Karcsa Ferus művészete. Előbb... előbb... - fölemelte
                        hangját, azzal a kétségbeesett elszánással, hogy higgadt lesz - tisztelt
                        hölgyeim... az étvágykeltő leves... a pikáns garnirung...</p>
				<p>- Ön a pikáns garnirung - kiáltotta egy hang a közönségből, mire nagy kacagás
                        viharzott ki, Öcsényi idegesen mosolygott izzadt mosolyával, de hiába
                        próbálta többé megrendült aplomb-ját
                        helyreállítani.</p>
				<p>- Van szerencsém bejelenteni Takács Jucit... - kiáltott kétségbeesve, és
                        örült eltűnni. Szűnhetetlen tapsvihar követte. De Takács Juci, az énekesnő,
                        aki a tanácsterem ajtaja mögött figyelmessé lett a conférence végére,
                        egyszerre kijelentette, hogy ő nem lép fel egy olyan estén, ahol őt leveshez
                        hasonlítják. Kérlelni kezdték: mindhiában. Azalatt Öcsényi
                        negyedszer-ötödször is megköszönte a tapsot, hogy az idő teljen. Vörös
                        arccal vergődött, titkon rángatta elő zsebkendőjét, és kemény ünge megtörött
                        a hajlongástól. Partos idegesen nevetett, kiment cigarettázni; némely urak
                        politizáltak, félhangon, a polgármestert szidták. A hangulat kínos volt. A
                        nagy ventillátor is megszólalt, vergődött megint, mint a szobában rekedt
                        éjjeli pillangó.</p>
				<p>Madár Jánost hítták - s egy szóval, egy tekintettel el volt intézve az ügy.
                        Az előadás folyt tovább. Partos mintegy álomban hallgatta az énekesnő
                        fecskeszerű tátogását és a pesti író blazírt, affektált előadását. Arra
                        gondolt, hogy felesége, Janka milyen boldog és büszke lesz, legalább
                        eleinte, hogy ily híres neveket hallhat és láthat ily könnyen. Az előadás
                        különösen izgatta idegzetét; zene közben mindenféle eszébe jutott,
                        gondolatai jöttek, amilyenek nem, diákkora óta. Előtte ült a szép Tőkéssyné;
                        szinte arcát súrolhatták volna fürtei. Micsoda nők vannak itt, Pest körül!
                        Milyen más ez, mint a szakolcai kövérkés doktorné! Ez a váll oly szelíd, oly
                        meleg! s úgy beomlik a selymek közé, mintha valami fürdőbe omlana! Ó, ez az
                        öltözet! mely testrésszé vált már, részévé a meztelenségnek! Partos
                        jogászkori álmaira emlékezett, amikor regényeket olvasott, amikor még
                        asszonyokról álmodott, félénken, messziről, szerelmi lehetőségekről,
                        amelyekből semmi sem teljesedett. Nem, semmi; s ő legszebb éveit siváran
                        élte, örömtelen, Szakolcán, tétlen, ostoba kényelemben, most érezte csak!
                        Hogy élhetnek az emberek itt, Pesten, Újvároson! Ah, mi lehet, mi minden
                        lehet még! Most ő is Pesten lesz! Gyönyörteljesen elszorult a lélegzete,
                        gyönyörteljes ijedtséggel, amint a jövőre gondolt, mint aki vakító
                        ismeretlenekbe robog belé. Zenére robog belé, és hegedűszó viszi, viszi a
                        lelkét és doboló zongora. Ó, milyen - milyen meleg ez a terem! Egy fiú áll a
                        pódiumon, rázza hosszú aranyhaját, mily gyönyöruntan biggyeszti a száját, a
                        zene ömlő gyönyörében, egy romlott serdülő, csontos térdét előrenyújtva
                        rövid nadrágjából. Eszébe jutott, amit az imént hallott: hogy egy újvárosi
                        kereskedőnek a fia ez. Ebben a városban minden lehet, minden lehetséges.
                        Hirschfeldre nézett, az öreg Hirschfeldre, hersei és újvárosi Hirschfeld
                        Árminra, aki hajdan maga vakarta a bőröket a Duna-parton: hogy ült ma itt,
                        egy fejedelem, hogy hallgatta, mecénási áhítattal, a magas zenét! És a
                        felesége, az a fehér hajú, kissé stilizált matróna, fekete ruhájában, mily
                        finom, ideges finomságú arc, milyen úri, egyszerű, semmi parvenü sincs
                        ezeken, hacsak nem épp annak az affektálása, hogy nem parvenük...</p>
				<p>S a zene, a zene és a fény! Partos érezte, mint önt el mindent a hegedűhangok
                        vékony, finom aranyfolyama, mint furakodik be minden rejtekbe, rebegteti a
                        függönyöket, becsúszik a zugokba, beszivárog a tárgyakba, a vérbe, a
                        lelkekbe, a szép Tőkéssyné selymei alá. És minden rezeg tőle, egyformán,
                        mélységesen, édesen, zsongón, borzongón; és nincs menekvés ez elől a rezgés
                        elől. Partos érezte, hogy a műsor rezeg a kezében, apró, hangyás rezgéssel,
                        mintha zsibbadozna, mintha millió kis tompa gombostű rezgetné ütemre. Millió
                        kis gombostű bökdöste egész lelkét, mint egy új részegség, még ijedtsége is
                        izgalommá vált, sajátságos lelkesülés vett rajta erőt, semminek tűnt fel
                        előtte egész eddigi élete; fogadásokat tett önmagának, hogy élni fog,
                        élvezni. Egyszerre eszébe jutott a ház, az ő háza! Egy szép kis villa ott a
                        szigeten, napos park között... Villatulajdonos Budapest közelében... A
                        kertutakra vesz majd kis agyagtörpéket, nyulakat, a Párizsi Áruházban...</p>
				<p>Némely ütemnél mintha átrezegne az egész terem. A szép asszony válla
                        kiduzzad, mindjárt ki fog kelni selymeiből... mindjárt leolvad róla a
                        selyem... beleolvad ebbe az olvasztó zenébe... szétleng a levegőbe, mint e
                        selyemzene...</p>
				<p>Tulajdonképp Partos jogászkora óta alig volt színházban. Most úgy érezte,
                        hogy színházak várnak rá, az újvárosi jövendőben, különös látványosságok,
                        izgató muzsikák. Itt, Pest mellett, olyan olcsón lehet minden ilyenhez
                        hozzájutni. És végre, ha az ember él, hát éljen. Ah, hogy élnek ezek a
                        zsidók itt, hogy élnek! Az a csupasz képű ott, az a duzzadt ajkú pápaszemes
                        - pénze van sok, vagy adóssága van? Az ördög tudja, honnan veszik ezek a
                        pénzt! Fiskális talán - vagy sznob kereskedő - intellektüel... Mennyi
                        mindent élhetett ez a hitvány zsidócska is, amiről neki, szegény Partos
                        bírónak sejtelme sincs.</p>
				<p>Behunyta a szemét.</p>
				<p>Egészen benn érezte már magát a forgatagban. Minthogyha ezer esztendeje lett
                        volna utoljára Szakolcán, a lelke egészen elszakadt minden otthonitól.
                        Behunyta a szemét. Egyszerre eszébe jutott, hogy rengeteg pénze van a
                        zsebében - mennyi is? Az előleg, amit a fizetésére kapott; a kölcsön, amit
                        ma fölvett egy pesti bankháztól - valami hatezer korona összesen. Soha
                        életében sem volt annyi pénze! Szinte égette a zsebét. Miért vett fel ennyi
                        pénzt? maga sem tudta. Talán csak azért, hogy a feleségét bosszantsa vele,
                        aki nagyon haragudott érte. Lám pedig mégis jó volt: most legalább szabadon
                        rendezi be a jövendőjét. Az ember végre is csak egyszer él. Behunyta a
                        szemét. Eszébe jutott valami, amit még diákkorában hallott (mintha e zene
                        megint diákot csinálna belőle) az öreg Gyíkostól, a görögtanárától...
                        Átérezte és magára alkalmazta a mitológiát. Az ókori lantos zenéjéből házak
                        épültek a régi mesében... Karcsa Ferus zenéjéből is, e városban, ahol
                        annyi-annyi ház épült egyszerre, e teremben, ahol annyi-annyi kétes és
                        zavaros terv rajzott a zenétől bezsongott üzleti fejekben - Karcsa Ferus
                        zenéjéből is házak épültek! És felépült lassan a jövőbe Partos villája is,
                        egy kis tornyos villa, és bebútorozódott az újonnan áthúzott bútorokkal.
                        Szép, modern színekbe öltözködtek ezek a bútorok - nem nagyon diszkréten;
                        mit ér manapság a diszkrét? Ha úgyis drága, legalább mutasson! S szép, új
                        ruhájukban, a zene ütemére, odatáncoltak a modern, világos, sima falú szobák
                        zugaiba. Ah! új bútorok is kellenének, modern, művészi formájú bútorok - ma
                        minden művészi olyan divatos! Ne kelljen szégyenkezni a pesti vendég előtt.
                        Hiszen elég lesz ez a pénz mindenre... Hiszen ha az ember így, valószínűleg
                        egész életére rendezkedik be, csak nem sajnálhatja... Aztán hiszen csak
                        álmodik most róla, zene mellett - ez végre is nem kötelez semmire!</p>
				<p>Milyen meleg van ebben a teremben! A zene iszonyú forró hullámokat ver, a
                        hullámok köveket hordanak, épít, épít. Nagy, bábeli tornyok emelkednek,
                        gömbölyű, homorú, domború kövekből rettenetes várak, szenvelgett tornyokkal
                        és gyárkéményekkel. A vonó idegesen, érdesen sivít végig még párszor a
                        húron, gyorsan, gyorsan, az építés iszonyú lázában, mintha valamit hirtelen,
                        hirtelen kellene összeépíteni, vékony kártyákból, sietve, sietve, mert
                        mindjárt összedől. Még néhányszor... néhányszor... és mindjárt vége lesz...
                        Mindjárt csönd lesz: még néhány lázvonás; a levegő tele a zene fantasztikus
                        építményeivel, egy egész nagyváros, egy egész iszonyú, ideges
                        nagyváros...</p>
				<p>Ah, egyszerre semmi, semmi, csend... Taps, csattogó, nagy taps, amely mindent
                        hirtelen rapityára temet, mint lehulló, nagy romok. És mint a kitört ár, a
                        mozgás... a beszéd... mindenki feláll helyén... a megrebbent embererdő. Már
                        üres a terem, noha telve nyüzsög: minden semmivé omlott, ezer szál szakadt
                        szét egyszerre, mindenki külön maradt egyszerre, külön, kis apró
                        társaságok.</p>
				<p>- Kávéházba... Ugye velünk tart a kávéházba?.. Bíró úr, lesz szerencsénk...
                        Ah, bemutatom...</p>
				<p>Egyszerre szemben állt a szép Tőkéssynével. És a szép asszony mosolygott,
                        kimutatta fogait, mintha valami nagyon titkos, delikát, édes rejtekét
                        mutatná testének. Ah, bent, a kis, édes szájban, a bájos, éles, piros nyelv
                        körül, belül a fogak vakító várfalán, micsoda meleg, nedves, mézes
                        rejtek...</p>
				<p>Jólesik a hűs levegő egyszerre, az éj, a tiszta éj, a nehéz szél, a készülő
                        zivatar szaga, mintha nagy, lassú cseppek akarnának esni. Mennyivel tisztább
                        a város így este, mikor nem látszik a por. Egy pompás hintó gördül elé,
                        csattogva, pörögve, az éji aszfalton, egy négyeshintó, a polgármester cifra
                        kocsisa a bakon. Ah! négyeshintón viteti magát át a szomszéd kávéházba!
                        Partosnak megint diákkori emlék jött eszébe, megint valami, amit az öreg
                        Gyíkostól hallott hajdan: Agamemnón, a régi király, aki szőnyegeket
                        teríttetett lába elé...</p>
				<p>- Méltóztassék...</p>
				<p>- Ah, nem, mi gyalog megyünk - nevetett a szép Tőkéssyné, és belekapaszkodott
                        a járásbíróba.</p>
			</div>
			<div type="chapter">
				<head>15. §. MELYBEN EGY NŐCSKE BOLYONG, ÚJVÁROSON, ESTE</head>
				<p>Bontó Vilma, amint kilépett Kerboltéktól, egyenesen haladt a sötét utcán, és
                        nem nézett se jobbra, se balra. Maga se tudta, merre megy: csak arra
                        gondolt, meg ne ismerhesse senki. Ezt mégis restellte volna, habár rég ideje
                        nem volt már mit restellnie. Így kerülte az úribb utcákat, ahol régi
                        ismerősökkel találkozhatott volna, ahol a házak maguk régi ismerősei...
                        Vajon rájuk ismerne-e még? Újváros annyira változott! emberek, házak, itt
                        pár év alatt mind kicserélődtek.</p>
				<p>Gyűlölte ezt a várost, ahol a lánysága folyt, gyűlölte az emlékeit, és bújt
                        és félt tőlük. A kis utcákon pedig eltévedezett: az egyenest, de lehetetlen
                        irányokban vágott kis utcákon. Ez az Újváros iszonyúan fejlődött azóta! A
                        legváratlanabb helyeken modern házak emelkedtek, merész, fehér hajlásaikat
                        furcsán világította be a holdvilág, ha ki-kibújt egy percre a kapkodó
                        felhőkből. Vilma gyűlölte ismeretlenül mindazokat, akik ezekben a házakban
                        laktak.</p>
				<p>- Ha az apám lehetett zsiványok cimborája, én is! - gondolta magában. -
                        Süllyedjen el ez az egész város.</p>
				<p>A szeretőjére gondolt, egy elzüllött orvosnövendékre, akit már egy év óta
                        úgyszólván ő tartott. Isten tudja, miféle piszkos lebujban találkozott az ő
                        pubija avval a... Hát idáig jutottak? Hát az... az a...</p>
				<p>Briliant... most már előkelő úr... és segíteni akar rajta... Őrajta! Kéz
                        kezet mos!</p>
				<p>Kellemetlen volt ezeken az esti kis utcákon járni. A prostitúció itt az
                        utcalámpákkal gyulladt ki: az utcán ácsorgó, kis, nyomorult teremtések
                        látható féltékenységgel lesték az idegen leányt. Vilma kényszerült óvatosan
                        messze huzakodni tőlük, nehogy szavakkal is bántalmazzák. Ekkor férfiak
                        vették üldözőbe, rossz öltözetű, nagyon utolsó formájú férfiak, amilyenek
                        csak Újváros kisebb utcáin csatangolhatnak este. Meg-megálltak, utánanéztek,
                        utána is mentek, egyik-másik meg is szólította: de ezekkel Vilma értette már
                        a bánást, fölényesen tudta lerázni magáról. Most mégis idegesen menekült
                        előlük: alkalmatlan volt neki minden, minden, szerette volna, ha egy kicsit
                        nem háborgatja semmi.</p>
				<p>Kiért a térre, és szemébe villant a városháza. Az új épület, mely akkor még
                        meg se volt. Milyen furcsa, nagy, modern épület! akkor még egy hosszú, sárga
                        ház állt a helyén. Az egész tér megváltozott, messze nagyvárosiasan
                        villogtak a kávéház ablakai, s éles ívlámpák zizegtek póznáikon. A törött
                        üvegű ívlámpa, csempéjén keresztül szemtelen köpte fényét a porba. Vilma
                        szinte visszahökkent, mint egy kísértettől, mintha egy régi arcot látunk
                        megváltozva; az és mégsem az! Hogy nő, nő ez a város, melynek ő egykor
                        királynője volt, melynek titkos mélyeiből felgyűlt pénzeken ragyogott ő
                        hajdan. Ha azokra az időkre gondolt, szerette volna leköpni az embereket,
                        kik akkor ünnepelték, s akik aztán kilökték utálatos bolyukból, piszkos
                        férgek, akik vakon és esztelenül rakják itt lehetetlen házaikat, nem lakni,
                        nem lakni, csak pénzelni, pénzelni.</p>
				<p>- Süllyedjen el ez az egész város! - mondta majdnemcsak hangosan. Úgy
                        képzelte, mintha hirtelen egy mérges kelevényt látna az öreg föld bőrén, egy
                        viszkető, dagadt kelevényt, amelyben ártalmas férgek nyüzsgenek. Mindig
                        voltak ilyen különös képzelődései, már egész kislány korában - az udvarlóit
                        is mindig ilyenekkel zavarta meg. Az udvarlóit! Pfuj! a gyomra keveredett,
                        ha ezekre a férgekre gondolt, akik most mások előtt meg sem ismerik őt. Hogy
                        a föld meg nem rázkódik, és le nem rázza az ilyen férgeket! Mért nincs itt
                        földrengés? Jó volt ezeknek a kolera! A fene essen a palotáitokba - lopott
                        pénzből raktátok ide mind! - Pénz! pénz! akinek pénze volna! Aki nagy
                        pénzzel jöhetne ide vissza közibük, hogy földre vágódjanak előtte! hogy
                        folyjon utána a nyáluk! hogy ugatnának utána, mint a kutyák!</p>
				<p>Muszáj volt odább menni, mert kezdett föltűnni az ácsorgó leány. Rendőr, egy
                        pesti rendőr állt a városház előtt: ez is csak azóta van, azóta! Vilma dacos
                        fájdalommal fordult be a mellékutcába. Valamikor, amikor még az apja volt
                        itt a félelmetes csendbiztos, korlátlan hatalmú úr, a csendőröket szinte
                        házuk cselédjeinek tekintette. Gondolta volna-e kislányka korában, hogy
                        egyszer a rendőrtől félni fog? Kacagott - kényszerítette magát, hogy
                        kacagjon -, és befordult a mellékutcába. De még egyszer visszanézett a
                        városházára: csak most vette észre, hogy fényben úsznak az ablakai. Mi van
                        itt? Megállt egy hirdetőoszlop előtt, mintha nézné a plakátokat. S most
                        szemébe vágott a nagy plakát, a vörös betűk: a Takács Juci nevét látta meg!
                        A Takács Juciét - azét a vén... Egy durva szót mondott magában, egész kéjjel
                        mondta a durva szót, s ismételte többször. Jól emlékezett Vilma Takács
                        Jucira: gyerekkorában sokat pletykáztak róla az asszonyok. Akkor hogy
                        megvetették: úgy beszéltek róla, mint az utolsóról! Most őt hívják ide,
                        tapsolnak neki, talán pénzt is adnak. Az asszonyok is tapsolnak neki. Igaz,
                        hogy ők maguk is csak olyan...</p>
				<p>Ohhhh! akinek pénze volna! Ha csak egyszer jöhetne ide sok-sok pénzzel - nem
                        sajnálna semmit. Most az úribb városrész felé ment. A Turteltaub utcán át, a
                        Vnuk-kocsma mellett (ahol már alvó haragok forrongtak), kiért a szép utcába.
                        De kerülni akarta Kerbolték házát - mint egy rossz emléket. Mért is ment az
                        imént Kerboltnéhoz? Gorombáskodni vágyott, kiönteni egyszer a szívét, a
                        mérgét, már nem bírta tovább! És éppen ezen az ártatlan asszonyon! Ezen az
                        egyen! Az ismeretlenen! Aki mind a többit képviselte! A Kerbolt Gyula
                        feleségén! Ez is olyan, mint a többi, és méghozzá az ő felesége! A pubitól
                        hallotta, hogy ez is rossz asszony. A pubi hordott még neki néha újvárosi
                        híreket: mert a pubi még ki szokott rándulni néha Újvárosba, és pénzt hoz
                        onnan - isten tudja, kitől. A pubi mesélte az újvárosi pletykát, hogy a
                        Kerbolt Gyula felesége a Madár Jánossal csalja meg az urát.</p>
				<p>Azzal a Madár Jánossal, akit régen Vilma is jól ismert. Kedves, mulatságos
                        fiú volt! de milyen egészen más, mint Kerbolt! Ma ő a polgármester: olyan
                        ember, akiről sokat beszélnek! Jó firma lehet az is. Az asszonyok mennek rá,
                        mint a legyek. Pfuj, minden újvárosi asszony! Mind harminc asszonyok, mind
                        Hajnal utcai nők; ezek hordják úgy fenn az orrukat? Nem is kellene törődnie
                        velük - minek is ment el most is ehhez a kis taknyos Kerboltnéhoz? Látni
                        akarta, ha már úgyis Újvárosba kimegy - ki akarta önteni a mérgét. No
                        hiszen! Éppen neki! Ennek a gyereknek...</p>
				<p>Vilma megint kacagott. Azzal ment Kerboltnéhoz, hogy nem bánja, ha botrány
                        lesz is! Egyszer kiadja a keservét - ezeken a Hajnal utcai asszonyokon. Az
                        élete piszkos volt és nehéz: a keserűség szorította el a szívét és a mély
                        szánalom önmaga iránt, ha önmagára gondolt, elvesztett szépségére,
                        fiatalságára. Napról napra jobban érezni kényszerült, hogy hervad, és olcsó
                        lesz... Már pubi sem szereti - ó, jól érezte ezt! Már szabadulni akar az is
                        tőle! Akiért mindent odaadott! Akiért tulajdonképpen eladta magát - hogy
                        neki pénzt szerezzen! Egyszer ki kellett önteni a keservét - ha már úgyis
                        Újvárosba megy!</p>
				<p>De - éppen ennek a taknyos gyereknek? Ő nem gondolta, hogy ilyen szegény
                        kisgyerek ez! Ilyen pityergő, naiv gyerekasszony! Ilyen tudatlan, ennyire
                        butácska! Aki így, ilyen módon szóba áll vele! Megsajnálta, bizony isten,
                        egészen megsajnálta. Megsajnálta, pedig irigyelte - pedig megölni is
                        szerette volna. Ó! milyen tétován, milyen irigyen keringett most az
                        utcájukban, mint a kivert kutya! Itt szép, kis villaszerű házak is voltak
                        már, világos, barátságos, nagy, modern ablakokkal - és kívül meg kezdett már
                        rossz idő lenni. Valami fojtott, meleg szelet köhögött az éjszaka, és a szél
                        éles port hozott a messze utakról és a nagy, sötét bogáncsos telkekről.
                        Vilma ijedten tekingetett az üres telkek felé, ahonnan füttyöket vélt
                        hallani, és izgatottan fogta össze ruháját, melyet a szél kapkodott.</p>
				<p>Gyönyörű, gyönyörű fényes villámok öntötték el néha a messze eget a kertek
                        alatt, fénnyel, nagy, hirtelen karcolások az égen, mint ahogy elömlik vérrel
                        a sebek környéke. Vilma össze-összerezzent egy ilyen villámra. Ezek voltak
                        azok a villámok, amiket Kerboltné, Ilona, izgatottan nézett ablakából. Vilma
                        sietni kezdett - de aztán meglassította lépteit megint. Még korán van -
                        minek sietne? Amíg csak nem esik. A kalapja? Nem olyan kényes a kalapja sem.
                        Meg-megállt néha egy-egy fényes ablak előtt, és benézett. Az ablakok itt be
                        sem voltak függönyözve, a családi szobák szabadon és kissé szemérmetlen
                        vetették szecessziós, kis csilláraik fényét az utca kövezetlen porára.
                        Újvároson az emberek sohasem zárják ki az utcát. A széles fénykévék
                        szétterültek a porban, mint az ablakon kidobott világos szőnyegek. Be
                        lehetett látni. Néhol könyvállványt lehetett látni, másutt képeket. Néhol
                        egy-egy óriás ebédlőkredencet, csiszolt üvegekkel. Sok fényűző, szemnek
                        való bútort. Néhol gyerekeket. Egy helyen egy fiatal leányt, csinos arccal,
                        hosszan lógó hajjal, amint valami kottákat rendezgetett.</p>
				<p>Vilma itt meg is állt az ablak előtt, és hosszan nézett be. Aztán köpött
                        egyet, és továbbment. Az eső nagy cseppekben kezdett el csepegni. Vilma
                        sietni kezdett: és fáradt is volt már. Tíz óra rég elmúlt. A széles Hunyadi
                        útra ért: messziről egy kis kávéház - egy egész közönséges, kis, éjjeli
                        kávéház - világított sárgán.</p>
				<p>Pubi azt mondta, hogy Briliant egész este vár itt.</p>
			</div>
			<div type="chapter">
				<head>16. §. AMELY ELMONDJA, MI TÖRTÉNT ÉJFÉLTÁJT</head>
				<p>Tíz óra és éjfél között iszonyú zápor szakadt a városra. Tizenegy óra tájt
                        Ilona, Kerboltné, egy iszonyú zengéstől ijedve, izgatottan csapta fel a
                        konyha ajtaját. Zsemlyéné aludt, az együgyűek szent súlyával aludt, melyben
                        álommá lesz az égszakadás.</p>
				<p>Felkeltse? Ó, milyen egyedül volt! És az ég zengett, zengett. Ilona, ideges
                        gyermek, reszketett egész ösztönéletével; mint az állatok szoktak a
                        viharban. Nagy, meleg kendőt kerített vállára, bolondul futott át a kerten,
                        a kerti ház felé. Zsupp! a zápor súlyosan, ólmosan vert, vert le minden
                        port, minden könnyűséget. A kerti ház rengett a lombok között, egy nagy,
                        szép villám reccsent szét az égen.</p>
				<p>- Gyula! Gyula!</p>
				<p>Benn, a főtéren, a városház körül, magányban ázott a városi fény. A törött
                        ívlámpa fényes léke kékellt a vízrácson át. A nagy kávéház pincérei mind az
                        ablak körül ődöngve fülelték a tócsázó vizek locsogását és a mennydörgés
                        szaggatott robbanásait. Az emberek ilyenkor szinte megnémulnak - nem merik
                        kinyitni a szájukat a természet nagyszerű korholása előtt. Még a zajos
                        kávéházban is különös halkulás állott be: önkénytelen tompítá beszédét
                        mindenki. Csak a koncertről átvonult társaság csevegett fesztelen. De olykor
                        egy pillanatra ők is elhallgattak - s ilyenkor mindenki lelkén átzúgott a
                        nagy, mennyei koncert egy akkordja.</p>
				<p>A járásbíró azonban nem vett észre semmit - mert a szép asszony vele
                        kacérkodott. Megint cigarettára gyújtott - a szép Tőkéssyné -, és duzzogott
                        valamiért Madár Jánosra. És mulatott, és Partos bíróval kacérkodott. Igazán:
                        vele kacérkodott! Az igazságügy-miniszter barátnője!</p>
				<p>A polgármester pezsgőt hozatott. A járásbíró fel volt hevülve a szokatlan
                        italtól, nem tudta, mi ez, nem tudta, mi lesz, hogy lesz, úgy érezte, mintha
                        a vihar villanyossága őt is átjárta volna, élénk és boldog volt, és valahol
                        mélyen, tudata mélyében félt és borzongott is: hogy mi lesz még ebből? Isten
                        tudja, mi mindent elképzelt: de félelme és borzongása csak élesítette a
                        boldogságát, idegesítette az élénkségét.</p>
				<p>- Szép asszony, mi? - intett Újhegyi festőművész (Újvároson mindig akad
                        festő) Tőkéssyné felé, akit épp lefoglalt e pillanatban a méltóságos Matild
                        néni, faggatván a varrónőjéről, azzal a kandisággal, mely a matrónákat
                        híres, víg nők titkaihoz vonzza. - Hiába, ezt nem unjuk meg soha; én is, vén
                        piktor, sok szép nőt láttam már, ruhában vagy anélkül, és mégis...</p>
				<p>- És a nagyságos asszony nem féltékeny? - kérdezte Partos Újhegyinét, aki
                        szemben ült: a dúsgazdag Gruber pék lánya volt, kövérkés, szelíd, anyaszemű,
                        bár gyermektelen asszony.</p>
				<p>- Miért? Csak természetes, ha egy művész rajong a szépségért; nem igaz?</p>
				<p>- Mi van a világon ekívül? - szólt a festő kéjenc vigyorral. - Érdemes volna
                        élni másért ebben a ronda városban? Nézze ennek az asszonynak a vállát! Nem
                        kell-e fellázadni a paradicsomi átok ellen, hogy “elfedezzük
                        meztelenségeinket”? Én már csak a röpülőgépet várom.</p>
				<p>- A röpülőgépet?</p>
				<p>- Azt. Ha a légi közlekedés felvirágzik, nincs szükség többé városokra,
                        szétoszolhatunk a mezőkön, és újrakezdhetjük a paradicsomi kultúrát.
                        Külföldön már vannak Nacktkultur-Sanatorium-ok. Én most röpülőgépet szerkesztek.</p>
				<p>Újabb mennydörgés vágta ketté a szót.</p>
				<p>- Miért ne? Leonardo da Vinci is szerkesztett röpülőgépet...</p>
				<p>A polgármester odaintette a cigányt, és a szép asszony fülébe húzatta.
                        Tőkéssyné Partos felé emelte poharát, s erősen szemébe nézve koccintott.
                        Újhegyiné másnapi zsúrjára toborozta a jelenlevőket.</p>
				<p>Odakünn pedig csapkodott a zápor. A villanyosok egyre-másra csengettek,
                        furcsa, kék fények pattantak, feccsentek, sziporkáztak szét a felső drótok
                        alól, és sistergett minden. Egyszer csak az a hír terjedt el, hogy már tíz
                        helyen becsapott a villanyosba a mennykő.</p>
				<p>A járásbíró nyugtalan kezdett lenni: eszébe jutott, hogy neki haza kell menni
                        még ma este pesti hoteljébe.</p>
				<p>- Még van idő - nyugtatta meg a polgármester. - Éjfélig még járnak a
                        villanyosok: addig pedig ez eláll.</p>
				<p>Partos hagyta magát megnyugtatni: igen, ez olyan nyári zápor. Itt még mindig
                        nyár van. A polgármester átült a másik asztalhoz, a Matild néniék
                        társaságához, és Partos, bár egyre nézegette az óráját, mégsem tudott
                        felkerekedni: mert a polgármestertől mégiscsak illett elköszönni és viszont,
                        odalépni hozzá, ahhoz az egész ismeretlen társasághoz... Különben itt,
                        Tőkéssyéknél is nagyon nehéz volt megbontani a kompániát... és... és a szép
                        Tőkéssyné ingerkedéseire mindig feleletkészen kellett állni... és ez
                        fárasztó volt... Ideges kezdett lenni és szórakozott: és a cigarettás, szép
                        hölgy olyan ingerkedően nevetett mindig a szeme közé... És az eső odakünn
                        úgy zúgott...</p>
				<p>Nem, lehetetlen volt hamarabb elmenni.</p>
				<p>Végre az eső csillapulni kezdett, és Madár János is visszajött az
                        asztalukhoz. Éjfél volt, gyönyörű idő a zápor után: az egész társaság
                        fölkerekedett. A város mintha megmosdott volna: mennyivel tisztább ilyen
                        esős este! Friss, friss, friss volt minden, és hangos a társaság.</p>
				<p>- Kap-e még villamost? - kérdezte Adamec a járásbírótól.</p>
				<p>- Én felajánlom a kocsimat - szólt a polgármester előzékenyen.</p>
				<p>De Partos sietett tiltakozni. Ó, nem, hiszen még megy villamos s legrosszabb
                        esetben is, van fiáker Újvároson.</p>
				<p>- Ó, fiáker, azt ne, az drága - mosolygott Madár János. - Hanem itt
                        megvárjuk, hogy jön-e villamos, és ha nem jön, akkor az én kocsimon...</p>
				<p>- Igen, igen, megvárjuk - nevetett Tőkéssyné, és a nagy társaság, fölverve az
                        utca zaját, csoportosult a nedves aszfalton. Övék volt a város.</p>
				<p>- Ó, csak jönne a villamos! - gondolta Partos, mert restellt volna a
                        polgármester kocsiján menni Budapestre. És jött a villamos, nagy, éjjeli
                        zajjal, üres fénnyel. Sietve ugrott fel reá. Sivító surranással robogott el
                        a kocsi, iszonyú himbálva fordult, és Partos majd kiesett az ajtón, amint
                        visszanézett a szép Tőkéssyné felé. Nótákat vert az üres kocsi csengője
                        elül.</p>
				<p>- Budapestig? Nem megyünk már be Budapestre, kérem. Csak a Duna-parti remízig
                        megyünk.</p>
				<p>- Hát melyik megy be?</p>
				<p>- Nem megy már egy se, kérem. Le tetszett késni - nevetett a kalauz.</p>
				<p>Partos ugrott volna le, de még nem volt begyakorolva a robogó villamosról
                        leugrani, és a kocsi iszonyú soká száguldott vele, nem állt meg. Végre a
                        Dunát látta csillámlani. Nagy lökéssel toppant meg a jármű, ugrott ki a
                        bíró, szaladt vissza a városházához: ott bizonyosan lesz egy bérkocsi. Volt
                        is: a kocsis aludt a bakon, és dühösen morgott, amint fölkeltette:</p>
				<p>- Budapestig? Tizenkét korona.</p>
				<p>Tyű, az árgyélusát. A bíró vidéki, takarékossághoz szokott lelkét egészen
                        felháborította a gondolat, hogy ennyit fizessen azért, amit húsz vasért is
                        megtehetett volna. Eszébe jutott, hogy pezsgőt is fizetett - először
                        életében, mert nem engedhette, hogy őt traktálják viszonzástalan.
                        Káromkodott egyet, amennyire káromkodni tudott... Ez lehetetlen, hogy a
                        rendes taksa legyen: ez az ember zsarol - gondolta, és eszébe jutott, hogy a
                        hajóállomásnál biztosan lesz kocsi: rohant vissza a Dunához. Az eső megint
                        szemetelni kezdett, és ő rohant kiskabátban esernyőtelen.</p>
				<p>De nem volt kocsi a Duna-parton.</p>
				<p>Muszáj pedig hazajutnia. Mit csinál ebben a rettenetes városban, egyedül,
                        éjszaka? Micsoda szállodák lehetnek itt. Van-e olyan, amiben ő megalhat
                        egyáltalán?</p>
				<p>Visszarohant a városházához - de az előbbi kocsi már nem volt ott.</p>
				<p>Az eső sűrűbben kezdett hullani. A kávéház üresen, üres ablakokkal villogott
                        a térre: ez nem volt éjjeli helyiség, mindjárt bezárják, egy vénasszony
                        söpört. Az utcákon senkit sem lehetett látni. Csak egy nagy torony jött a
                        villamossínen, lassan, egy rejtelmes faváz, amelynek emeletein fekete
                        emberek állottak, és lobogó csóvák égtek. Mint egy mesebeli óriás, lobogó
                        szemekkel.</p>
				<p>Partos mégis beült a kávéházba, s tűrte, hogy a porverő banya alatta söpörjön
                        a szék lábai közt. Vendég nem volt már; csak egy nagy hajú, borotválatlan,
                        rojtos nadrágú fiatalember gázolt a kassza felé.</p>
				<p>- Nincs ott senki, tanár úr! - kiáltott rá a pincér, és kacagott. A nagyhajú
                        visszafordult, megakadt szeme a járásbírón, egyenesen odasietett melléje,
                        bemutatkozott, letelepedett, és elkezdett Schopenhauerről beszélni. Partos
                        rendkívül bámult a zavart beszéden, mely igen tudományosnak tűnt fel neki:
                        de bámulata tetőpontra hágott, mikor az idegen egyszerre csak, minden
                        átmenet nélkül, egy koronát kért tőle “kölcsön”. Partos meglepetésében szó
                        nélkül nyomta a kezébe.</p>
				<p>- Nem adna mindjárt két koronát? - mondta ekkor az idegen. Partos némán vette
                        elő azt is. Ekkor a nagyhajú fogta a kalapját, és köszönés nélkül
                        távozott.</p>
				<p>Partos is kilépett az üres kávéházból. Tétován állt meg a fekete, sillámló
                        nedvesség között Egyszerre megérezte, hogy el van zárva - egész hosszú éjre
                        el van zárva e szörnyeteg város tömlöcében. És amint a fekete, lobogó masina
                        elsijjongott a messze síneken, és beállt megint az éji csend, egyszerre
                        meghallotta e csendben a város hangjait. Megint pöfögött a vörös kohó.
                        Őrülten csengettek a remízbe aludni térő villamosok. Kék szikrájuk
                        sistergett. Különös, gyanús füttyök, kiáltások sejlettek szerteszét. Az eső
                        csojtorgott a rongyos csatornákból. Lépések toccsantak. Távol cigányzene
                        szólt. Közelebb egyhangú kalapálás, vasrobaj: ez a város még éjszaka is
                        épül. És egyszerre nagy rezgő sivítás: a vonat hosszú füttye!</p>
				<p>Partosnak egyszerre eszébe villant: vasúton még hátha hazajuthat! És
                        elkezdett menni, találomra, a füttyhang után, az emlékezete után. A villamos
                        mentén mert csak menni, a nagy utcákon, és ijedten húzódott a másik oldalra,
                        ha egy-egy kétes alakot látott a sarkok körül felbukkanni. Az utcalányoktól
                        alig menekülhetett: megszólították, belékaroltak, vonták, összevesztek
                        rajta, utánakiabáltak. Másutt gyanús férfialakok tünedeztek. Partos futott.
                        Megint úgy érezte magát, mint délután, mikor a fiú elől tévelygett. És
                        eszébe jutott a mogorva főjegyző beszéde a szigeten: embercsontok, közel a
                        föld színéhez!</p>
				<p>Majd magánosabb helyekre ért: s itt határozatlan félelem vett rajta erőt. Oly
                        elhagyott volt minden! A nagy, üres bankhelyiség félelmesen villogott az
                        éjben. Aludtak a kincsek. De messze zakatolt az éber gépház, a rejtelmes
                        fényű. Tovább... A Vigadó rolettái levonva. Újra csöndbe borult az utca,
                        Partos léptei kopogtak, kopogtak egy diákkorában tanult ballada ütemére:</p>
				<p>Sok embercsontokat lát,</p>
				<p> Halomra hordtakat...</p>
				<p>Éjfél volt. Több is. Már csak minden második villanylámpa égett. Tovább,
                        tovább... Egy nagy szögletes épület villogott messziről: a vasúti
                        indóház.</p>
				<p>Partost szinte kergette a remény. Ha vasúton, olcsón, Pestre jutna! Hogy ez
                        mindjárt nem jutott eszébe! Lihegve fordult az első egyenruháshoz.</p>
				<p>- Budapestre? Éppen most ment el. Ha öt perccel előbb tetszik jönni...</p>
				<p>Öt perccel előbb! Annak a füttyét hallotta hát! Olyan volt ez, mint egy átok,
                        mint egy lidércnyomás! A járásbírót szinte a guta kerülgette. Hát nem lehet
                        kiszabadulni ebből a városból?</p>
				<p>- S a legközelebbi?</p>
				<p>- Fél hat.</p>
				<p>Fél hatkor reggel. Fél hatig fogoly. Ó, istenem, mit csinál éjnek idején,
                        ebben a városban?</p>
				<p>Leült egy padra az éji peronon. Nagy őrök, színes lámpáikkal, durván
                        imbolyogtak előtte, mint kísértetek. Üres kocsik, sötéten, nehéz némaságban,
                        álltak a síneken. Néha egyik megcsuklott, gördült egyet, görcsösen, vasasan.
                        Zöld szeme gyúlt egy-egy szemafornak. Rövid füttyök hangzottak, lokomotívok
                        tompa köhögése. Egy gép, tolatva, hirtelen éles fényt vetített: aztán még
                        nagyobb sötét. Messze elhalkult egy itatott masina szürcsögése.</p>
				<p>Egy nagy átjáró híd veti szét finoman tagolt vaslábait a sínmező fölött.
                        Különös, csavargóforma alakok dőlnek a híd korlátjának, és lenéznek. Most
                        alattuk megy el egy nagy kémény. A két alak beborul a füstbe.</p>
				<p>Egy ércsorompó nyurgán ágaskodik. A sínek kígyóznak, hajlanak, metszik
                        egymást, egymásba olvadnak, elnyújtóznak a nagy messzeségbe.</p>
				<p>Partos megint diákkorára gondolt, mikor kalandokra vágyott, mikor utazásokról
                        álmadozott. Most itt van a kaland! A lelke elszorult, mint valami rémségek
                        közeledtén.</p>
				<p>Még sohasem volt életében, hogy ne tudta volna, hol hajtsa le álomra
                        fejét.</p>
				<p>Még nem érezte ezt gyerekkora óta. Hogy a világ ilyen idegen, ilyen rémes,
                        ilyen bizonytalan.</p>
				<p>Homályos, rég tudattalanná vált gyermekkori hangulatok jöttek fel,
                        kísérteni...</p>
				<p>Aztán megpróbálta kinevetni magát. Mit kaland? csak egy peches utazás. Akár
                        itt a váróteremben várhat: fél hatkor utazik... Villamos talán már ötkor is
                        megy.</p>
				<p>De érdemes-e akkor még Pestre menni? Hiszen holnap úgyis itt lesz dolga,
                        Újvároson. Még délelőtt beszélnie kell... a polgármesterrel... a háza
                        ügyében...</p>
				<p>Amint a házára gondolt, és minden másra, arra az egész sok mindenféle
                        lekötöttségre, amit Újvároson már eddig is vállalt - a szép Tőkéssynére,
                        arra, hogy holnap estére elfogadott egy meghívást is, Újhegyi festőművészék
                        zsúrjára, ahol Tőkéssyné is ott lesz - megint rémület lepte meg, megint a
                        menekülés ösztöne. Mintha egy polipféle hálózná be lassan... és, maga sem
                        tudta, mért, valami bűntudatot érzett, hogy így engedte magát, engedte
                        magát. S amint egyszerre csak nagy mozgalom támadt a peronon, a váróterem
                        őrei csengettek, kiáltoztak, közönség kitódult, egy végérhetetlen kígyóvonat
                        pöfögött be gyilkos fényszemekkel: beszállás volt, és Partos megértette,
                        hogy evvel a vonattal akár Szakolcára el lehetne utazni - szinte kísértve
                        merült fel benne az ösztönös gondolat: ne kapjon-e fel erre a vonatra? ne
                        meneküljön-e vissza? haza? Szakolcára? a felesége mellé?</p>
				<p>De szamárság lett volna. És különben sem volt ő az az ember, aki ily hirtelen
                        el tudta volna magát határozni.</p>
				<p>A vonatból tódultak ki az utasok: elkésett újvárosi lumpok jöttek haza
                        Pestről. Partosnak eszébe jutott az anekdota, amit hallott - Pósa
                        szekeréről. És amint nézte a kifelé hömpölygő áradatot, egyszerre föleszmélt
                        egy gondolatra: hisz most talán talál kocsit az állomás előtt. Nem bánta
                        már, kerül, amibe kerül, csak Pestre juthasson! Csakugyan épp most gördült
                        oda egy, és Partos boldogan csapta belé magát:</p>
				<p>- Mennyit kér Budapestig?</p>
				<p>A kocsis nagyot káromkodott. Tessék csak leszállani. Ő az istennek nem megy
                        ki most Pestre. Szépen megy ő ki ilyenkor Pestre.</p>
				<p>Partos rendőrrel fenyegetett. A kocsis nevetett. Nem tartozik túlmenni a
                        város határán.</p>
				<p>Nevetve elrobogott. Partos kétségbeesetten maradt ott a járdán.</p>
				<p>E pillanatban egy alak, aki már előbb ott ólálkodott körüle, váratlanul
                        megszólította:</p>
				<p>- Tetszik talán egy szoba az éjszakára? Én tudnék szerezni egy jó szobát. Egy
                        úri szobát.</p>
				<p>Olyan volt, mintha kacsintott volna a szava mellé, és különben sem jó külseje
                        volt, és máskor Partos szóba sem állt volna vele: de eszébe jutott a
                        délutáni fiú, s jobbnak látta mindjárt elejét venni a további
                        kellemetlenségnek. S azonkívül - hátha oktalan is ez a bizalmatlanság?
                        Milyen jó lenne leheverni itt vagy ott, akárhogy! Csak most érezte
                        rendkívüli fáradtságát.</p>
				<p>- Nem megyek el akárhová - hangsúlyozta. - Csak ha tisztességes helyet
                        tud...</p>
				<p>- Kérem, tessék csak erre jönni - szólt a gyanús alak. Partos követte,
                        akaratlan. De olyan mozdulatot tett, mintha revolvert szorongatna a
                        zsebében.</p>
				<p>Az ismeretlen ugyanarra vezette, amerre reggel a fiú. És kiért a térre, és
                        meglátta a bábeli tornyot.</p>
				<p>Nagy, éjjeli munka folyt a torony körül, az állványok mozgó fáklyák fényében
                        rezegtek, a falak is rezegtek a világos, vörös füst mögött, mint vékony
                        kulisszák a légvonatban. Ah... naponta tizenhétszer kerülik meg a munkások a
                        tornyot. Villogott és nyüzsgött az egész, mint valami ismeretlen világító
                        férgek égő bolya. És Partos régi, gyermekkorában olvasott kalandos történet
                        furcsa illusztrációjára gondolt, mikor Tom és Mary eltévedtek az őserdőben,
                        és egyszerre csak a fák, a sötét fák, a vastag-vastag fák - mintha ezer-ezer
                        szögletes fényszeme gyúlt volna mindeniknek - ablakokat tártak, ezer meg
                        ezer, szögletes, fényes ablakot, és ragyogott és nyüzsgött egyszerre az
                        egész nagy erdő. Mind óriási odvas fák voltak azok, és néger törpék laktak
                        az odvakban, és a nagy őserdő egy város volt...</p>
				<p>- Erre tessék - szólt az ismeretlen vezető, és nemsokára egy kicsi, rossz
                        külsejű, éjjeli kávéház lépcsőin mászott fel.</p>
				<p>- Hogyan? Megálljon! Nem megyek oda! - kiáltott Partos, és kétségbeesve
                        iparkodott visszarántani a suhancot a lépcsőn.</p>
				<p>- Csak keresztülmegyünk itt! - magyarázta a kalauz, és benyitott a gőzös
                        üvegajtón, melyre fehér betűkkel volt ráfestve kívül: KÁVÉ. TEA.</p>
				<p>Tikkadt zsibongás, női és férfihangok, fülledt szag dőlt ki az éji
                        helyiségből.</p>
				<p>- Adja ide a táskámat! Én ide nem megyek! Itt van egy hatos! Adja ide a
                        táskámat! - akart Partos mindenképpen menekülni.</p>
				<p>De későn volt. A vezető már benn volt a gőzben - és Partosnak utána kellett
                        menni, a táskája miatt!</p>
				<p>Ez pedig ugyanaz a kávéház volt, amelybe két órával ezelőtt bement Bontó
                        Vilma.</p>
			</div>
			<div type="chapter">
				<head>17. §. SCHUNDFILM, VAGYIS EGY FEJEZET AZ
                        APACSTANYÁN</head>
				<p>Kerboltné, Ilona, mikor a nagy viharban, kendőben, átszaladt a kerten, hogy a
                        férjétől kérjen segítséget, zárva találta a kerti ház ajtaját. De belül
                        égett a nagy fény. Ilona idegesen zörgetett az ajtón:</p>
				<p>- Gyula! Gyula! Én vagyok! Nyissa ki!</p>
				<p>Nem felelt senki, és Ilona elkezdett körülmenni, vigyázva, az eresz alatt,
                        hogy meg ne ázzon: bekémlelni az üvegen. Nem látott senkit ottbenn, és egy
                        iszonyú gondolat ijesztette meg. Kétségbeesetten kezdte verni az üveget:</p>
				<p>- Gyula! Gyula!</p>
				<p>Egy kép jutott eszébe, melyet egyszer látott, egy mozikép: egy öngyilkos, a
                        fal mellett eldőlve, összecsuklott térddel, folyton növekvő fekete tócsában.
                        Reszketve a kulcslyukat kezdte kapargálni kisujjával. Körül vert a zápor,
                        csattogtak a villámok: a nagy, kerti ház villogott a sötétben.</p>
				<p>A kulcs nem volt benn belülről a lyukban. Ekkor Ilona feltapogatott kezével
                        az ajtófél deszkáján, és megtalálta a kulcsot, szokott szögén függve. A
                        kerti ház üres volt: Kerbolt elment valahova, szórakozottan, égve hagyta a
                        lámpát!</p>
				<p>Ilona gépiesen forgatta meg a kulcsot a zárban, bement. Egyedül állt,
                        üvegfalak közt, a vihar közepén, mindenfelől láthatta a csatázó villámokat.
                        Leánykorára gondolt. Küküllőre, amikor egy ilyen őszi vihar nagy
                        szerencsétlenség volt az egész famíliának: elverte a szőlőt, a pompás, egész
                        Erdélyben párját ritkító küküllei termést! Ilyenkor az anyja szentelt
                        gyertyákat gyújtott a konyhában, és a körül hangosan imádkoztak. Az anyja,
                        egyszerű falusi asszony, sohasem tudott az ilyen paraszt babonákkal
                        felhagyni.</p>
				<p>Jaj! Egy iszonyú villám borított mindent fénybe körös-körül, s Ilona
                        ijedtében elkezdett zokogni hangosan. Könnye összefolyt az esőcsöppek nedves
                        nyomaival arcán, leborult a bőrdíványra, egy régi bőrdívány állt a kerti
                        házban, elrejtette az arcát, mint a strucc. Lassanként átmelegedett arca
                        nedvessége a sima bőr hűsén, szemét addig nyomkodta, míg különös, színes
                        foltok jelentek elébe, és a foltok folytak, alakultak, átszivárványosodtak
                        és elfeketedtek, mint a vértócsák. És újra a mozikép volt a szeme előtt,
                        amit egyszer látott: az öngyilkos, összecsuklott térddel, a fal mellett. És
                        reszketett és vacogott, és úgy érezte, mintha meztelen volna kitéve a
                        viharban, és annyira félt, hogy már szinte valami iszonyú kéj, valami
                        istentelen, ideges gyönyörűség volt ez a félelem.</p>
				<p>Kerbolt pedig még tíz óra tájban távozott hazulról, maga sem tudta, hová,
                        csak ki, a szabadba! Egész büszkesége szétomlott, neki, akinek egész élete
                        büszkeség volt! Ment, mint egy őrült, az idővel nem törődött. Alig látta az
                        utcát, szabad mezőkre gondolt, fürjes vetésekre. Ment, amerre Vilma ment
                        előbb, s egyszerre messziről egy nőt pillantott meg... Vilmát... Most
                        kétszeres erővel gyúlt föl benne a kérdés, mely egész estén át gyötörte -
                        egyetlen vágy, egyetlen gondolat: tudni! tisztán látni! Egyszerű lelke
                        mindig csak egy gondolatot tűrt meg egyszerre, és minden gondolat rögtön
                        zsarnoka lett, ura lett. Néhány nagy lépéssel utolérte Vilmát, éppen mikor
                        az kinyitotta a kis kávéház ajtaját, utánaugrott a lépcsőkön, és megragadta
                        a karját:</p>
				<p>- Vilma!</p>
				<p>Ebben a pillanatban egy hosszú, deres, nyírott bajuszú ember ugrott belülről
                        hozzájuk, karonfogta, és egy asztal mellé vonta.</p>
				<p>-. Kérem, uraságod, csak egypár szót kérek - mondta hirtelen, leült,
                        félrecsapta kis angol pipáját, helyet mutatott Kerboltnak is. - Üljön le,
                        kisasszony - mondta Vilmának is.</p>
				<p>Kerbolt zavartan nézett körül:</p>
				<p>- Bocsánat, uram, de nem tudom...</p>
				<p>- Azonnal, uram... Kerbolt tanácsos úr, ugye? - kérdezte az idegen a
                        legtökéletesebb udvariassággal, és Vilmához fordult: - A kisasszony nem
                        jött egyedül.</p>
				<p>- De... én... - hebegett Vilma, mint aki nem tudja, mi történik vele.</p>
				<p>- Nem baj - mosolygott a nyírottbajuszú finom, gúnyos ajkaival.</p>
				<p>- A kisasszony fél tőlem, ezt én meg tudom érteni. Bocsánat, uram - fordult
                        ismét Kerbolthoz -, ha egy kicsit akadozom a magyar beszédben, de hosszú
                        időt töltöttem külföldön. És különben sem ez az anyanyelvem - tette
                        hozzá.</p>
				<p>Kerbolt egyik meglepetésből a másikba esett. Az idegen modora igazán nem
                        illett e helyre: előkelően beszélt, valami szélhámos előkelőséggel. S azzal
                        a könnyedséggel, ami éppen Kerboltnak mindig úgy imponált.</p>
				<p>- Uraságod egyedül jött Vilma kisasszonnyal: tetszik ez nekem - nézett
                        tovább, kissé ingerlőn, Kerboltra. - Tetszik ez nekem, noha so soll ich
                            leben - mondta kissé kiesve szerepéből
                        -, nem tudom, hogy tetszett gondolni. Egyébiránt - fordult hirtelen egy
                        suhanchoz, aki az utcaajtón bámészkodott ki egy darabig, s aztán csengetve
                        becsapta - etwas in der Gasse?
                    </p>
				<p>- Senki - felelt a suhanc nagy grimasszal. - Akkora senki, mint egy ház.</p>
				<p>- Schön, schön - folytatta az idegen. - A
                        tanácsos úr gavallér, lovagias jellem, hisz ezt hittem is, das glaubte ich
                            schon. A tanácsos úr gavallérosan kíséri
                        a kisasszonyt, begleitet das Fräulein: csak
                        azt nem tudom, mi szükség lesz akkor rám? Én nem vagyok meglepetve, uram,
                        hozzászoktam én már a meglepetésekhez, bin dazu gewöhnt: csak bevallom, nem értem, kann’s nicht
                            verstehen. Schöner úr megmondhatta
                        volna, hogy a kisasszonynak még mindig... hogy a kisasszony még mindig, wie
                        sagt man das, érintkezik régi
                        barátaival.</p>
				<p>- Nem igaz! - kiáltott Vilma hirtelen. - A fene érintkezik ezekkel a
                        disznókkal, ne bosszantson! Az ördög tudja, honnan csöppent egyszerre ide,
                        én nem híttam, menjen a...</p>
				<p>Az arca nekidacosodott, Kerbolt hökkenve nézett rá, szép volt, mint azelőtt.
                        De micsoda kísértet volt mégis, ezen a helyen, ebben a ruhában és ilyen
                        szavakkal! De megismerte, azért még a szavain is megismerte, a dacosságán, a
                        hirtelen felforrásán. Nagy, barna szeme szinte még jobban fénylett, mint
                        azelőtt, valami fölcsigázott ragyogással, csak az arcbőre romlott, csak
                        körülhálózták a szemét apró ráncok. És ráncot vetett a nyaka, amint fordult.
                        És elnyúlt a széken, keresztbe dobta lábát, hogy térdig látszott az erős,
                        formás láb, az azsúrharisnya. A füstön keresztül. A Selig-kávéházban.</p>
				<p>A szerb tamburás éppen abbahagyta a játékot, és valami pénzdolgon veszekedett
                        hátul a gazdával, nagyon hangosan, mialatt a suhanc egy másikkal kártyázott.
                        Egy nagy hajú fiatalember könyökölt csupán egy asztalnál, feketekávé
                        mellett, egy nő mellett, aki fel-felugrott, dühösködött, összevissza
                        gazemberezte a fiatalembert, amit az cinikus mosollyal hallgatott. Hátrább
                        egy ivókompánia ült, láthatólag nem törzsvendégek, betévedt ivókompánia, nem
                        nagyon válogatós, akik tovább akartak inni, mikor máshol már bezártak. Ezek
                        közül némelyik ismerősnek tűnt fel Kerbolt előtt... mint ahogy az álmok
                        alakjai ismerősek... és az is furcsa volt, hogy ittas beszédjeikben a Madár
                        János nevét hallotta minduntalan emlegetni.</p>
				<p>A kávés nem tudott összebékülni a tamburással, és megindította a
                        zongoraautomatát. A tamburás dühösen akasztotta le nyakáról hangszerét, és
                        hangosan monologizálva fejezte ki megvetését e keserves világ ellen.</p>
				<p>A kucséber holmiját rakta ki, és pénzét számolta egy sarokban.</p>
				<p>Közben a kártyások is összevesztek. Az egyik gyanúba jött, hogy “vászonra
                        zsugál”. Tiltakozása hangossá vált:</p>
				<p>- Maga beszél? Fonnyadt gyerek vagyok, de azért ha megfognám, maga a földön
                        lenne régen! Halottszaga lenne régen!</p>
				<p>- Kenj le neki öt ruppóért! - biztatták a többiek.</p>
				<p>Egyáltalán olyan volt minden, mint az álom. És Vilma, Bontó Vilma kísértete -
                        ah, annyi régi est, egy báli éj, egy komoly szó emléke a szép, piros
                        ajkakról (oly komolyan tudott beszélni, oly okosan, nem volt tucatleány) -
                        annyi múlt kísértete, egy virág kísértete, sárosan, fonnyadtan és... A
                        züllött lány beszél, felforr, ontja a durva, csúnya szavakat, mintha egy
                        sáros virággal arcul csapnak valakit...</p>
				<p>- Vilma, én elmegyek, de addig nem megyek el, míg meg nem mondja, mit akart a
                        feleségemnél. Ez végre kötelességem és jogom...</p>
				<p>- Fütyölök a kötelességére - kiáltotta a lány -, fütyölök a jogaira!
                        Fütyölök, tudja? Az apám megölte magát a maga kötelességei miatt. Disznók,
                        disznók, itt hadarnak kötelességekről, pedig ők is olyan disznók, mint a
                        többi. Maga miatt jutottam én, ameddig jutottam. Szegény, szegény jó papám,
                        ha tudta volna, mi lesz a lányából! - tette hozzá szörnyen hamis, színészes
                        pátosszal, forgatta a szemét, és elővett egy kendőt.</p>
				<p>- Vilma - kiáltott Kerbolt, mély férfirészvétének, emberi önérzetének egy
                        utolsó mozdulatával -, Vilma, én megértem az elkeseredését, jöjjön innen
                        velem! Vilma, én megértem, én nem haragszom magára, én nem vetem meg magát,
                        jöjjön velem erről az utálatos helyről. Vilma, nézze, bocsásson meg nekem,
                        én belátom, hogy vétkes vagyok maga iránt... akaratlanul, kényszerből... de
                        gondoljon csak vissza, legyen igazságos, én... én feleségül akartam venni
                        magát!... Még akkor is! Még azután is! Csak magától függött... én nem léptem
                        vissza... Én elvettem volna...</p>
				<p>- Megölte az apámat, és elvett volna engem... disznó! disznó! - zokogta
                        Vilma, mialatt az angol pipás férfi hátratámaszkodva székén, nézte őket
                        szótlan. Kerbolt magához tért, kezdte feszélyezni a helyzet, kezdte
                        szégyellni, hogy így kiadott magán: a szomszéd ivókompániából is - bár
                        szavait nem hallhatták - különösen nézegettek át rá, mintha ismernék, és
                        bizonyosan ismerték is, mert nagy hangos beszédben Madár Jánosról beszéltek,
                        és mintha reá, Kerboltra is tettek volna célzásokat:</p>
				<p>- Ó, Madárnak még a lába nyomát is megcsókolhatnák - kiáltott egy sovány,
                        szőke ember, az asztalt döngetve. - Három-négy elemi... semmi sem lett volna
                        belőlük... És most ott ülnek az ő jóvoltából, és ellene áskálódnak... Ezt
                        is, kérem - mondta, halkítva -, ő hozta ide kérem, tönkrement ember
                        volt...</p>
				<p>Kerbolt mereven ült, varázsban, lenyűgözve; és hallotta fejére zúdulni,
                        hangos beszédben lelkére hullani mindazt, ami eddig titkosan bántotta.</p>
				<p>- Disznó! disznó! - kiáltotta Vilma mind hangosabban, hogy a szomszédban is
                        elakadt a beszélgetés, és mind idenéztek... Borzasztó, mivé lett ez a lány!
                        Kerbolt felugrott idegesen, megragadta a Vilma kezét:</p>
				<p>- Jöjjön innen velem, akarom! Vilma, segíteni akarok magán, nem való magának
                        ez a hely, gondoljon csak rá, ki volt maga, nézze, itt meg is
                        ismerhetik...</p>
				<p>Vilma összerezzent, ijedten nézett körül. Kerbolt megfogta a kezét, mintha
                        vonni akarná az ajtó felé:</p>
				<p>- Jöjjön velem! Jöjjön innen velem!</p>
				<p>Vilma dühösen rántotta vissza energikus, szinte férfias kezét:</p>
				<p>- Csak azt lesse, hogy én magával elmegyek! Szépen megyek én el magával.
                        Mindenki megkap engem, csak maga nem fog megkapni soha! Disznó! Elmegyek
                        inkább akárkivel, az utolsó csavargóval ingyen, mint magával a világ minden
                        pénzéért. Disznó! Az én apám orgazda volt, zsiványok cimborája, mégis
                        leköpöm az ilyen disznókat! Elmegyek inkább a Brilianttal, jöjjön! - mondta,
                        felállt hirtelen, belekarolt az angol pipás idegen karjába. - Elmegyek
                        inkább a tolvajjal, a betörővel, akit a rendőrség keres, azt is többre
                        tartom, mint magát!</p>
				<p>- Megbolondult? Vilma kisasszony! - sziszegte a nyírottbajuszú, önkénytelen
                        körülpillantva: aztán dühösen tette hozzá: - Fogja be a száját!</p>
				<p>- Látja? Elmegyek inkább Brilianttal: nekem az való! Hozzám ilyen való! -
                        kiáltott Vilma még hangosabban, nem is hallgatva rá.</p>
				<p>- Briliant! - rezzent össze Kerbolt, a híres bíró, és eszébe villant az esti,
                        otthoni beszélgetés... a felesége: - Vilma! - kiáltotta, és elfeledve
                        mindent, a lány vállához kapott. - Mondja meg azonnal, mit keresett a
                        feleségemnél!</p>
				<p>- A felesége! A maga felesége! Köpök a feleségére, tudja! - szitkozódott a
                        lány, és ránézett, mint egy ijesztő madár.</p>
				<p>- Én elmegyek! - határozta el hirtelen Kerbolt, csak ebben a pillanatban
                        ébredve tudatára igazán, kivel ült egy asztalnál. Feltette a kalapját, s
                        elfordult.</p>
				<p>De Briliant, hirtelen és halkan, mint a macska, felugrott, elébe állt.</p>
				<p>- Bocsánat, uram, de innen nem megy ki! - mondta súgva, de határozottan.</p>
				<p>Egy pillanat. Összevágtak a férfiszemek páros acéljai.</p>
				<p>- Csak semmi feltűnést, tanácsos úr... Beláthatja, hogy nem ereszthetem ki,
                        addig nem, míg magam messze el nem tűntem - magyarázta Briliant -, mert
                        rendőrt hívhatna. Van okom félni a rendőrségtől - tette hozzá fölényes,
                        finom mosolyával -, önnek nincs. Az jó érzés lehet. Én már régóta nem
                        ismerem ezt az érzést. Csak nyugodtan: tessék helyet foglalni - mondta
                        csitítva, mint egy gyermeknek.</p>
				<p>Kerbolt vadul nézett az előtte suttogó, vékony, ideges alakra. Egy
                        kézszorítással összeroppanthatta volna ezt a macskaszerű ügyes, nyurga
                        zsidócskát.</p>
				<p>- Hátha mégis kimegyek? - suttogta.</p>
				<p>Briliant a zsebébe nyúlt.</p>
				<p>- Revolver van nálam: van önnél? - mosolyogta. - Ugyan, tanácsos úr, minek
                        csináljunk komédiát? Én szokva vagyok ilyenekhez, bin dazu gewöhnt, kár
                        volna az életét reszkírozni erre. Egy kicsit itt ül még; miért ne? aztán én
                        egyszer eltűnök, és akkor ön szabad.</p>
				<p>Kerbolt a fogait csikorgatta. Hát ez a vég? ez a sors? gondolta. Ó, érezte ő
                        azt ma előre, érezte egész nap már. Jobb is - gondolta:</p>
				<p>- Azt hiszi, hogy félek?</p>
				<p>- Kedves tanácsos úr - mosolygott Briliant egyszerűen -, gondoljon rá... ha
                        itt botrány lesz... ha önt itt találják... Bontó Vilmával... egy éjjeli
                        botrány hőse gyanánt... Nem tudom, ez kedves lesz-e önnek... mit szól a
                        felesége?...</p>
				<p>Kerbolt leült a székre szótlanul. A közfigyelem azonban kezdett feléjük
                        fordulni. A suhancok szemmel látható feszültséggel kísérték Briliant
                        mozdulatait. Őrök voltak ők, bármely pillanatban készen a beavatkozásra. Az
                        ivókompánia azonban, akik a Madár János ügyéről beszéltek, nyilván ijedten
                        és zavartan álltak fel helyükről. Egymást okolták, hogy minek jöttek ide,
                        kinek az ötlete volt ide jönni, ebbe a lebujba! Ezek tudniillik a Vnuk-beli
                        társaságból voltak, Kovács Endre tanító és mások, kik ma túlfűtve a nagy
                        izgalomtól, a nagy események hírétől, tovább akartak együtt maradni még,
                        inni és politizálni, éjfél után is, mikor a jó öreg Vnuk már bezárta a
                        boltját.</p>
				<p>- Gyerünk a Seligbe - mondta akkor valaki: - ott is kapunk bort, az nyitva
                        van egész éjjel.</p>
				<p>S azzal a rokonszenvvel, mely minden olcsó és szűk alkoholzugok felé vonta
                        kicsiny lelkeiket, siettek az éjjeli lebujba.</p>
				<p>- Áhh, ilyen helyen kapni néha a legjobb bort - mondta akkor Kovács Endre. De
                        most, hogy a dolog a veszélyes botrány színét kezdte ölteni, meg voltak
                        szeppenve mindannyian, szinte kijózanodtak a bortól.</p>
				<p>- Mondtam, hogy a Selig utolsó hely - mondta Kovács Endre.</p>
				<p>- Selig úr! Selig úr! - kiáltoztak mások.</p>
				<p>És tanakodtak, melyikük induljon az ajtó felé. Végre a tanító elszánta magát,
                        és néhány lépést tett előre. De majd hanyatt esett rémületében, mikor
                        Briliant egyszerre előtte állt, revolver a kezében.</p>
				<p>- Uraim, nem ismerem önöket. Önök tanúi voltak annak, ami előbb itt történt.
                        Nem engedhetem ki. Legnagyobb sajnálatom...</p>
				<p>Hirtelen elkacagta magát hangosan. Ampenszán, volt kárpitos, temetőigazgató,
                        aki hogy váratlan pénz volt a zsebében, bármennyire félt is a feleségétől,
                        új állásának örömére, és a polgármester hazaáruló szavazatának, a küszöbön
                        álló nagy eseményeknek bővebb megbeszélése végett ma szintén a mulatókkal
                        tartott, egyszerre elsárgulva, egy ijedt nyekkenéssel leesett a padlón.</p>
				<p>- Selig úr! Selig úr! Rendőrt! - kiáltozta Kovács, a kályha mögé
                        menekülve.</p>
				<p>Eközben Kerbolt felállt hirtelen, és nagy határozottsággal az ajtó felé
                        tartott. Két suhanc az előbbi kártyázók közül egyszerre felszökött és az
                        ajtó elé állt, a kijárást egészen elkerítve. Selig úr nem volt látható
                        sehol.</p>
				<p>És ebben a pillanatban egyszerre nagy csengéssel kinyílott az ajtó -
                        kívülről. És bejött... elül egy suhanc, Partos járásbíró okmánytáskáját
                        cipelve... és utána bejött - maga a járásbíró.</p>
			</div>
			<div type="chapter">
				<head>18. §. A SCHUNDFILM FOLYTATÁSA: MELYBEN A HELYZET NÉMILEG
                        TISZTÁZÓDIK</head>
				<p>Az első, akit a járásbíró megpillantott, a hosszú hajú fiatalember volt, a
                        hátsó asztalnál: rögtön megismerte benne ugyanazt, akinek éjfélkor, a főtéri
                        kávéházban két koronát adott. A hosszúhajú közben felültette nőjét az
                        asztalra, és térdeit simogatva mindenféle furcsákat mondott neki, amiken a
                        lány nagyokat vihogott, mialatt különben egész kíváncsiságával az előtérben
                        lefolyó jelenetre ügyelt.</p>
				<p>- Ó, Aphrodité! - mondta a hosszúhajú. - Lásd, itt vannak a Bűnök, és itt a
                        Revolver! A Bűn és a Halál. Itt jól érezzük magunkat, Aphrodité! Mert én
                        vagyok a Filozófia, és te vagy a Szerelem: és a Szerelem is, a Filozófia is
                        rokon a Bűnnel és Halállal. Aphrodité!</p>
				<p>Hirtelen lelkesedésében fellebbentette a lány szoknyáját - aki inkább csak
                        szokásból, unottan simította le kezeivel megint -, és a járásbíró két
                        sovány, félig-meddig meztelen combot látott vagy képzelt egy pillanatra
                        megvillanni a gőzös levegőben. Ó, igazán utolsó hely volt ez! Partos
                        megfordult, és menekülni akart az utcára, megfeledkezve a táskájáról,
                        mindenről.</p>
				<p>- Nem lehet kimenni! - kiáltoztak most már a suhancok kórusban; és nagyokat
                        röhögtek.</p>
				<p>A helyzet most már egész nyilvános lett, és kétségbeesett. Határozottan a
                        csavargók részén volt a fölény.</p>
				<p>- Selig úr! Selig úr! - kiáltozta Kovács a kályha mögött.</p>
				<p>Lassanként csakugyan előkerült Selig úr a hátsó helyiségekből. Megpróbált
                        azalatt az udvaron keresztül érintkezésbe jutni a külvilággal: de azt
                        tapasztalta, hogy itt is egy fiatalember állja el az útját, aki isten tudja,
                        honnan bukkant egyszerre elő, és tréfásan vihogva azt mondta neki:</p>
				<p>- Fel a kezeket!</p>
				<p>- Telefonálni! - kiáltott Kovács. - Telefonálni a rendőrséghez!</p>
				<p>De maga Briliant őrködött a kagylóknál.</p>
				<p>A szegény Selig úr kétségbeesetten kezdett el könyörögni, ne tegyék tönkre az
                        ő üzletét, végre az urak elmennek, nem lesz semmi baj, neki, a kávésnak
                        legkellemetlenebb, ha rendőrséghez kerül a dolog, úgyis már rossz hírét
                        költötték, ő kezeskedik mindenről, tessék elengedni az urakat, őneki nincs
                        kifogása egy vendége ellen sem, ő nem akar tudni semmiről, ezek itt igazi
                        úriemberek, ő nem engedheti...</p>
				<p>- Ne karattyolj, hitsorsos - szólt közbe egy kamasz. - Nem mindig voltál ily
                        finnyás!</p>
				<p>- Igen, Selig úr! - korholta Kovács is a kályha mögül. - Selig úr tanyát ad
                        az ilyen jasszoknak, csirkefogóknak, aztán a tisztességes emberek...</p>
				<p>Ebben a pillanatban meglátta Briliant arcát, és ijedten elhallgatott.</p>
				<p>- Én nem tudok semmit, nekem minden vendég egyforma; nem igaz, kérem? -
                        mentegetőzött Selig.</p>
				<p>Briliant nyilván teljesen felfogta a helyzet komikumát:</p>
				<p>- Üljenek nyugodtan helyükre az urak, nehmen Sie Platz - mondta -, Selig úr, tessék kiszolgálni a vendégeit, ne
                        zavartassák magukat, uraim! Ne is törődjenek velem - csak mintha itt se
                        volnék.</p>
				<p>- Kérem, mi... kérem, hogy mer velünk... kérem, a barátom városi
                        tisztviselő... Stark Rezső városi tisztviselő - ingadozott Kovács tanító
                        bátorság és gyávaság között, mutatta be a szőke, sovány fiatalembert, aki
                        imént egyre Madár Jánost védelmezte. - Kérem, mi tisztességes úriemberek
                        vagyunk...</p>
				<p>Partos járásbíró azonban örömmel menekült régi barátjához, amint a kályha
                        mögül egyszerre előlépni látta: örömmel szinte ahhoz az emberhez, aki még
                        késő délután, mint a legrettenetesebb Újváros szelleme és emblémája tűnt
                        fel neki. Már nem is csodálkozott, hogy a leglehetetlenebb helyeken látta
                        megjelenni a tanítót: itt Újvároson már minden lehetségesnek, minden
                        egyszerűnek tetszett.</p>
				<p>A tanító, végképp elázva bortól és izgalomtól, szintén elvesztette már
                        csodálkozó képességét. Úgy fogta fel Partos megjelenését, mint egy deus ex
                        machinát, mint egy protektort, aki jött hirtelen érveket hozni mellette,
                        megmutatni, milyen úri társaság ők:</p>
				<p>- Ez a barátom itt királyi járásbíró! - kiáltotta. - Mi tisztességes
                        úriemberek vagyunk!</p>
				<p>- Kérem, nem kételkedem - szólt mosolyogva Briliant, és Selighez fordult: -
                        Selig úr, szolgálja ki az úri vendégeit! Milyen úri vendégei vannak
                        mostanában!</p>
				<p>- Ujjé, másképp volt valaha! - kiáltott az egyik suhanc, furcsán ráncolva
                        orrát. - Ujjé, de másképp volt itt! Ugye, Berkó bácsi? - csapott a vén
                        kucséber combjára.</p>
				<p>- A Briliant... a Briliant korába - nyögött a vén süket, nem is sejtve, hogy
                        maga Briliant az a nyurga, álbajuszos úr, néhány lépésnyire.</p>
				<p>- Akkor ez a kávéház nem volt az enyim, kérem, akkor én nem voltam itt, kérem
                        - bizonykodott Selig úr, a járásbíró felé fordulva.</p>
				<p>- Látja, ön az oka, hogy ezek a szép idők elmúltak - szólt Briliant, ismét
                        Kerbolt mellé telepedve, finom mosolyával, és nyugodtan rágyújtva pipájára.
                        - Ha megengedi, még egy kicsit itt maradok, beszélgetünk, ezeknek az uraknak
                        remélhetőleg nem sietős - mondta heccelődve. - Látja, tanácsos úr, így
                        kerülünk össze már másodszor... Bontó-ügy, numero zwei - és a szeme ráesett Vilmára. - Vilma kisasszony, nem iszik
                        valamit, valami édeset? pincér! Sajnálom, hogy ezek után nem maradhatok itt;
                        szeretem az önök szép városát - parodizálta Kerbolt felé a fejedelmi frázist
                        -, finom hely ez, direkt nekem való. Most érkeztem, és már hadseregem van -
                        mutatta a revolveres suhancokat -, csak annyit mondtam: Én vagyok a
                        Briliant: ezt is persze, mintha csak ugratnám őket. Mind ugrott az, Nick
                        Carteren tanultak olvasni. Mit nem lehetne itt csinálni! csak szervezni
                        kéne... Ahogy én kezdtem is, már akkor, a Bontóék korában; de ez talán rossz
                        emlék Vilma kisasszonynak. Kényelmesebb egyedül dolgozni, vagy egy szép
                        nővel, grófi nevek alatt; szeret utazni, kisasszony? Én holnap indulok,
                        külföldre, Bécs felé; nem utazna velem? Szép, elegáns alakja van, úri
                        alakja, ez kellene, ez imponál, ízlése is van, szépen öltöztetném... Jól
                        emlékeztem kegyedre, mondtam is mindjárt Schöner úrnak: “Szép hölgy! ez
                        kellene nekem, egy ilyen hölgy, sok pénzt szereznénk együtt” - mondtam,
                        szóljon magának! No, jön velem? Nem akar? Nekem megmondhat mindent!
                        Sajnálja itthagyni azt a selyempipit?... Nono... nem akarom sérteni Schöner
                        urat... szép fiú, meg kell adni, mindig elegáns, mesélte, hogy maga mennyire
                        brennol érte...</p>
				<p>Vilma csendesen sírni kezdett, Briliant fölénnyel, színészies atyáskodással
                        nézett rá:</p>
				<p>- Nézze, fogadjon el tőlem, öreg tanítótól, egy jó tanácsot, nem kell olyan
                        nagyon bukni senkiért, nem érdemlik azt a férfiak, glauben Sie mir. Magáért halálos vétek, maga egy príma nő,
                        ezt én mondom, a Briliant. Jöjjön velem, príma módon dolgozhatnánk mi
                        együtt, volna dohány! No, hát ne sírjon azért; hát mi az, hogy sír? Bántja
                        sokat? Meg is veri talán?</p>
				<p>- Sose... sose lesz semmi, orvos lehetne, adtam neki a vizsgáira pénzt, el...
                        elkártyázta mind... - zokogott Vilma.</p>
				<p>- Vagy elköltötte más lányokkal, ugye? - nevetett Briliant. - Ne bőgjön hát!
                        Hiszen maga büszke, úrikisasszony volt, a Kerbolt úr menyasszonya; vagy
                        nem?</p>
				<p>- Megyek magával! - kiáltott Vilma egyszerre. - Itthagyom ezeket a
                        disznókat... Aztán visszajövök... sok-sok pénzzel jövök vissza... a talpam
                        alatt fognak csúszni ezek... Köpőcsészének fogom használni ezt az undok
                        várost...</p>
				<p>Határozottan olyan volt mindez, mint egy álom, és Kerbolt szólni, mozogni sem
                        tudott, mint a rossz álomban. Ült, ült mozdulatlanul, és hallgatta, hogy
                        dumál ez a jasszfejedelem, hallgatta, hogyan sír, sír Bontó Vilma, és
                        hallgatta a többi szót is mind, mind, amit a többiek szerte mondtak a
                        helyiségben, mintha megháromszorozódott volna a figyelme, lélektelen, gépi
                        figyelem, háromfelé is tudott egyszerre figyelni. A suhancok sem kártyáztak
                        most, hanem beszéltek, beszéltek, és vigyáztak, hogy ki ne mehessen valaki,
                        és beszéltek, kacagtak, emlékeztek, és Kerbolt a maga nevét hallotta
                        minduntalan, és Madár Jánosét, akik szétugrasztották a régi, híres
                            abstecherbandát. Briliant vasalak volt
                        előttük, pláne még exportőr, most készül Mókenvófba. Ezek fiatal suhancok
                        voltak, és arról az időről csak hallomásból tudtak, legendákból, melyeket
                        mozidrámákká dolgozott fel fantáziájuk, tetszett nekik a dolog, úgy
                        tekintették őt, mint a veszedelmes üldözőt, a bírót, majdnem detektívet, a
                        Sherlock Holmest, aki most az ő foglyuk.</p>
				<p>- Hurrá! Fantomas Juve ellen! - kiáltott az egyik...</p>
				<p>- Fenét! - mondták mások, és mondták a másik asztalnál is, ahova Kovács
                        tanító visszaült. - Ugyan! Kerbolt? Kerbolt egy karakter, egy talpig
                        becsületes ember: de mit tehet egy becsületes ember? Nem a becsületes
                        emberek csinálhatnak valamit Újvároson! A Madár János, az más, az csinál, az
                        csinált villanyvilágítást, rendőrséget, rendet is: mintha azt akarná, hogy ő
                        maradjon az egyetlen gazember Újvároson! Még bejelentés is lesz, ha őtőle
                        függ, mindenkit be kell jelenteni, akkor aztán igazán alászolgája!</p>
				<p>- Alászolgája! - bólongatott az egész különös társaság, őrök és foglyok, a
                        kétágú gázláng alatt. - Siessetek! Vége a kis csirkefogók paradicsomának
                        Újvároson: itt a nagy csirkefogók paradicsoma!</p>
				<p>- Szent igaz! Szent igaz! - helyeseltek a Kovács asztalánál, s a bortól
                        nehezült fejek, kényszerű éberségben, unalomig feszítve s megtörődve -
                        feledve helyet és eseményeket -, gépiesen forogtak újra megszokott
                        várospolitikai vágányaikba, mintha a legotthonosabb helyen volnának, mintha
                        nem is történt volna semmi. Már az igaz - a nagy csirkefogók! A nagy
                        csirkefogók ellen egyszerre testvér lett mind: proletár, elvtárs!
                        Gyermekesen, siránkozva kezdtek el panaszkodni, és megint a Vnukba képzelték
                        magukat, és bort rendeltek Seligtől, és kezdték a régi történeteket, hogy
                        senki sem akarta ezt a Madárt, mihelyt egyszer látták, hogy kicsoda:
                        gyűlölték őt, ki akarták buktatni, mindjárt az első alkalommal, csak
                        panamával lett meg újra, négy jelöltet is állítottak ellene... Partos
                        járásbíró zavartan nézett e szesztelt szellemekre, akikben az érzés és
                        emlékezet unott óraműve forgott újra a régi úton... Kovács már sírva
                        tördelte a régi szót:</p>
				<p>- Panama! Panama!</p>
				<p>Négy ellenjelölt is volt, de mindegy volt nekik, akárki lesz, csak Madár
                        János ne, csak ő ne újra! Mind azt kiabálták: “Abcúg Madár! Le vele
                        Madárral! Nem kell Madár! Agyonütjük Madárt!” Ő nem kellett, a rend, a Madár
                        János rendje! Ezek, ezek az ilyen suhancok, a jasszok, akik nem is
                        szavaztak, ezek kiabáltak legjobban! És kijött akkor Babay főszolgabíró az
                        erkélyre (éppen az, aki hajdan legelső felléptekor megbuktatta Madár
                        Jánost), és kikiáltotta: “Mivel más nevet nem hallok említeni, csak Madár
                        Jánosét, egyhangúlag megválasztottnak jelentem ki.” Így lett Madár János
                        másodszor is újvárosi bíró.</p>
				<p>- Az volt valami! - mondta az öreg kucséber. - Felégették a városházát!</p>
				<p>Igen, forradalom volt, valóságos jasszforradalom! És Kerbolt egyszerre érezni
                        vélte a gyűlölet hullámait felcsapni, forrón, hajrá, az nagyszerű lehetett!
                        Felégették a régi városházát, és széthordták, kő kövön nem maradt. Mindenki
                        beszélt, még a kócos lány is elmondta a járásbírónak, otthagyva a nagyhajút,
                        hogy az ő anyja is ott volt, az anyja, az asszonyok is ott voltak akkor,
                        dobálták a követ. Ó, bizony, az urak loptak, csaltak, és a szegény embert
                        mindenért üldözték, a szegény lányokat rendőrség alá fogták, nem hagyták
                        megélni. Úgy ám! Kő kövön nem maradt akkor a városházán. Magyarországon ezt
                        sehol se csinálták meg máshol.</p>
				<p>- Mit ért, mit ért? - kesergett Kovács. - Akkor épült az új városház, ez a
                        mostani: akkor lett polgármester!</p>
				<p>- Minden csak használ neki... Minden!</p>
				<p>És Kerbolt elveszni érezte magát, amint ez az alak bontakozott ki ismét a
                        lelkekben, a Madár János alakja! Minden használ neki! Igen, mert valódi erő,
                        építő magyar erő - gondolt rá Kerbolt, még ekkor is, itt is bámulattal;
                        Madárra, itt a csőcselék között: aki ezt a csőcseléket magyar várossá tudta
                        tenni... Úgy sejtette valahol messze Madár Jánost, amint láthatatlanul ezer
                        meg ezer szálat fog össze kezébe. Stark Rezső azonban, a sovány, szőke
                        fiatalember megint védelmezni próbálta a polgármestert.</p>
				<p>- Az nem igaz kérem, hogy a szegény embert nem hagyja megélni, az nem igaz!
                        Én kérem, mondhatom, én szegény ember voltam, ha valaki, mi szegények
                        voltunk, a feleségem a lakodalmunkra úgy kérte kölcsön a menyasszonyi
                        koszorút, kérem, a kölcsönzőintézetben: mert hirdették, kérem, az
                        újságokban, hogy kölcsönadnak menyasszonyi ruhát, menyasszonyi koszorút...
                        hisz nincs abba semmi, kérem - mondta hirtelen megszégyellve magát
                        indiszkrét közléséért -, hisz úgyis csak egyszer veszi fel az ember, nem is
                        érdemes megvenni; nem igaz, kérem? Mi szegények voltunk, kérem, és én
                        elvesztettem az állásomat, disznóság volt, és kérem, mikor meghalt a két
                        fiam, egyszerre, sarlachba, és azt mondja az orvos: “Holnapig biztosan
                        vége, holnap nem érek rá eljönni, mindjárt kiállítom a halotti
                        bizonyítványt!” - “De a másik, doktor úr, a kisebbik, mi lesz a
                        kisebbikkel?” - kérdi a feleségem. - “Hát - azt mondja -, holnapután majd
                        eljövök, annak majd kiállítom akkor!” - tetszik tudni, mi szegények voltunk:
                        engem, kérem, ő tett megint emberré, nekem ő adott kenyeret, mióta ez a
                        tisztviselőtelep van, tetszik tudni, azt mind én írom, én címezem a
                        felhívásokat, én korrigálom a reklámokat, kérem...</p>
				<p>- Igen ám, Rezső pajtás, de ne feledd el, hogy ez szabálytalanság volt, Rezső
                        pajtás, mert ez az állás nincs megszavazva, Rezső pajtás, az egész
                        tisztviselőtelep nem kóser dolog, én nem sajnálom tőled, pajtás, csak aztán
                        meg ne járj vele - szólt bele Kovács.</p>
				<p>- És nem szabad elfelejtkezni, kérem, hogy a jogtipró kormány mellett
                        szavazott, kérem - szónoklott Ampenszán is, felébredve ájulásából, s
                        elfeledve, hol van. - S hogy ez mily nagy bűn a hazafias szívekre, kérem,
                        arról az én igen tisztelt uram, nagyságos Kerbolt tanácsos úr is tanúságot
                        tehet; van szerencsém bemutatni magamat: Ampenszán temetőigazgató vagyok -
                        jegyezte meg zárójelek között -, nagyságos Kerbolt úr is bizonyságot tehet,
                        aki ma délután a polgármester előtt, ha szabad így kifejeznem, távollétével
                        tündöklött volt, kérem...</p>
				<p>- Ellenkezőleg, éppen ellenkezőleg! - kiáltott Stark Rezső, a vitában és a
                        borban nem is gondolva arra, hogy Kerbolt jelen van. - Ellenkezőleg mindent
                        neki köszönhet Kerbolt úr! A polgármester embere ő is. És ha szabálytalan
                        állásokról van szó, hát az ő állása...</p>
				<p>- Elég! - kiáltott Kerbolt, és felugrott. - Részeg kompánia, hivatalnok nem
                        szégyenli magát így leinni!</p>
				<p>Egyszerre zavar támadt. Stark azt hitte, a polgármester védelmezője ellen
                        szólt a támadás, és még hevesebben kezdte védelmezni: ő csak egy írnok volt,
                        de megmondja az igazat a tanácsosnak is! Ha szavazott Madár, szavazott,
                        akire akart, kinek mi köze hozzá, a vélemény szabad még
                        Magyarországon...</p>
				<p>- Hazaáruló! Kérem - kiáltott Ampenszán. - Mert a hazaárulót védelmezni,
                        kérem... - és bort rendelt a járásbíró bútorhuzatainak árából.</p>
				<p>Kovács azonban egyszerre ráeszmélt, hogy Kerbolt részeg kompániának nevezte
                        őket, és elkezdett sírni és dühöngeni, hogy ő is van olyan művelt ember,
                        mint egy tanácsnok, és hogy a tanácsnok ne nézze le a szegény népnevelőt,
                        mert a népnevelés a legfontosabb nemzeti feladat...</p>
				<p>- Jöjjön, mucám - fogta meg ezalatt a kis, kócos ringyó a járásbíró kezét,
                        aki ijedve konstatálta, hogy vezetője elpárolgott. - Jöjjön velem, már ki
                        lehet menni. Meglógott az anyja hólyag, mit bánja? Ki tudja milyen piszkos
                        helyre vitte volna? Majd adok én magának szállást, cicám! Jöjjön, csak nem
                        akar ezekkel veszekedni, hagyja itt ezeket a disznókat...</p>
				<p>- A táskám! - kiáltott a járásbíró, amint észrevette, hogy az út csakugyan
                        szabad már, és a csavargók, hogy, hogy nem, mind eltűntek.</p>
				<p>- Nem jól teszed ezt, ó, Aphrodité! - szavalt a nagy hajú filozófus a
                        leányhoz, aki végképp belekapaszkodott a járásbíróba. - Nem érzed-e, hogy én
                        vagyok a te Értőd, a te Rokonod? Nem érzed-e bennem az Erószt, a
                        Filozófiát?</p>
				<p>- Pukkadj meg a füles Zsófiáddal!</p>
				<p>- A táskám! Az okmányaim voltak benne! - idegeskedett még mindig Partos.</p>
				<p>Kerbolt pedig egyszerre körülnézett - és nem látta Vilmát sehol. Ott künn a
                        hajnal valami csúnya, kormos szürkeséget kevert. De Partos nem mehetett. Nem
                        menekülhetett. A táskáját kereste.</p>
				<p>- Látod, barátom - nevetett Kovács tanító, akit a sok bor s az álmatlanság
                        még élénkebbé, hangosabbá tett a szokottnál. - Így jár, aki ezek után
                        szalad! Ugyan bocsáss meg... örülök, hogy a véletlenség megint így
                        összehozott, de... ki az ördög adta neked azt a gondolatot, hogy Újvároson
                        keress nőcskéket? Badarság, barátom! Már ne haragudj, de... tőlem csak
                        őszinte szót várhatsz, ugye?... Badarság! itt mind az utolsók vannak...
                        utolsók... Valamirevaló mind Pestre megy innen: a pestiek nagy része innen
                        került... Badarság, vén kujon... hej, így jár, aki...</p>
				<p>- De... de én... ugyan... - mentegetőzött a járásbíró, és ijedten gondolt a
                        feleségére és hivatali méltóságára. - De nekem eszem ágában sem...</p>
				<p>- Nekem beszélsz? Kenn dósz! - röhögött a
                        tanító. - Hagyd ezt, ne add a bankot, öreg! Hogy a mennykőbe kerülnél
                        másképp ide?... Azt hiszed, nincs nekem is eszem, nem találom ki, hogy az a
                        csibész valami jó nőt ajánlott neked... hogy itt találsz egy jó nőt... Hanem
                        persze... mikor rábíztad a táskádat... jobbnak látta megugrani vele...
                        bruhhaha!</p>
				<p>Csodálatosnak látszik, de igaz: Partos csak ebben a pillanatban realizálta
                        igazán, hol is van ő voltaképp, micsoda helyen töltötte az éjszakát. Eddig
                        úgy gördült minden, mint egy álom: nem is lehetett csodálkozni semmin.
                        Fantasztikum volt, s szinte nem is valóság. De most, amint gyermekkori
                        pajtását látta részegen maga előtt, s az ismerős hanglejtést hallotta:
                        egyszerre a mindennapi élet piszkos színeiben jelent meg előtte minden.
                        Érezte, hogy valóban ő ez, Partos királyi járásbíró, és nem valami mesebeli,
                        álombeli helyen van, nem egy detektívregényből kivágott apacstanyán, hanem
                        egy egészen közönséges, egészen piszkos helyen, ahol egy királyi
                        járásbírónak igazán nem illik megfordulnia! Valami kijózanodás volt ez,
                        minden egyszerre valóság lett: elveszett okiratai, s a jövendő, nagy
                        kellemetlenségek. És mint mikor az álmodó iszonyú erőfeszítéssel
                        kétségbeesett mozdulatot tesz, hogy kirázza magát valami lenyűgöző
                        lidércnyomásos álomból, sikerült egy pillanatra feledni ezer restelkedését,
                        passzivitását, s minden akarata, minden ereje egyetlenegy ideában éleződött
                        ki: hatóság! rendőrség!</p>
				<p>Önkénytelen Kerboltra pillantott. Ez a rejtelmes korholó, aki oly váratlan
                        jelent meg itt, szinte a szolidság nagykövetének látszott ebben a kétes
                        környezetben... Madár János bizalmasa, a szigorú, az elves Kerbolt, akinek a
                        nevét ma már annyiszor hallotta, nem maga a hatóság-e itt? Nem hozzá kell-e
                        fordulni mindjárt? Nem az álom csodáihoz tartozik-e ennek az embernek a
                        megjelenése is itt? valami gondviselés...</p>
				<p>A társaság úgyis keveredett, bemutatkoztak, borosan, zavartan tárgyalták az
                        eseményeket. S Partos egyszer csak Kerbolttal beszélt, hosszú, izgatott
                        sürgetésbe áradt, mentegetőzéssel vegyest, minduntalan ismételgette:
                        tanácsos úr, tanácsos úr - és a rendőrséget emlegette, a legközelebbi
                        őrszobát.</p>
				<p>Kerbolt kábultan, üvegesen nézte. Tetterős gyorsasága egészen megbénult. Hova
                        lett Vilma? Rendőrség? Ó, hátha Vilma... hátha Vilmát is... hát végre Vilmát
                        is üldöztesse, a rendőrség kezére juttassa... mint hajdan az apját? Most...
                        éppen most... Hát kicsoda ő, hogy így sorsként avatkozzon egyre e szegény
                        leány életébe... akit egykor szeretett? S akit mégis ő taszított ezzé, az ő
                        zord tisztasága? Mi joga volt erre? Most érezte, hogy a tisztaság is csak
                        helyzet és illúzió... A saját életének alapja is csupa szenny...</p>
				<p>Ő, aki mindig imádta a jellemet, akaratot, most nagyon is látta a sorsnak, a
                        helyzetnek hatalmát, amely ellen lehetetlen küzdeni. Báb, mindenki báb: s
                        nem volt-e ő is báb mindig, helyzetének bábja, mikor legjobban hitte, hogy
                        erővel, akaratból cselekszik?</p>
				<p>S mintha kétfelől húzzák a marionett zsinórját: mozdulatlan maradt.</p>
				<p>- Tanácsos úr... tanácsos úr... - lamentált egyre Partos, és valahányszor
                        visszajött ez a szó, mindannyiszor följajdult valami Kerbolt belsejében,
                        mintha tüzes vassal döfködnék újra meg újra. Stark Rezsőre nézett, a szegény
                            diurnistára, aki bent, a hivatalban
                        bizonnyal meglapulna előtte, felnyitni se merné a száját: de itt az imént,
                        borosan, csakhogy a szemébe nem mondta, hogy a polgármester kegyelméből él,
                        hogy az állása panama!</p>
				<p>Kerbolt, mint a legtöbb visszavonult, magányos ember, állandóan magán érezte
                        függni a világ tekintetét. Nem volt hiú pedig: mint a méhész, annyit
                        törődött a körülötte dongó apró fullánkosokkal; de korrektségének tudata
                        volt a méhészkesztyű, mely őt minden szúrástól védelmezte. Hova lett ez a
                        drága kesztyű? Elmállott lassan, elrongyolódott a cselekvésben, mint a Don
                        Quichotte-ok páncélkesztyűi mind... Most megsebezhette minden, és nem mert
                        többé benyúlni a kasba.</p>
				<p>- Haza, Ampenszán bácsi, gyerünk, gyerünk! Reggel van, Ampenszán bácsi! -
                        támogatták föl Kovács és Stark Rezső a holtrészeg Ampenszánt. - Hova vigyük
                        haza? A temetőbe? - s nagyokat kacagtak, míg Ampenszán szokott fecsegése
                        helyett búskomor hallgatásba merült. Ilyenkor már a feleségére gondolt, erre
                        a száraz és szigorú asszonyra, ingére és sötét alsószoknyájára, s ideges,
                        végeérhetetlen szavaira...</p>
				<p>- A rendőrségre, barátom, csak a rendőrségre - biztatta Kovács Partost még
                        kimenet. - Nincs is messze az őrszoba: ismered az oroszlánbarlang-teóriát?
                        Szaladj oda, most mindjárt; tessék őt odavinni, tanácsos úr. Az én Kálmán
                        barátom egészen új ember Újvároson, most helyezték ide, járásbíró, királyi
                        járásbíró... A rendőrségre, ez elengedhetetlen, már csak a közügy
                        szempontjából is, a közbiztonság érdekében... Ó, bocsánat, tanácsos úr, nem
                        akartam útbaigazításokat adni, egyszerű néptanító létemre, a tanácsos úr
                        bizonnyal jobban tudja a tennivalókat, ne úgy tessék venni... Mindannyian
                        tudjuk a tanácsos úr kiváló érdemeit... és mindenkitől tisztelt, nagyra
                        becsült jellemét... megvesztegethetetlen tevékenységét e szerencsétlen város
                        körül... Mert kérem, ez csak egy panamafészek... Itt minden panama... már
                        bocsánat, hogy ily kereken kimondom, egyszerű néptanító létemre... Ámbátor
                        igazgató kéne hogy legyek én; annak története van, kérem... Szervusz,
                        járásbíró uram, menjetek csak a rendőrségre... Mennék én is, de Ampenszán
                        bácsit haza kell vinni: azt se tudja, a temetőben lakik-e már, vagy nem még.
                        Gyüjjön, Ampenszán bácsi... Igaz, járásbíró úr, mikor látjuk egymást? Legyen
                        szerencsém holnap, azazhogy már mát kell mondanom, ebédre... Ebédre... -
                        nyelt egyet, érezte ennek a hirtelen meghívásnak merészségét. Mit szól hozzá
                        a felesége, tud-e hamarjában olyan ebédet adni, nem szoktak náluk vendégek
                        lenni, hogy viselik majd magukat a gyerekek? - Gyere ebédre, a feleségem meg
                        fog örülni, legalább meglátod a kölykeimet, az orgonasípokat... Ipar utca
                        10, el ne feledd!</p>
				<p>A járásbíró egészen meg volt botránkozva, mennyire nem látszik ezeken az
                        embereken, hova kerültek, mit éltek át az imént. Részegek - egészen részeg
                        mind. De érezte, hogy ő maga se józan. Menni akart, és bizonytalan
                        támolygott a lábán. Minden olyan furcsa volt körülötte. A kis
                        márványasztalok, mintha inogtak volna. A vén kucséber arca egy fintor. A
                        lámpák émelyegve égtek bele a reggeli, ködös ablakok tompa szürkületébe... A
                        kis kávéház ingott a szürkületben, mint egy hajó. Partos kapaszkodott...
                        kapaszkodott... és a kócos lányba kapaszkodott bele... Valami röhögéseket
                        hallott körös-körül.</p>
				<p>- A rendőrségre... a rendőrségre kell menni - kóválygott a fejében.</p>
				<p>Szédült. A hűs márványasztalra hajtotta homlokát. Valaki átkarolta: egy
                        rikítópiros női kabát érdes érintését, olcsó szövetszagát érezte. Hátul
                        valahol röhögtek: de elöl mindenki eltűnt. Hajfürtöket érzett Partos,
                        csiklandozták a fülét: valami meleget. Kovácsék eltűntek, eltűnt Kerbolt is.
                        Tőkéssynére gondolt Partos, Tőkéssyné fürteire, vállára, amint előtte ült
                        volt a koncertben. Mintha ezer esztendeje lett volna már az is. Egy gomb,
                        egy nagy gomb ért hidegen a nyakához.</p>
				<p>Egyszerre... eloltották a lámpákat. Reggel volt, visszavonhatatlanul szürke,
                        piszkos reggel.</p>
				<p>Kinyitották az ajtót. A pezsgőplakátok a falon kopottan, szédelegve
                        lobogtatták cifra rongyaikat a nappali fényben. A biliárdasztal nyújtózva
                        mártogatta tömzsi lábát a kétes árnyékokba.</p>
				<p>A járásbíró homályosan emlékezett, mintha valami nagy kár érte volna: de már
                        nem tudta, hogy mi. Egész kis gyermeknek érezte magát, fáradt kisgyermeknek,
                        aki nem érti, mi van körülötte, aki félig alszik, aki rosszakat álmodott,
                        aki szeretné, ha dédelgetnék: puha ágyba szeretne bebújni.</p>
				<p>- Aludni, kicsikém, aludni! Jöjjön velem aludni! - mondta egy női hang, és
                        nem folytatjuk tovább a járásbíró éjszakájának történetét.</p>
			</div>
			<div type="chapter">
				<head>19. §. MELYBEN A POLGÁRMESTER ELOLVASSA A REGGELI LAPOKAT</head>
				<p>Az az ablak a városházán, melynek világosságát a járásbíró bámulta az éjben,
                        a polgármester dolgozószobájának ablaka volt. Reggel három óráig dolgozott
                        ott Madár János, próbálta rendbe szedni az iratokat, mit adjon a bizottság
                        elé, mit ne, ha igazán bizottság lesz.</p>
				<p>Komoly veszélyt érzett: nem kellett volna idáig engedni a dolgokat. Előbb
                        kellett volna kilépni innen... fölfelé... hogy ne is merhessenek arra
                        gondolni: számot kérni tőle! Szemét nép, és ő kesztyűsen bánt velük. Ezek
                        akarják kitörni a nyakát? Neki? Próbálták volna egyszer ők igazgatni
                        Újvárost, csak egy napig!</p>
				<p>Szabálytalanság? No, sokra ment volna itt ő szabályosan! Ugyan mire ment
                        Kerbolt?</p>
				<p>S vajon ezeknek az embereik szabályosak voltak? Az ő elődje egy ruháskosár
                        aktát égetett el a tisztújítás napján. Jolszky főjegyző... mindenki tudja,
                        miért lett öngyilkos Jolszky főjegyző.</p>
				<p>Jó barátságban lenni velük: ez az egyetlen titok! Kormányozni őket, hogy
                        észre se vegyék. Mindnek állás kell, mindnek be kell tömni a száját. De
                        minden új állás új szabálytalanság, új vád, új ürügy ellene: azok szájába -
                        akiknek nincs betömve a szájuk. Akik nem kaptak állást. Pedig az állások
                        egyszer csak elfogynak.</p>
				<p>Nem azért fog-e megbukni, mert nem tud több állást teremteni?</p>
				<p>Mért nem távozott előbb? Ó, ez a munka igazi veszedelme: hogy szenvedéllyé
                        válik! Valóban, azért nem hagyta itt előbb ezt a várost, mert munkájának
                        sikerét óhajtotta látni: mint a játékos nem áll föl, míg a partit ki nem
                        játszotta. Ha tudnák ezek az emberek körülötte, milyen nagy dolog volt neki
                        mindaz, amit kezdett, milyen szenvedéllyel csüggött tervein, ezen az egész
                        nagy, fejlődő városon, az ő városán: mint a gyermek a házon, amelyet
                        építőkockákból rak föl.</p>
				<p>Ha tudnák? Talán tudják - és elnézik neki, mint valami ártatlan, kissé
                        gyermekes szenvedélyét egy különben komoly úrnak.</p>
				<p>De ha tudnák, hogy ezt a szenvedélyét a saját haszna fölébe helyezte, hogy
                        minden inkorrektséget nem magáért, hanem a városért művelt, hogy a hatalom
                        nem vagyon, hanem alkotás forrása volt neki!</p>
				<p>Hogyan megvetnék és kinevetnék!</p>
				<p>És még ha tudnák, hogy most is mennyire sajnálja ezt az alkotást elhagyni! S
                        a veszélyek között szinte nem is magát félti annyira (ó, istenem! őt csak
                        nem tudják, nem merik tönkretenni!)... Hanem például az új
                        tisztviselőtelepet; ennek biztosan vége, ha az ő kezét egyszer megkötik, ki
                        tudja ezt megcsinálni olyan semmiből, ki meri csak elgondolni is úgy, ahogy
                        ő megcsinálta volna? Folytatja-e valaki? Elmondhatja-e valakinek azokat a
                        ravaszságokat, azokat a képtelennek látszó utakat, melyek az ő tervében
                        voltak?</p>
				<p>- Lehetetlen és szabálytalan - ezt mondanák reá.</p>
				<p>Pedig ő megcsinálta volna! Mint ahogy a többit megcsinálta!... És elmélázott
                        lelke apróságokon, pontos tennivalókon: nézte a tisztviselőtelepi
                        előjegyzéseket - holnap a járásbíró is közöttük lesz már -, íme, mennyien
                        építenek a szavára, a Madár János szavára. Szabad-e engedni, hogy az ő szava
                        ne legyen cselekedetté? Apró szabálytalanságok miatt? Holnap tárgyalnia kell
                        Kerbolttal: Kerbolt szolidsága fedezni fogja őt! Kerboltnak azt kell
                        kivinnie a bizottságban, hogy ne nagyon kicsinyesen vizsgálják az ügyek
                        alapjait. Vajon megteszi-e ez a szigorú ember? Meg kell tennie: hisz híve,
                        bízik benne, bámulja alkotásait - nagyon jól tudhatja már Kerbolt, éppen a
                        maga tapasztalásából is, hogy tiszta elvekből nem lehet megcsinálni semmit.
                        Kerbolt úgyis beszélni akart vele - miről? Az asszony? Csak most meg ilyesmi
                        ne komplikálja az ügyeket! - Minek is van dolga az embernek mindig
                        asszonyokkal - (gondolta bosszúsan, de tulajdonképpen nagy önelégültséggel:
                        belekapaszkodtak az asszonyok, neki nem volt fontos soha, mindig inkább
                        gyengeségből ment bele; de karrierjének tagadhatatlan használt). - Csak most
                        az egyszer... de nem, ez nem lehet, ez már régi dolog, nem volna értelme
                        most - (gondolta, igen józanon). Talán éppen a saját ügyeiről akar vele
                        beszélni Kerbolt. Három óra tájt tért Madár János a hálószobájába, és hétig
                        aludt. Hétkor az ajtó alatt - ahol már régóta keskeny világosság szűrődött
                        keresztül, reggeli aranycsík - egyszerre csak halk surranással becsúszott az
                        Újvárosi Közlöny. A polgármester kikelt ágyából, fölvette az újságot,
                        visszafeküdt, és böngészni kezdte a betűket a szürke homályban.</p>
				<p>Csönd volt, a felesége már fölkelt, mindig korán szokott feküdni és korán
                        kelni, gondos háziasszony. Madár János zörögve kiterítette paplanán a nagy
                        lapokat. A barna szekrény frissen és komolyan állt őrt a fal mellett, a
                        spalettán is fény szűrődött át, csíkok, aranycsíkok mindenfelé.</p>
				<p>Az első cím, amit a polgármester meglátott: Nagy betörés Újvároson.</p>
				<p>- Botlató! - gondolta Madár János, amint figyelme megbotlott az újságcikken.
                        - Botlató! - Ma este óta már egyre ismételgette magában ezt a szót. Akkor
                        ötlött eszébe először, mikor Kerbolttól jött vissza, a koncertre, át a
                        városháza szokás ellenére kétfelé kitárt, cifra kapuján. A kapu alatt, éppen
                        középen, apró ércköldök okvetetlenkedett a sima aszfalton, záráskor ebbe
                        vetette meg magát a belső szárny leoltott vasretesze. De tárt szárnyak
                        között csak alkalmatlan botlatónak meredt, és Madár titkon mosolygott, amint
                        a koncert gyülekvő közönsége, fényes, betétes cipők, sorra csetledezett az
                        ügyetlen vasbütykön.</p>
				<p>- Botlató! - gondolta mindjárt. - Holnap le fogom vétetni, és az aszfaltba
                        vágatom a retesznek való nyílást. - Botlató! - ismételte akkor rögtön, egész
                        másra gondolva, arra, hogy kedves, lendülő terveit, hogyan botlatják egyre,
                        szamárságból, ostobák. - Botlató! - gondolt egyszer, a zene közben, az
                        asszonyokra is ezzel a szóval, Ilonára... - Ilonára és Kerboltra (akivel ma
                        oly kényes és fontos beszéde lesz)... - Botlató! - botlott meg most az
                        újságcikken, mely a szenzációs címet viselte: Betörés Újvároson! Éppen most
                        kellett ez is; igazában már rég nem volt ilyesmi Újvároson (no, annál
                        biztosabban meg lehet találni újvárosi rejtekekben pesti szenzációk
                        tetteseit). A róka is bejár a faluba csirkéért: Pesten működtek ezek. -
                        Botlató! - A polgármestert zavarta ez az új eset. Pedig voltaképp mit
                        törődik vele? Mást keresett ő most az újságban: a maga nevét érezte villogni
                        a szennyes betűk szeme közt, és már látott is egy cikket nagy címekkel:
                        Kitört a vihar! - De - belebotlott a másik címbe: Betörés, betörés! - s nem
                        tehette, hogy futtában azonnal tudomást ne vegyen mindenről, amibe
                        belebotlott... Betörés! És éppen az úri utcában, a Kossuth utcában, Újváros
                        hivatalnoknegyedében... Éppen most, mikor a tisztviselőtelepet reklámozza -
                        éppen jó reklám lesz... Botlató! - betörés Bátor Mórnál... Ah! - éppen
                        Kerbolt tőszomszédságában!</p>
				<p>- A rendőrségnél kivisszük, hogy a fővárosi lapok ne nagyon firtassák az
                        esetet - gondolt rá a polgármester, és szeme már a másik cikket kutatta:
                        Kitört a vihar!</p>
				<p>- Kitört a vihar! Dr. Madár János, városunk polgármestere, Pest vármegye
                        tegnapi közgyűlésén az obstrukció ellen szavazott... Hersei képviselő
                        helytelenítette Madár állásfoglalását, s bejelentette választóinak, hogy
                        ezentúl vezérük lesz, s a városi közéletbe be fog avatkozni. Hadat üzent a
                        városi rezsimnek.</p>
				<p>“Felülvizsgáló bizottság! Ez máról holnapra jött. Olyan váratlan, mint a
                        mesebeli haupttreffer. A pillanat
                        szülte.”</p>
				<p>“Hajrá! Hersei-Hirschfeld! Hajrá!”</p>
				<p>“Ez legyen a jelszó.”</p>
				<p>“Ti derék függetlenségiek, szaladjatok utána. Segítsetek új, felkent
                        vezéreteknek igazolni a Svarc Jenők, a hemzsegő negyvennyolcas zsidók
                        igazát.”</p>
				<p>(- Ah, ügyetlen, tehetségtelen! - bosszankodott a polgármester. Ezt az
                        embert, aki ezeket írta, mindenki az ő leibzsurnalisztájának gondolta: mert
                        egyszer megsajnálta szegény nyomorultat és némi támogatásban részesítette.
                        Könnyelműen híveket szerezni néha még rosszabb, mint ellenségeket. Mit
                        törődött ő tulajdonképp az újságokkal: amit a kicsapott díjnokok és
                        félbemaradt filozopterek irkálnak? Ők bírálják, ezek a tinók tanítják őt,
                        hogy kell a várost kormányozni!... Hadd ugassanak! De ha ügyetlen
                        dicséreteikkel sodorják kellemetlenségekbe, ha saját, egyoldalú, kicsinyes
                        velleitásaikat imputálják neki: a barátaink ellen igazán nem lehet
                        védekezni. Ez az újság - az ő pártlapja - hónapok óta valósággal antiszemita
                        hírébe keveri őt, és már nem tud hogyan védekezni ellene. Mert nyíltan
                        tiltakozni mégsem lehet: a katolikus körrel sem húzhat végre ujjat. Ah, már
                        szólni kell végre ennek az embernek: az ilyen jámbor, meggyőződéses marhánál
                        nincs rosszabb...)</p>
				<p>“Azt akartátok, hogy várossá alakuljunk. Falunak szegények voltunk, és
                        lettünk koldus - város.”</p>
				<p>(- Tinó! - gondolta Madár János. Hisz a várossá alakulást voltaképpen ő,
                        Madár akarta, a polgármesterségre neki volt szüksége: és hogy sokáig az
                        ellenszegülőt játszotta, az csak politika volt. - Tinó! és nem tudja azt,
                        hogy az ő városára, éppen most, nem szabad mondani, hogy koldus.)</p>
				<p>“Ti torokbűvészek, hangosan kiabálók, a jó étvágy fölkentjei, akik az
                        ellenzék öblös gyomrú szeladonjaival - (tinó! az ellenzéket szidja: mikor
                        éppen azt kell mutatnom, hogy ha az obstrukciót helytelenítem is,
                        megmaradtam igaz ellenzékinek!) telepedtetek a terített asztal mellé, és
                        zajos csámcsogással ropogtattátok agyaraitokkal a községi gazdálkodás
                        harapnivalóit.” (Tinó! még a panamákat emlegeti!)</p>
				<p>“Hajrá!”</p>
				<p>“A kapkodás, a rohanás, a sebtiben való cselekvés befészkelte magát
                        koponyáitokban, melyek tátongó ürességét megtölti a gondolat: Mi vagyunk az
                        urak! És szabad a vásár!”</p>
				<p>Madár János letette az újságot. Kéjes, vasárnapi szibaritasággal akart
                        elnyúlni még egyszer, mielőtt e kellemetlenségek mára végképp elöntik. Oly
                        nyugodt volt minden e kedves félhomályban. Csinos, bodros szobalány hozta
                        ágyához a reggelit, csengő, fehér edényeket. Feltárta az ablaktáblát, s az
                        aranycsíkok szétömlöttek széles, éles fénykévékké, elfolytak, lefeküdtek
                        padlóra, bútorokra, a székeken dagadó toronnyá rakott tiszta vánkosokra. S a
                        nagy szekrény teljes reggeli méltóságában bontakozott ki egyszerre, rezes
                        vakzáraival s sarkainak fényezett villanásaival. Oly nyugodt volt minden. De
                        a fénnyel hangok is bedőltek a kitárt ablakon, Újváros reggeli hangjai,
                        vaszörgés, tört harangszó, villanyoscsengések, ajtónyitás, porolt szőnyegek
                        puffanása, pergő asszonyszavak, hars kiáltások is, vad, sivító ütemű
                        kamaszhang:</p>
				<p>- Újvárosi - Friss Új-ság! - Újvárosi - Friss - Új-sááág!</p>
				<p>- Á, az ellenzéki - botlató - a Svarc Jenő lapja. Mari, hozzon egy Friss
                        Újság-ot.</p>
				<p>És végignyúlt újra a bevájt nagy ágyban, mintha máma nem is akarna fölkelni.
                        Pedig oly szép idő látszik ott künn! Lassan fog fölmelegedni az éji vihar
                        után. Madár újra fölvette a lapot. Az életes betűk kalapáltak, ketyegtek,
                        sziszegtek. Jó! Csak hadd sziszegjenek, kiabáljanak ide-oda! Ő nem fél, ő
                        hatalmas, nyugodt hatalom, jól érzi magát, játszik velük, ismeri őket
                        veséjükig. Tinók! Bőgjenek! ez az élet.</p>
				<p>De aggodalmak áradtak a papirosból, ijedelem, védekezések, bizonytalanságok.
                        Ez a hirtelenség, ez a hajrá, ez a sebtiben való cselekvés... Nem ingott-e
                        meg itt valami? lehet ez? lehet ez ellen védekezni? Ki gondolta volna...
                        ilyen hirtelen?</p>
				<p>“Ha pár hónappal ezelőtt meghallgatja a polgármester egy ibolyacsokros lovag
                        ajánlatát, akkor ma a lovag úr nem förmedvényeket, hanem ódákat zengene
                        dicsőségéről...”</p>
				<p>Ah... A Polgári Kör fáklyásmenetet rendez Herseinek, “azon alkalomból, hogy a
                        vármegyei közgyűlésen az obstrukció mellett, vagy inkább (vessük le az
                        obstrukciós köpönyeget) a polgármester ellen foglalt állást”... Ma este...
                        fáklyásmenet... “Jelszavakkal és görögtüzes jelenetekkel táplálni ezt a
                        szerencsétlen nemzetet - nem volt még elég?”</p>
				<p>- Apa, itt a Friss Újság... Apa, mama kérdezteti, nem kelsz még föl?</p>
				<p>- Hagyjatok békében! - ordított Madár János, és a Géza fiú ijedten surrant ki
                        az ajtón.</p>
				<p>- Apának rosszkedve van.</p>
				<p>- Hát mi vagyok én? Hát polgármester vagyok én? - dühöngött magában Madár, és
                        az ellenzéki lap zörgött a kezében. - Ez a Svarc Jenő is, meg a Nagy-Tatár,
                        az ilyenek: ezek Újváros kerékkötői. Ha őrájuk hallgatnánk, bizony nem
                        történhetne semmi - semmi sem haladna. Uff! föllebbezési blankettái voltak
                        készen, azelőtt, ennek a Nagy-Tatárnak, mindent fellebbezett a tanácsban:
                        megtörtént, hogy elaludt egy ügyet, fölriadt hirtelen, a már megszavazott
                        dologra nyújtott be interpellációt. Ezekkel kell neki udvariaskodni! a
                        zsurnalisztikával: a “közvéleménnyel”!</p>
				<p>Beszélnek... mennyi szamárságot! Az egyik antiszemitának bélyegzi: a másik
                        azt olvassa fejére, hogy a zsidók kifizették adósságait - mielőtt
                        polgármesterré lett.</p>
				<p>Mint döntő zápor, verték a vádak mindenfelül. Ami nagyot, hasznosat alkotott,
                        kulturális áldozatkészsége: éppen az vált váddá, gyanúvá ellene. Semmi sem
                        jó nekik. (“A mozit színháznak, a csinnadrattát zenének, tinglitanglit
                        művészetnek, pipaszurkálót könyvtárnak nézi a tanács.” Semmi sem jó nekik.)
                        Ha mindent csak önzően, szűk célokkal tenne, mint más, megértenék, hagynák.
                        Nem értik önzetlenségét, nem érzik a haladás szükségét: aljas okokat
                        sejtenek mögötte.</p>
				<p>“Egy kiérdemült handlé se vesz annyi mindent össze, mint az érdemes tanács.
                        Egy patkánnyal teli, vén házra fáj a foga. Fő a sok éhes patkány, aki szeret
                        rágcsálni.”</p>
				<p>Ó! Ötvenezer koronáért vette azt a házat. Néhány év alatt kétszázötvenezret
                        fog megérni! Nem vétette-e meg hat éve a Weisz-féle telket százezerért? ma a
                        beépítetlen része is többet ér! Mindenki tudja ezt. Világos, hogy mire
                        irányulnak ezek. Lehetetlenné akarják tenni a Tőkéssy-féle parcellázást.
                        Érzik, hogy ez nemcsak kedves terve, hanem fogózó, mentőkötele is. Érzik,
                        hogy szüksége van Tőkéssyékre. Az ördög tud ezek között valamit
                        megvalósítani! Érdemlik ezek?</p>
				<p>Az egyik cikk éppen félreismerhetetlen célzásokkal beszélt Újváros
                        közéletének megrontójáról, a régi, tiszta éráról, melynek vezetőjét a
                        polgármester magához láncolta, és romlott klikkjébe vonta. Ez egyenesen
                        Kerboltnak van szánva. “Csodáljuk - mondta a cikk -, hogy kiváló és
                        jellemeseknek mondott úriemberek nem tudnak ellenállni e férfibőrbe bújt
                        szirén bájhangjainak, s nem veszik észre, minő szemétdombra vonja őket.”
                        Szerencsére Kerbolt nem olvassa az újságokat. Különben mindjárt úgyis
                        beszélni fog vele.</p>
				<p>A polgármester erélyesen rúgta le magáról a takarót, s gyors, de gondos
                        toalettet csinált. Felülvizsgáló bizottság! - gondolta. - Itt van a nagy
                        próba: hamarabb, mint gondolta - botlató! Ah, mikor kopnak le mindezek a
                        botlatók? Megyek - gondolta -, elibük fogok lépni: önzetlenségem,
                        ártatlanságom tudatát szögezem elibük. “A köztisztviselő jutalma - gondolta
                        -, éjjelt-nappalt eggyé téve nem ismertem fáradságot, akkor, amidőn a
                        közérdekért, mások javáért tenni, alkotni kellett!”</p>
				<p>A városi szolga hordta fürdőjének a vizet. “Majd ha meglesz a vízvezeték...”
                        - gondolta. - Nem tudják, mit köszönhetnek nekem!</p>
				<p>- János! - mondta a szolgának. - Ez is nekem köszönheti a kenyerét - gondolta
                        -, négy új szolga! - Hogy pedig akaratom ellenére néha-néha
                        szabálytalanságot is kellett elkövetnem, annak a teljesen elavult községi
                        törvény az oka, mely megakadályozza a városok fejlődését, s melyen már
                        végiggázolt az egész ország városi hatósága... - próbálgatta magában a
                        frázisokat. - A nagyokkal nem törődnek: kicsiségekbe bukom bele; botlató! -
                        gondolta. És egyszerre Itália jutott eszébe, tengerparti reggel, egy pompás
                        hotel terasza, kis, uniformisos, hajlékony groomfiúk... (Ilona...) Két éve!
                        Valóban szabadságot kért, két hetet akkor, évi jelentésének
                        megszerkesztésére, aztán megint két hetet s megint: az évi jelentésből a
                        város félszázados története lett, egy emlékmű, egy jubileumi könyv: s kérte,
                        hogy hivatalától távol, nyugodtan írhassa meg: Kerboltot is kikérte, a város
                        volt bíráját, hogy a könyvhöz fontos adatokat szolgáltasson. Miért kellett a
                        város történetét éppen Itáliában megírni? Istenem! neki mindent megszavaztak
                        akkor! És Újvárosnak reprezentálni kell, Újváros polgármesterének utaznia
                        kell: tanulmányutakat! S úgy kellett a nyugalom is, a közélet undorai után:
                        egy kis nyugalom, amely mégis tevékenység! Istenem! a város története ma sem
                        kész, és Kerbolt, szegény Kerbolt, sohasem titkolta előtte rosszallását e
                        furcsa üdülésért, amibe őt is belevitte. Csupán Ilonáért ment bele
                        kétségkívül, aki már akkor is ideges volt, akinek környezetváltozást,
                        levegőváltozást ajánltak az orvosok. És... ott szövődött szerelmük Ilonával:
                        a pálmás hotelben, a szép olasz tavaszon... Istenem! úr volt akkor,
                        mindenható, és boldog és szabad! Ez a boldogsága, ez a kis csent nyugalom:
                        ez is fejére fog lázadni most!</p>
				<p>Vastag szivart dugott a szájába, a tiszta ing ropogott a mellén, büszkén
                        ütötte ki fejét a fényes gallérból. “Ha e világ mind ördög volna...” - mint
                        diákkorában énekelte, gyakran, szép öblös hímhangján! “Karrier? - gondolta.
                        - Nem, nem kell karrier most, gyávaság volna félreállni, itthagyni őket, míg
                        mind le nem győzte, mind el nem tiporta ezeket a férgeket!” Karrier? Minden
                        karriert nyitva érzett mindig: s sohsem érzett több erőt, mint most! Érezte
                        most, hogy minden lehetne: főispán, ha akar... hisz fölfelé mindenki
                        barátja: s egy lépés még a kormány felé... és... De előbb legyőzni itt
                        mindent, maga, a maga erejével, a tények döntő erejével.</p>
				<p>És - mi lenne itt most nélküle? Az üres pénztárra gondolt, a kuszált ügyekre,
                        melyekben senki kívüle nem tudna kiigazodni. Egy kéz: és minden pompásan
                        forog; vonjuk el a kezet, micsoda débâcle!
                        És a bukás: a város bukása - és az ő bukása! Az adósságai, a felelősség: az
                        ezer apróság, amiről nem tudna számot adni... Kis dolgokban mindig hanyag
                        volt: lehetett-e másképp? De ami kicsi volt a város nagy ügyei közt: nem
                        lesz-e nagy neki, ha magára marad? És a családja? az emberek, akik hozzá
                        vannak kötve? Ilyenkor érezte csak, hogy családja van: mint valamely tagját
                        akkor érzi csak az ember, ha fáj.</p>
				<p>- Géza! Géza! - paskolta meg a nagy fia fejét, aki jött kezet csókolni,
                        indult a templomba. A fiú meglepve, zavartan osont el.</p>
				<p>- Ma este fáklyásmenet... Herseinek... - gondolta a polgármester, megmarkolva
                        ezüstnyelű botját. Suhintott egyet, verte a lombokat.</p>
				<p>Aztán kimenet még szóba állt a hajdúval, szokott kedélyes leereszkedéssel; a
                        betörésről beszélt már a János, pletykáltak a városban. A gazdag Bátor
                        ügyvédnél törtek be, akinek Hirschfeld lány a felesége. Bátor nem volt
                        otthon, későn jött haza (kaszinói titkár lévén, kötelességének érezte
                        reggelig kártyázni), Bátorné a szüleinél aludt. A betörőknek mindezt tudni
                        kellett. Azt mondják, a Briliant itt van a városban, volt valami hecc a
                        Selig-kávéházban... A betörés csak zajjal történhetett, csodálatos, hogy
                        Kerbolték nem vettek észre semmit...</p>
				<p>- Gyula aludt volna? - csodálkozott Madár, s eszébe tűnt a világos kerti ház,
                        a nagy árnyékát sétáltató férfi. Egész éjeket így szokott sétálni...</p>
				<p>Ah, pedig érdemes-e rosszkedvűnek lenni? Madár dúdolva lépett ki a
                        lépcsőházba. Szemét nép... szemét nép... Vajon ezért a betörésért nem ő
                        lesz-e felelős? Kitelik ezektől. Közbiztonság... Madár János alatt!</p>
			</div>
			<div type="chapter">
				<head>20. §. MELYBEN, TÖBBEK KÖZT, EGY HASONLAT LESZ A KANNÁRÓL ÉS AZ
                        ÖNTÖZŐRÓZSÁRÓL</head>
				<p>...Hajnal, piszkos hajnal! Újvárosi hajnal! Hogy ültették föl a temetőfalra a
                        tökrészeg kárpitost lármás barátai! És hol-mindenhol nem hempergett a
                        szegény Partos bíró! Oly barátságtalan szürke hajnal volt ez, és egy aszfalt
                        volt az ég is, nedves aszfalt a föld, mikor Kerbolt tanácsos hazamenekült.
                        Szegény, alélt, éjjeli lények fordultak haza a sárban, undok, barna
                        generálszaftjában a kemény városnak. És villanyosok, az első villanyosok,
                        munkásvonatok, gyűrött, fekete emberek zsúfolt tartányai, zúgtak,
                        sivítottak, sebten, szigorúan. Még így vasárnap is; noha valami különbséget
                        már lehetett érezni. Nótákat vert ki csengőjén a hajnali kalauz. Haj!
                        csobbant, loccsant a barna tócsa a friss kerekek alatt, mint habverőtől a
                        csokoládéhab. Kerbolt sietett, borzongott, a ruhájához dörzsölte magát:
                        különösen ernyedtnek érezte tagjait, a szájában összement a nyál. Nem volt
                        hideg, és mégis hideg volt. Rideg, léha, bágyadt érzés a levegőben: a házak
                        ásítottak, az utca nyújtózkodott, az akácok dideregtek. Mintha nemcsak az
                        ember, hanem az egész város is: a kövek, a fák, álmatlanul töltötték volna
                        ezt a szennyes éjét.</p>
				<p>Kerbolt kimerült volt, zsibbadt, émelygett: és izmai megereszkedtek. Pedig
                        hányszor vigilált át egész éjszakákat, frissen, vígan! Hány szürke, pisla
                        hajnalon bolygott ebével boldogan a küküllei buksi dombok között! Leste,
                        mikor köt túl piros pántlikát a fehér havas. Ugrált az eb, és az ő lelke is,
                        hű, együgyű férfilelke ugrált a drága föld nyájas puháján...</p>
				<p>Az emberek lelkükön viszik múltjukat, mint holt kincsek zsákját, melynek csak
                        nehezét érzik és nyomását.</p>
				<p>Tutult, tutult valami nagy-nagy gyár. Az utcák mögött oszlott-foszlott
                        valahol a piros pántlika. Kéjelmetlen, a szürke égen, mint tűz a hamuban. A
                        hamu megfojtja.</p>
				<p>Kerbolt ernyedve hágott át a kertjén. A sűrű levelek zölden, haragosan rázták
                        vizüket. Kis, csúszós tenyerükön lébe gurult a fekete korom. Lepörgött:
                        piszkos gyöngy. Boldogan, lihegve szítták a fák a megtisztult leget.</p>
				<p>Sárgán, hidegen terjedt, csurongott a kora nap aranya a lombok mögött. Reggel
                        volt.</p>
				<p>És mint idült seb a reggel testén, szégyenkező emléke az éjnek - mily
                        szegényes fény most! -, égett a nagy villany a kerti ház üvegtáblái mögött.
                        A bőrdíványon, alva vagy ájultan, hevert még a szép nő, a nagy reggelben,
                        mint egy csipkerózsa, és messzire látott az üveges fényben. Kerbolt
                        lábhegyen nyitott oda hozzá, megérezte, hogy sírt, nem költötte föl, nagy,
                        heverő vadászkabátjával gyöngéden betakarta édes asszonyát. Aztán egy magas
                        széket állított elébe, leborítva medvebőrével, ellenzőnek, hogy az ébredő
                        nap gyenge arcára ne süssön.</p>
				<p>Hosszan, némán nézte a szép alvót, hogy elsimultak a vonásai, fehéren,
                        tisztán, mint egy gyermeké.</p>
				<p>A rigók, a feketerigók, szemtelen reggeli rikkancsok, visongtak.</p>
				<p>Kerbolt tanácsos kivitt egy karosszéket a kertjébe, közel, ahonnan látta
                        Ilonát az üvegen át, kivitt egy pipát a pipatóriumból. Istenem! most úgy
                        képzelhetné, ahogy álmodta, magát: boldog családúrnak, magyar úrnak,
                        egyszerű gazdának. Most az övé Ilona, mert látja, édes, gyermek asszonya,
                        övé, míg ő őrizi álmait. Övé, mert nincs ébren: míg nem szól, övé. Szegény,
                        szegény gyermek!</p>
				<p>Kerbolt örökké szeretett volna ülni így, a hajnali napban, alvó asszonya
                        mellett. Úgy érezte, hogy a régi megint, a régi szív: a magyar bíró, a német
                        erdész fia.</p>
				<p>Hova lett a piszkos éjjel, a piszkos emlékek? Nem volt lelkéhez való, nem
                        vette lelkébe: alig emlékezett rá. Talán nem is volt igaz, talán álom az
                        egész. Talán egész Újváros álom körülötte: egész Újvárost nem vette lelkébe.
                        Újváros, élete, kötelessége annyi éven át: nem lett övé soha, nem ment a
                        lelkébe. Ilyenkor... mintha nem is volna... Ez az asszony, ez a kert, ez a
                        karosszék, ez a pipa: ez volna egyedül!</p>
				<p>Csak a nagy, rossz álom körülötte bele ne csöngetne villanyával, bele ne fúna
                        kürtőivel az ő szép, csöndes nyugodalmába itt!</p>
				<p>Egyszerre édes, érzékeny lanyhaságot érzett. A fáradtság elült,
                        elcsöndesedett benne, mint a méregre ivott tej. Sírni szeretett volna, és jó
                        volt a pipa, hogy ne sírjon. A híres, vas Kerbolt...</p>
				<p>Máskor kemény volt, még önmagával is gőgös és rideg. De most, ezen a bágyadt
                        reggelen, amint lassan-lassan melegítette át lelkét a nap, s a fáradtság
                        elvette testének, lelkének erejét, megtörték a szokatlan izgalmak, ezer
                        szégyen alázta, és büszkesége szétmállott, mint lakatok a tűzben: szíve
                        melegen áradt ki ezer fájdalmasan olvadt zára alól, jóleső
                        szemérmetlenséggel, nem rejtőzve önmaga előtt, érzések forró patakja, ércek
                        lávája, édesen, mint a vér, mint a könny. Férfiú volt, mély és forró szívű,
                        tele jósággal, szeretettel a világ iránt.</p>
				<p>Nem, nem tudott, nem akart alább szállni az önbecsülésben. Szerencsétlen
                        volt, de nem hányhatott magának semmit a szemére. És tudta, hogy sohasem
                        viselné el, hogy szemére hányhasson valamit magának! Ha gyalázat éri,
                        távozni fog inkább büszkén, fölemelt fővel, elmegy, kész elmenni bármikor,
                        nincsen oka félni semmitől... Fájt neki, hogy boldogtalanná tette, akiket
                        szeretett: de tudta, hogy sok titkos jótett is marad utána, és megnyugtatta,
                        hogy távozásával nem okoz fájdalmat senkinek.</p>
				<p>Egyelőre itt ült, a napos reggelben nyugodtan, mintha öröktől fogva itt ült
                        volna. S mintha a boldogságot akarná rekonstruálni, boldogtalansága s
                        nyugtalanságai közepén, s magába szuggerálni, még egyszer, szerényen,
                        utoljára. Mintha valaki mosolyogna, erővel mosolyogna, hogy érezze, milyen
                        az öröm.</p>
				<p>Ilona itt van, idejött az éjjel, őt kereste a kerti házában, őhozzá menekült!
                        Milyen jó volna itt ülni örökké, mellette, álma mellett, a szép, sűrű,
                        reggeli lombok alatt!</p>
				<p>Itt, ezen a helyen, régi kedves terve volt, itt akart méhest csinálni.
                        Újvárosban méhest: micsoda sziget lenne ez! Itt zsonganának szerte a derék,
                        arany bogarak, mézzel és zenével és édes munkával. Be-becsapnának, mikor
                        nyitva volna az üvegtábla, körülmuzsikálnák dolgozószobáját: s aztán ki
                        megint a virágokra, haza a szalmapalotába. Csináltatna egy üvegkast is, hogy
                        lássa az életüket belül, megfigyelje. Nem, nem bántaná szegényeket! Nézné,
                        amint elcsapongnak a virágokon, az ezer és ezer piroson,
                        sisakvirágokon...</p>
				<p>Egy kis katicabogár mászott végig a kezén, gyengén cirógatva, alázatos kis
                        kliens, jött kezet csókolni. Kerbolt annyi jóakarattal nézte a szegény, apró
                        bogarat!</p>
				<p>Harangszó, vonatfütty, gyárkémény szólt egyszerre. A nap meleg volt már és
                        magas. A lombok fölszáradtak, hirtelen, mint gyermekek könnye.</p>
				<p>Zsemlye Vince megjelent a kertben, a kertész. Lassan csavarta rá az
                        öntözőrózsát a kannára. A rózsa gyengéd permetekben szórta a cseppeket.</p>
				<p>A víz kikígyózott a murvás útra, az ázott ágyasból, mint a telt edényből.</p>
				<p>- Azt gondolom, ne is öntözzek ma - dörmögte Zsemlye Vince.</p>
				<p>Ilona nyugtalanul aludt, meg-megfordult a kemény pamlagon. Szép ajka
                        lihegett. Az utcán zaj hallatszott.</p>
				<p>- Újvárosi Friss Újság! Újvárosi Friss - Friss - Friss - kezdték már itt is
                        kiáltozni.</p>
				<p>Ilona fölnyögött álmában, ideges mozdulatot tett. Újváros, az egész
                        szörnyeteg város, nehezült álmán, lidércnyomás.</p>
				<p>Egyszerre, a szomszédból, mintha egy sikoltást lehetett volna hallani. Mintha
                        ajtókat csapkodtak volna ott, mintha különös szaladgálás volna. Mi
                        történhetett...? Ilyen korán kelnek a Bátor Móréknál?</p>
				<p>Az alvó Ilona nyöszörgött, mint egy gyermek.</p>
				<p>Egyszerre aggodalmakkal lett tele a reggel. Kerbolt letette a pipát,
                        felugrott, járni kezdett, s már megnépesült rémekkel álmatlan feje, az éj
                        alakjai zsibongtak föl benne; mintha megturkálják a parazsat. Briliantot
                        látta, a feltámadt Briliantot, fölszabadult kísérteteket, Bontó Vilmát,
                        síró, szitkozódó, gyámoltalan, ijedt figurákat, mint egy groteszk színpadon:
                        Stark Rezsőt, a részeg Ampenszánt, Partos bírót. Újváros kísértetei... a
                        városé, melynek ő bírája volt, s amely most, ím, a fejére veri ezer átkát. Ő
                        nem volt bűvész, csak bűvészinas: nem bírt a fölidézett szellemekkel. Ezer
                        régi cselekedetének rémes árnya, ki nem számított következményei lebegtek
                        körüle. Emberek, akiket szeretett és tönkretett: akiket gyűlölt és segített
                        emelni. Város, melyet segített szörnyeteggé tenni: melyet kormányzott
                        hajdan, s mely összemorzsolja most, mint masina, ha elkapja gépészét. Mért
                        is avatkozott idegen sorsokba! Milyen nagy dolog az, milyen kiszámíthatatlan
                        felelősségű: embereket igazgatni! Érc és hármas erő övezze keblét, aki azt
                        meri!</p>
				<p>Madár Jánosra gondolt, ennek az egész, iszonyú hemzsegésnek a főalakjára:
                        őneki való ez! Az ő mosolygó arca otthon van itt. Ő tud nem venni komolyan
                        semmit, csak a várost: nem az egyeseket, csak az egész életét. Tud hidegen
                        bánni az emberekkel, nem törődni velük: mosolyogva igazítani az egészet. Ő
                        bizony nem érez felelősséget: s övé a világ!</p>
				<p>Mert - úgy érezte Kerbolt - az emberek kormányzásához nem tehetség kell:
                        hanem lelkiismeretlenség.</p>
				<p>Lelkiismeretlenség - és ravaszság.</p>
				<p>Nem tehetség, nem is akarat. Tehetséget, akaratot Kerbolt maga is érzett
                        magában, annyit, mint akárki. Szilárd, hajthatatlan, egyenes akaratot, mint
                        az a vízsugár, mely oly egyenesen ömlik, üt, csap ki a kanna csövéből - ha
                        nincs rajt a rózsa. Hatalmas vízsugár: melyet befogtak a munkába, e város
                        nagy malmát hajtani. Erős, durva, egyenes sugár, sok virág lecsuklott, sok
                        fű lefeküdt csapására! De Madár János megszelídítette a vad sugarat. Rózsát
                        tett az ő kannájára, a ravaszság rózsáját, szépen, nyájasan, egyenletesen
                        öntötte ki vizét, szőrmentibe fésülve a füvet.</p>
				<p>És övé a világ. Ő a kertész, ő a bábjátékos, ő a pók. És hálójába kerített
                        mindent, mindent, még őt magát is - még...</p>
				<p>Ilona nyöszörgött álmában, mint egy gyermek. Kerbolt egyszerre megállt
                        izgatott sétájában.</p>
				<p>Mi történt vele? Nem voltak többé természetes, egyszerű érzései. A harag, az
                        egészséges, férfiharag, megfulladt, mielőtt megszületett volna. S először
                        életében úgy érezte, hogy nem neki van igaza - hogy céljai, ideáljai,
                        akarásai, nevetséges és gyerekes fontoskodások egy más ember céljai és
                        cselekedetei előtt.</p>
				<p>Mi történt vele? Az erkölcs emberében megfordult az erkölcs. “A világ nem az
                        erkölcs szerint igazodik.” Hányszor hallotta, mondta is ezt! De most -
                        egyszerre - megértette! elhitte! belátta! Lehullott benne, mint a megérett
                        gyümölcs. S arcába csapta magának, mint más a gazemberséget, az áldatlan és
                        kétes becsületességet.</p>
				<p>- Hazugság! Önáltatás! - mondta, és Madár Jánosra gondolt. Végelemzésben
                        Madár az igaz, jó és erős ember.</p>
				<p>Letette a pipát, s fájó szívvel nézett az álmában hánykolódó Ilonára.</p>
				<p>Neki, az olyan embernek, mint ő, távozni kell, nem való ide... Igen, beszél
                        Madárral, végképp tisztázza helyzetét, nem tűr meg semmi kétességet, s
                        aztán...</p>
				<p>- Rendőrök jöttek - mondta Zsemlye Vince. - Betörtek Bátoréknál. Fölbontották
                        a wertheimkasszát.</p>
				<p>Kerbolt agyán új izgalom futott át.</p>
				<p>- Mikor?</p>
				<p>- Éjjel. Két óra tájt. Újságot is hoztam.</p>
				<p>Bizalmasan mosolygott, rakoncai polgár, mint falusi úrra, akivel tud beszélni
                        a paraszt.</p>
				<p>- Benn van az újságba is.</p>
				<p>A Friss Újság-ot tárta ki a tanácsos. De... a maga nevét látta, magáról egy
                        cikket: támadó cikket, mint a polgármester eszközéről. A Bátorék udvarán
                        rendőrök vizsgálták a lábnyomokat.</p>
			</div>
			<div type="chapter">
				<head>21. §. MELYBEN KÜLÖNBÖZŐ JELENETEK FOGNAK LEJÁTSZÓDNI</head>
				<p>Mikor Partos bíró ismét fölmerül előttünk az újvárosi éj homályaiból,
                        külseje, be kell vallanunk, a tegnapitól nem előnyére különbözik. Ruháján,
                        melynek hullámait tegnap még kacér egyenesek szántották át, mint a
                        dél-amerikai térképeket, mára már nyoma is alig maradt a vasalásnak:
                        nadrágja sáros volt, gyűrt kabátja pihés. De még gyűröttebb volt arca és
                        lelke: iszonyú csukló furdalásokat érzett, s a nappali fény, a friss és
                        ragyogó reggel, szinte szemérmét sértette - bújt volna! süllyedt volna!</p>
				<p>Ó, ha otthon volna! Vagy legalább Pesten! Levelet kell írnia a feleségének:
                        akinek eddig minden fillérről be szokott számolni. Rettenetesen,
                        valószínűtlenül sokba került az az éjszakája - maga sem tudta, hogyan.
                        Meglopták? Ez volt a legrosszabb, ezt nem lehetett letagadni, elfelejteni...
                        S ijedten tapintott a másik zsebére, ahová a bankból fölvett nagy pénzét
                        rejtette, hogy legalább az nem tűnt el? Szeretett volna azonnal visszamenni
                        Pestre, bezárkózni a hotelszobába, lefeküdni, be nem engedni senkit, egyedül
                        maradni, nem is hallani többet Újvárosról. De érezte, hogy ezt nem lehet, és
                        hiába is volna: őt ide helyezték át, ő most már újvárosi lakos! s ez az
                        éjszaka beavatás volt egy új életbe, amilyenről neki eddig sejtelme sem
                        volt. Villanyosra ülni? Hisz amint Pestre ér, akár rögtön induljon is
                        vissza! Még ma délelőtt el kell mennie a polgármesterhez, jelentkeznie a
                        hivatalában; ebédre Kovácsékhoz - nem vetheti meg egykori iskolatársát, mert
                        csak egyszerű tanító - estére pedig a piktorékhoz...</p>
				<p>Arra meg, hogy e hirtelen szőtt kötelékeket széttépje, most kevésbé lenne
                        ereje, iniciatívája, mint bármikor. Fáradt volt és apatikus: valami állati
                        megadással érezte, hogy tovább fog menni - Újváros útain.</p>
				<p>És - az okmányai! Egyszerre eszébe jutottak az elveszett okmányai. Jelentést
                        tegyen róluk a rendőrségnek? Alig érkezik Újvárosra, és már rendőrség,
                        már... mindenféle ügyek... Jobb volna talán csak azt mondani: elvesztette,
                        maga sem tudja, hol... A polgármesternek említést tesz róla... benne volt
                        bizalma. Oly szíves, oly derék ember! S hisz ő is, Borsai is láthatták az
                        irattáskát a kezében...</p>
				<p>Megkávézott a kávéházban, a kávé egy kis erőt adott neki, semmi álmosságot
                        nem érzett, inkább izgatott volt. Még egyszer megolvasta pénzét, ezerszer is
                        megnézte az órát, ideje-e már a polgármesterhez menni? Maga sem tudta, bele
                        fog-e menni a tisztviselőtelepi házépítésbe vagy nem, de elhatározta, hogy
                        azt a körülményektől fogja függővé tenni, a közelebbi felvilágosításoktól. A
                        polgármesterben megbízhatik! Nem volt ereje egyedül határozni...</p>
				<p>Künn zsúfolt villamosok rohantak Pest felé. Az újvárosiak vasárnap tódultak
                        be a fővárosba. Az utasok tömege majd szétfeszítette belülről a kocsik
                        oldalait, és kibuggyant az ajtóknál, mint a telt edényből: még a lépcsőket
                        is teleállták. A megállóknál valóságos csaták fejlődtek.</p>
				<p>Partos ismét áthaladt a téren. Egy piaci kikiáltó, élesen, a tárgyhoz
                        egyáltalán nem illő, irodalmi, modern hangon és stílusban kínálta portékáit.
                        Egy félkegyelmű a járdán, egy hülye - dadogó nyelv, tátott száj, ingó fej,
                        dülledt szemek - bámészan ácsorogva, félelmesen köszönté.</p>
				<p>A reggeli nap nyájasan mosolygott, csillogtatta a piac pocsolyáit, kigyalulta
                        arany gyalujával a bódék szálkás léceit.</p>
				<p>A városházán ma későn kezdődött az élet. Begyűltek, de inkább kaszinózni,
                        mint munkára: itt találkoztak a “hivatalos” sörözés előtt. A nagyfejűek még
                        benn se voltak. Az iktatóban egy szerencsétlen fél érdeklődött valami akta
                        iránt. Ami kilátástalan vállalkozás lett volna még hétköznap is. (Az
                        irodatisztről azt pletykálták, hogy hentesnek adogatja el az irattárt.)</p>
				<p>- Kérem, itt akar uraságod valamit megtalálni? Hisz ez egy rongyos
                        panamafészek... Nincs meg, kérem, előre tudom - mondta a díjnok,
                        cinikusan.</p>
				<p>Csak az elnöki tanácsos szobájában volt már élénkség. Ott összegyűltek a
                        város napszámosai: a tanácsos úr ilyenkor szokta kiutalni a heti béreket.
                        Utcaseprők, plakátragasztók, csengettyűsfiúk... öregek, asszonyok,
                        gyerekek.</p>
				<p>Kerbolt, akit kollégái zordnak és barátságtalannak ismertek, ezekhez az
                        emberekhez leereszkedett. Idealista volt: szerette a népet, szigorú, de
                        igazságos akart velük szemben lenni. Ilyenkor ismét a régi bírónak érezte
                        magát, szóba állt velük, korholt, tanácsokat adott: és most, egyensúlytalan
                        hangulatában szinte menekült ehhez az elfoglaltsághoz, amely mégis a
                        hasznosság némi érzésével kötötte le figyelmét.</p>
				<p>- Hát maga összeesküdött-e már az urával? - kérdezte egy asszonytól, egy még
                        elég fiatal, kardos külsejű nőszemélytől.</p>
				<p>Az asszony egész szóárt öntött ki válaszul. Nem bizony, dehogy esküdött
                        össze, mennyibe kerül az, már maga a pap is, minek az nekik, szegény emberek
                        ők, attúl ugyan nem lesz nagyobb a böcsület, szegény embernek úgysincs
                        böcsülete...</p>
				<p>- A maga férje most munkás, ugye? - kérdé Kerbolt.</p>
				<p>- Igenis, kérem.</p>
				<p>- Gépek körül dolgozik?</p>
				<p>- Igenis.</p>
				<p>- Hát nézze, ha most elkapja a masina, akkor maga nem kap utána semmit, mert
                        nem hites férj és feleség: de ha összeesküsznek, a munkásbiztosító pénztár
                        fizet...</p>
				<p>- Gyula, kérlek - nyitott be egyszerre Madár János az ajtón. - Van most egy
                        kis időd?</p>
				<p>- Bocsáss meg, látod, hogy el vagyok foglalva - szólt Kerbolt
                        barátságtalanul.</p>
				<p>- Darabos, konok ember - mondta Adamec főszámvevő, amint Madár szokott finom,
                        megértő mosolyával mesélte neki ezt a rövides kiutasítást.</p>
				<p>- Nem szeretnék tőle függeni - szólt Balázsy főjegyző. - Nincs
                        igazságtalanabb, mint az igazságos ember... Mindenkihez ilyen: goromba,
                        részvétlen.</p>
				<p>- Ellenkezőleg, csupa szív, csupa vaj - védelmezte Madár János a barátját. -
                        Csak nem szereti mutatni.</p>
				<p>...Amint a polgármester benyitott az imént Kerbolt szobájába, az egyik
                        csengettyűsfiú, aki éppen az ajtónál állt, megrezzent, és egy zöld
                        papírskatulyát ejtett ki ujjasából. A skatulyából különböző színes
                        plajbászok gurultak szét s töredeztek össze a padlón, s a fiú előbb
                        önkénytelen utánuk ágaskodott: de aztán, észbe kapva, megállt mereven, s
                        iparkodott úgy tenni, mintha a plajbászok nem tőle származnának, mintha az
                        egészhez semmi köze sem volna. De Kerbolt észrevette, megismerte: a színes
                        ceruzák az ő asztalán szoktak volt heverni, pontos, szinte felesleges
                        könyveinek rubrikáit színezgette ki velük, szerette a pontosságot, az
                        áttekinthetőséget, szerette magát a száraz, gépies munkát is, izgalmait,
                        rossz hangulatait gyakran ölte ilyen rubrikázásokba.</p>
				<p>- Te itt maradsz, utolsónak! - kiáltott rá a megszeppent fiúra.</p>
				<p>- Lesz ennek! - susogták a többiek. Mindenki látta, hogy a szigorú
                        tanácsosnak még a szokottnál is rosszabb kedve van. A fiú halálos félelmek
                        között szorongott. A zöld falak ijesztő rengetegként vették körül. Kerbolt
                        zöldre festette a dolgozószobája falait, zöld szőnyegekkel boríttatta
                        padlóját, zölddel, hogy zöldben érezze magát, erdőben, gyepen. Zord szemének
                        kellett ez, gyermekkori, Jókaiból maradt szentimentalizmusának, melyhez mint
                        mindenhez, egyforma híven, egyforma makacsul ragaszkodott; rideg, gyermekes,
                        külsőleges fantáziájának. Virágot nem tűrt: az csak a tövén szép. De a holt
                        tárgyakon eleven színt kívánt. Még az asztalterítő is zöld volt, a függönyök
                        is.</p>
				<p>- Zöld szoba! A zöld szoba! - élcelődött ott künn a főszámvevő. Furcsa
                        bogarai vannak néha a legkomolyabb embernek is. Nem nevetséges-e ez egy
                        ilyen komoly hivatalban?</p>
				<p>- A dolgozó ember hangulata fontos - mondta az intelligens polgármester. -
                        Hidd el, kérlek, az ilyen hangulati szükségletek kielégülése lényegesen
                        emelheti a munkakedvet: kivált az érzékenyebb kedélyeknél.</p>
				<p>- Kiről van szó? - kérdé egy vékony úr. Villogó szem, maliciózus mosoly,
                        meghatározhatatlan életkor; most fordult be éppen a folyosón: a
                        zsurnaliszta, Svarc Jenő. - Jó reggelt kívánok, polgármester uram! Kerbolt
                        Gyula bácsiról van szó? Ó, nagyon bájos! ezek az apró gyengeségek
                        hozzátartoznak... Nélkülük nem volna olyan bájos... olyan -
                        biedermeier...</p>
				<p>A polgármester érezte, hogy ingerültsége egyre nő, nő, és ki kell törnie. Egy
                        pillanat alatt eltűnt a szomszéd hivatalszobában, ahol díjnokok dolgoztak -
                        onnan hallatszott ki mennydörgő férfias hangja, mellyel hajdan, a
                        spriccerpárt fénykorában gyakran ragadta el az újvárosi dalárda
                        publikumát:</p>
				<p>- Vasárnap! Mikor munka van, akkor nincs vasárnap! Azt a szentséges
                        atyaistenit az ilyen állatoknak! Csendőrt állítok a maga háta mögé! Hát mi
                        vagyok én? Hát polgármester vagyok én?</p>
				<p>A zsurnaliszta mosolygott.</p>
				<p>- Az öreg nem nagyon válogatja a szavait. És nem remonstrálnak?</p>
				<p>- Ugyan - mondta Balázsy. - Tíz perc múlva megbánja: még ő kér bocsánatot.
                        Máskor meg olyan kedves hozzájuk: mindent megtesz nekik... Ez csak arra
                        való, hogy imponáljon: meg is kívánják néha. Különben hisz nincs nála
                        generózusabb...</p>
				<p>- Csakugyan, mindenki tudja, hogy generózus a pártfogoltjaival - jegyezte meg
                        maliciózusan Svarc Jenő, s aztán tüntető tapintattal sietett más térre
                        fordítani a beszélgetést. - Ma mindenki ideges: dies nefastus - mint a római jogban mondják - (kérkedett
                        egyetlen jogi vizsgájának emlékeivel). - Az éjjel betörtek Bátoréknál:
                        hallották már az urak? Meg akarom kérdeni Kerbolt bácsit: tud-e róla, mint
                        szomszéd?</p>
				<p>- De hát igaz-e, hogy fáklyásmenet lesz az este? Magának tudni kell, maga
                        benn van - faggatóztak vissza az urak.</p>
				<p>- Márma mindenki ideges - felelt a hírlapíró rejtelmesen.</p>
				<p>...Kerbolt szobája lassanként kiürült. A tanácsos egyedül maradt a bűnös
                        csengettyűsfiúval. Fölkelt székéről, megállt a rettegő gyermek előtt.</p>
				<p>- Hány éves vagy?</p>
				<p>- Kilenc.</p>
				<p>- Mért vitted el a plajbászokat?</p>
				<p>- Én nem vittem el.</p>
				<p>- Mért vitted el?</p>
				<p>- Pingálni akartam.</p>
				<p>Kerbolt fölvett az asztalról egy egészen új csomag ceruzát.</p>
				<p>- Nesze! Ez a tied! Itt van egy hatos is. Hol az anyád? Hogy hívják az
                        anyádat?</p>
				<p>- Csereklye Ferencné.</p>
				<p>- Mondd meg az anyádnak...</p>
				<p>Ebben a pillanatban Madár János megint benyitott ingerülten,
                        türelmetlenül.</p>
				<p>- Kérlek, Gyula, beszédem van veled: küldd már ezt a kölyköt a...</p>
				<p>- Hordd el magad!... - kiáltott Kerbolt egyszerre, rettentően kiegyenesedve,
                        irtózatos hangon a szegény kis csibészre, aki bámulva és rémülten iparkodott
                        kezét megcsókolni. - Nem hallottad, hogy takarodj innen? Nem értesz? -
                        ordított mind iszonyúbb haragra gyulladva.</p>
				<p>A fiú vergődve igyekezett láthatatlanná válni.</p>
			</div>
			<div type="chapter">
				<head>22. §. EGY SÁMSON ÉS EGY ATLASZ</head>
				<p>- Gyula - szólt a polgármester. - Kérni akarlak valamire. - És közelebb
                        lépett barátjához. - Mi az? Hogy nézel ki? Nem aludtál máma?</p>
				<p>- Nem jól - felelt Kerbolt.</p>
				<p>- Igaz: valami betörés volt a szomszédságodban. Tudsz róla?</p>
				<p>- Most mondja a kertészem.</p>
				<p>- Nem hallottál az éjszaka semmit? Ébren voltál, és nem hallottál semmit?</p>
				<p>- Nem hallottam semmit - szólt kitérve Kerbolt. Megsimította a homlokát.</p>
				<p>Egy pillanatra Briliant, Vilma, minden fölvillant az emlékében.</p>
				<p>- Gyula - szólt Madár János. Leült az asztalhoz, és szivarra gyújtott. -
                        Komoly kérésem van hozzád. Látod, micsoda hajszát kezdtek ellenem. A dolog
                        egészen komoly mérveket ölt. Tudod, hogy holnapra rendkívüli közgyűlést
                        híttak össze. Ezen egy bizottságot fognak kiküldeni az én működésemnek a
                        felülvizsgálására.</p>
				<p>Kerbolt nem felelt. Madár idegesen kutatta szemeit.</p>
				<p>- Aljas politikai bosszú az egész - mondta.</p>
				<p>Kerbolt lassan, Madárra rá sem nézve, felelt:</p>
				<p>- A közgyűlésnek joga van kiküldeni ilyen bizottságot.</p>
				<p>- Joga van! Joga van! Hogy beszélhetsz ilyen hidegen? Közönyt akarsz mutatni,
                        pedig nem lehetsz közönyös. Hisz végre is (te nem nevetsz ki, te jól tudod,
                        hogy ez így van) itt az életünk művéről van szó. Igen, nemcsak az enyémről,
                        a te életed művéről is. Együtt terveztük, együtt alkottunk mindent, együtt
                        kell megvédenünk. Cserbenhagynád-e a művet most, amikor veszély
                        fenyegeti?</p>
				<p>Kerbolt erős belső ingerültséget érzett e szavakra. Egyenes lelke valami nem
                        egyenest sejtett bennük. Nem úgy hangzottak-e, mint cinkosok szavai? “Együtt
                        terveztük, együtt kell megvédenünk. Cserbenhagynád-e?” Ah! - Hát cinkosa ő?
                        Hát valóban hozzá van kötve ehhez az emberhez? Félnie kell bizottságoktól,
                        felülvizsgálásoktól?</p>
				<p>Egyszerre felébredt egész régi büszkesége.</p>
				<p>- Nekem tiszta a lelkiismeretem. Ha bizottságot küldenek: bármely pillanatban
                        kész vagyok számolni.</p>
				<p>- Tudom, Gyula, tudom... Éppen azért akarlak téged kérni. Neked tiszta a
                        lelkiismereted, és tiszta a kezed is. A lelkiismeretem nekem is tiszta. De a
                        keze hogy maradjon tiszta annak, akinek sárból kell építeni? Sárból építeni:
                        ez volt mindig a szenvedélyem, ez is szenvedély. Gyermekkoromban az anyám,
                        hogy az ura Rakonca bírája lett, engem már úrnak nevelt: valami
                        kiállhatatlan pedáns tisztaságot értett az úri nevelésen. Jött mindig az
                        udvarba: “Mutasd a kezedet!” Az én kezem mindig sáros volt: mert sárból
                        építettem. Látod, ilyesvalamit érzek most is: mint mikor az anyám jött, és
                        parancsolta: “Mutasd a kezedet!” A kezem piszkos, de a sárpalota kész; egy
                        kis idő kell még, felszárítja a nap, bevakoljuk, senki sem fogja mondani,
                        sárból van. Ez a te palotád, a Kerbolt bíró palotája, amit én fölépítettem,
                        amit neked nem sikerült: mert nem akartad besározni a kezedet.</p>
				<p>Kerbolt nem felelt. Madár feszülten hangsúlyozta:</p>
				<p>- A modern, a rendezett Újváros épülete.</p>
				<p>Kerbolt még mindig hallgatott.</p>
				<p>- Nem gondolhattad - kezdte ismét Madár -, hogy ennyi szenny között ártatlan
                        maradhatok. Biztosan érzed te is, hogy itt ember kellett, aki tesz, és nem
                        kényeskedik. Magamnak nem használt ez, ha tudja valaki, te jól tudod. A
                        városnak használt. Hogy boldogulhattam volna itt valami erkölcsi
                        szigorral?</p>
				<p>Kerbolt az öntözőrózsára gondolt, mely szelídíti a víz zuhanását.</p>
				<p>- Te tapasztaltad, hogy nem lehet avval boldogulni - folytatta Madár. -
                        Kérlek, ne vess meg engem, mert nem álltam meg félúton. Bajtársak voltunk,
                        és most szükségem van rád. Látod, nem erkölcsből üldöznek, hanem politikai
                        és személyi okokból. Te nem tisztelheted ezeket az okokat. Te boldog vagy,
                        tiszta maradhattál: most segíthetsz rajtam, éppen a tisztaságoddal...</p>
				<p>Kerbolt lassan emelte föl szemeit:</p>
				<p>- Mit kívánsz?</p>
				<p>- Tulajdonképpen semmit: csakhogy túlzott becsületességből ne tiltakozz, ha
                        téged is beválasztanak a felülvizsgáló bizottságba. Téged beválasztanak;
                        megcsináljuk, hogy beválasszanak. Tebenned megbíznak: téged mindenki
                        megvesztegethetetlen, az igazsághoz hajthatatlanul ragaszkodó embernek
                        ismer. Megválasztanak: te bevett ember vagy, utraque parte. Ne tiltakozz, ne gondold magadat érdekelt
                        félnek. Nem vagy az.</p>
				<p>Kerbolt sápadtan, lángoló szemekkel kelt föl a székéről:</p>
				<p>- És becsületes nevemmel fedezzek... mondd meg őszintén, mit kéne
                        fedeznem?</p>
				<p>Madár sok mindenre akarta még emlékeztetni barátját: jótéteményeire, arra,
                        hogy az állását is neki köszönheti, arra, hogy ez az állás is tulajdonképp
                        szabálytalanság... De érezte, hogy itt kősziklára bukkant. Sokkal jobban
                        ismerte és tisztelte Kerboltot, hogysem ezeket a dolgokat szemébe merte
                        volna vágni. Nem tudta, nem sejtette, hogy azok már titkon úgyis pusztítanak
                        benne. Jobbnak látta az elvi állásponton megmaradni.</p>
				<p>- Nézd, azok a szabálytalanságok nem is szabálytalanságok - mondta. - Csak
                        jóakarat kérdése ez: legnagyobb érdemeimnek azokat lehet tekinteni.
                        Mindennek a községi törvény az oka - mondta. - Nem sokszor beszéltünk erről?
                        Amely lehetetlenné tesz minden fejlődést. Ha át nem törjük a korlátokat.
                        Amerikát csak amerikai módra lehet építeni - mondta. - A cél és siker
                        igazolja az eszközöket. Te magad is beláttad, hogy ez úgy van.</p>
				<p>Kerbolt elgondolkozott. Valóban mi az, amit ő meg tudott itt csinálni a
                        tiszta kezével? Mi fűződik az ő nevéhez? Kossuth díszpolgársága...
                        frázisokkal átitatott lelke egyszerre megérezte, micsoda nevetséges
                        semmiség lehet ez ennek az embernek szemében. Mi hát? Néhány kényszerű
                        intézkedés a kolera ellen... “A Hunyadi útnak a Viola utcáig terjedő része
                        kockakővel kövezendő, a rakoncai út az ekképp nyert oszlopkövekből makadám
                        burkolattal ellátandó.” Micsoda óvatos, fukar kis művek a Madár János
                        Újvárosa mellett! Cél és siker...</p>
				<p>- A siker igen, a siker igazol - mondta lassan. - De ne kívánd, hogy én
                        igazoljalak. Én nem vetek a te szemedre semmit. Te ilyen vagy, neked ezt
                        kellett csinálni. S a tied a siker. Bár én is ilyen lennék, talán jobb
                        volna. De én más vagyok, és nem változhatom meg. Én nem mehetek veled ezen
                        az úton.</p>
				<p>- De éppen a siker, a művünk sikere forog kockán, - felelte Madár. - Ne
                        törődj velem, törődj a várossal, amivel annyi éven át annyit törődtél. Lásd,
                        ha baj lesz, minden összeomlik. Itt mindent én tartok a kezemben: itt senki
                        se tud semmit. Képzeled te, mi az a hitelmegdőlés? Tudod, hogy semmiből
                        csináltam mindent? pénz nélkül, szavamra, hitelemre! Nekem volt hitelem, a
                        városnak nincs. Látod, őszinte leszek, ebben a pillanatban nincsen pénzünk.
                        Alig van a város pénztárában pénz. Egy nevemmel kiállított nyugtát kezelünk
                        pénz gyanánt. Minden kellett, minden készpénz kellett egy nagyon fontos,
                        nagyon sürgős, a városra nézve nagyon hasznos, nagyon jövedelmező dolognak a
                        megteremtéséhez. Mindent kiadtam.</p>
				<p>- Hogyan tehetted ezt? Hogyan merhetted?</p>
				<p>- Nem lehetett késedelmezni: soha ilyen alkalom nem jöhetett többé. És
                        erősnek éreztem magamat, soha ily erősnek! Érts meg, őszinte leszek: a
                        tegnapi szavazatom egyik motívuma is az volt: erősíteni magamat! A kormány
                        mellett milyen erős lehettem volna, lehetek még. S kell az erő! Nem
                        magamnak: a városnak. Mit ér az ellenzékeskedés, az obstrukciózás, a
                        panamakeresés, szőrszálhasogatás? Magad látod, magad belátod már. Ismered a
                        Svarc Jenőket, a Nagy-Tatárokat! Kell az erő!</p>
				<p>- Én nem ilyen vagyok, én más vagyok - felelte Kerbolt. - Tudva támogassam a
                        panamát?</p>
				<p>- Minden összedől - kiáltotta Madár. - Amíg én itt vagyok nem kell félni
                        semmitől. Minden a legszebben megy, épül - fölfelé! De csak egy kis
                        bizalmatlanság legyen! Nézd! A villamos társaság bármely pillanatban
                        megtagadhatja az utcai áramszolgáltatást. Joga volna: most semmit sem
                        tudnánk törleszteni. De nem lekötelezettem-e mind, az egész társaság? Amíg
                        én itt vagyok... Szabálytalanság, mondod? De gondold el: minden összeomlik!
                        A város sötétbe borul. Én, én tartok mindent... Újváros olyan, mint házai:
                        kártyavár!</p>
				<p>- Te, te tartasz mindent...</p>
				<p>- Látod... mint ahogy Mátyás király után összeomlott minden. A te terveid...
                        jóformán a te alkotásaid. Még idő kellene, még én kellenék, hogy
                        megszilárdítsam. Össze fog omlani minden, és mindnyájunkat eltemet.</p>
				<p>- Kár érte? Talán kár érte? - kiáltotta Kerbolt. - Kár ezért a mindenért?
                        Omoljon össze, dőljön szét! úgy épült. Sárból épült. Én magam volnék az
                        első, aki szétrúgnám... ezt a piszkos építményt! Hogy magam is segítettem
                        építeni? A rab Sámson talán maga építette a palotát, amit később magára
                        temetett! Jó rabszolga voltam, kötelességből építettem. Amerikát! Ó, az én
                        világom a falu, egy puritán ház, egy Biblia - nem Amerika!</p>
				<p>- Ez az utolsó szavad?</p>
				<p>- Az utolsó.</p>
				<p>Szünet. A sötétzöld falak elborították a lelkeket - mint egy rengeteg.</p>
				<p>- Érts meg, János, én nem vetek a szemedre semmit, én... én tudom... hogy
                        voltaképpen neked van igazad: de ne kívánd, hogy magamat megtagadjam. Egész
                        életemnek, minden büszkeségemnek csak egy értelme van: a következetesség.
                        Ne kívánd, hogy erről mondjak le.</p>
				<p>Madár, a sikerekhez szokott, az emberekkel bánni tudó, türelmetlenné vált.
                        Bármerre tapintott, a kősziklát érezte.</p>
				<p>- Kegyetlen vagy, Gyula. Kegyetlen vagy... hozzám csak úgy, mint ahhoz a
                        csengettyűsfiúhoz.</p>
				<p>Kerbolt megrezzent. Gyöngeségére emlékeztették. Elfordult, dacosan, mint egy
                        bűntudatos.</p>
				<p>- Nézd: gondolj rám, a barátodra - folytatta Madár. - Ismered az anyagi
                        helyzetemet. Tudod, hogy el vagyok adósodva. Tudod, hogy rám végzetes
                        csapást is mérhetnek. Gondolj a családomra...</p>
				<p>Kerbolt elsápadt. Ez a szó, mint egy villámfény, iszonyú komplexumot
                        világított meg a lelkében.</p>
				<p>- És gondolj magadra is... magatokra - folytatta Madár. - A te állásod.</p>
				<p>Ebben a pillanatban kopogás hallatszott.</p>
				<p>- Szabad! - kiáltott Kerbolt.</p>
				<p>Szinte örült a látogatóknak. Nem, ez a beszélgetés nem tarthat tovább. Mohón
                        sietett Svarc Jenő elé, akivel pedig sehogy sem rokonszenvezett.</p>
				<p>- Detektív vagyok - mutatkozott be tréfásan a zsurnaliszta. - Igen,
                        Franciaországban a hírlapírók sokszor a legkitűnőbb detektívszolgálatokat
                        végzik. Joseph Rouletabille; kérem, tetszett olvasni A sárga szobá-t? Gyula
                        bátyám... Gyula bátyám... - mondta egyre a hírlapíró, mintegy tetszelegve ez
                        otthonos, magyaros megszólításban: biedermeier, mint ő kifejezte. - Gyula
                        bátyám hallott valamit az éjjeli eseményekből?</p>
				<p>- Nem hallottam.</p>
				<p>- Semmi neszt, semmit? Ah, ez érdekes! Gyula bátyám a kerti házban szokott
                        aludni, ugye? Nyitott ablakoknál? És nem zavarta meg semmi mozgás... semmi
                        hang. Ez érdekes... Ne tessék nevetni - folytatta. - Néha éppen az a
                        legérdekesebb, ami nem látszik annak. Tehát: semmi nesz? Gyula bátyám
                        kétségkívül igen mélyen alszik... nyugodt ember... jó lelkiismeret...</p>
				<p>Kerbolt Madárra nézett:</p>
				<p>- Nem aludtam.</p>
				<p>A hírlapíró valósággal ugrott örömében.</p>
				<p>- Á, á, ez igen érdekes... és nem hallott semmit. Pedig kétségkívül ott
                        dolgozott a kerti házban... mint mindig... nyitott ablakoknál, ugyebár?</p>
				<p>- Nem... Ezúttal nem voltam ott.</p>
				<p>- Á? Hát benn tetszett lenni a szobákban?</p>
				<p>- Nem! Nem voltam otthon! - kiáltott Kerbolt türelmetlenül. Bosszantotta az
                        újságíró tolakodása, de nyílt természete mégsem tudta megtagadni a
                        feleletet.</p>
				<p>A polgármester meglepetve pillantott barátjára.</p>
				<p>- Á, á - kiáltott a hírlapíró. - Hisz ez nagyon érdekes! Gyula bátyám házon
                        kívül töltötte az éjszakát. Hát hisz akkor Gyula bátyám ellen fogok mindjárt
                        detektívvizsgálatot indítani. Gyula bácsi lumpolt! No ez nagyszerű! Ez
                        felfedezés! A törvény nevében, Gyula bácsi, merre járt?</p>
				<p>- Sétáltam - mondta Kerbolt, inkább Madárnak, mint Svarcnak.</p>
				<p>- Rosszul éreztem magam, és a Duna-parton sétáltam.</p>
				<p>- Az újvárosi Duna-parton? Nagy merészség... Éjjel sétálni az újvárosi
                        Duna-parton...</p>
				<p>...Künn a folyosón élénk beszélgetés, vidám zaj hallatszott.</p>
				<p>- Erre, erre... Itt lesz a tanácsosa szobájában... Az elnöki tanácsos
                        szobájában... Tessék csak... Tetszik ismerni Kerbolt tanácsost?</p>
				<p>Partos járásbíró lépett be, Adamec főszámvevő kalauzolásával.</p>
				<p>- Á, a járásbíró úr! - fogadta a polgármester tüntető szívességgel.</p>
				<p>- Isten hozta. A telep ügyében, ugye? Azonnal... átmegyünk az én szobámba...
                        Ismerik egymást az urak? Kerbolt tanácsos...</p>
				<p>Bár Kerbolt, mint egy sötét alak, mint éjjelének egyik rémképe, élt ma a
                        járásbíró fantáziájában, mégis öröm volt szinte és megkönnyebbülés, hogy
                        most találkozott vele. Hisz Kerbolt is ott volt, vele volt: egy tekintélyes
                        városi ember! Ez megmenti őt minden szégyenkezéstől, ez megkönnyíti az egész
                        ügyet.</p>
				<p>És a különös, zöld szoba hangulata egészen felélénkítette.</p>
				<p>- Volt szerencsém - kiáltott. - Volt szerencsém: az éjjel. Micsoda
                            établissement is volt az? no, nem éppen
                        a Ritz - tette hozzá mosolyogva, hogy az egészből tréfát csináljon. - Sokkal
                        kevésbé előkelő.</p>
				<p>Mind meglepetve néztek Kerboltra.</p>
				<p>- Selig-kávéház, vagy hogy hívják... Café Selig - folytatta a járásbíró. -
                        Kérem, az irattáskám nem került meg... Nem tudom: jelentést tegyek a
                        rendőrségnél?...</p>
				<p>Adamec eközben a polgármester felé közeledett:</p>
				<p>- Kérlek, polgármester uram... sürgősen keresnek... baj van...</p>
				<p>- Megállj! - kiáltott a polgármester. - Mi baj?</p>
				<p>- A villanyos társaságtól... Azonnali törlesztést kívánnak... Rubinek úr van
                        itt...</p>
				<p>- Hisz tegnap beszéltem vele...</p>
				<p>- Meg vannak ijedve... A mai újságok telekürtölték a várost. Már vizsgálattól
                        félnek, isten tudja, mitől... Nyugtasd meg őket... Mind le van neked
                        kötelezve... épp azért ijedtek meg. Érzik, hogy minden a kezedben...</p>
				<p>- Fizetni: legjobb volna fizetni most... valamelyest - gondolta a
                        polgármester. - Csak tüntetésül... megnyugtatásul... Oly csekély összeg elég
                        volna... Ez snájdig dolog volna... Különböző számlák - gondolta - könyvek...
                        elszámolási rovatok... nem mindegy az?! Pénz - pénz! Amíg én itt vagyok -
                        nem kell félni... Nem mernek semmit - gondolta. - Majd csak meglesz! Egy
                        pillanatra - mondta hangosan. - Legyen szerencsém nálam, járásbíró úr.
                        Adamec pajtás, vezesd át a bíró urat, van ott snapsz, kínáld meg! Az
                        irattáska? hogy? a Selig-kávéházban? Majd azonnal megbeszéljük ezt. Pénz
                        nem veszett el? Majd azonnal... nem lesz baj! A telep dolgát is
                        megbeszélhetjük... Csekélység az egész... olcsón gyönyörű háza lesz a bíró
                        úrnak... A fő, hogy pénz nem veszett el...</p>
				<p>Partos elhatározta, hogy a pénzről, hogy az éjszaka utolsó részéről szót sem
                        fog ejteni. Nem, nem veszett el pénz!</p>
				<p>Be kell vallanunk, hogy történetünk ezen a ponton kissé zavarossá és
                        összefüggéstelenné válik. Dies nefastus - mint Svarc Jenő mondta. - A
                        hangulat rétegekben rakódott le a tanácsos szobájában, mint a ködfüggönyök.
                        Minden szó sűrűbbé tette a levegőt. De ezek a felhők nem hoztak villámot. A
                        meglepetések magyarázatlanul tolultak valamely egyre késlekedő, mindig
                        messzebb és messzebb csúszó, soha jönni nem akaró poén és tabló felé.
                        Furcsán kavargott belülről a furcsa hivatalszoba, mint egy kis örvény a nagy
                        tengerben, az újvárosi élet tengerében, egy kis sötétzöld örvény. Az ablak
                        is zöld festékkel volt bevonva embermagasságig, azon felül besütött a nap,
                        a vasárnapi nap, élesen, gyászosan a sötétzöld falra.</p>
				<p>Mért nem nyittatta ki az ablakot Kerbolt? Még érzett a levegőben a
                        parasztruhák, kékvászon, bőr, rossz dohány, izzadt munkástestek fürdetlen
                        illata. A nagy vasárnapi parasztszag: amilyent falusi templomokban érezni
                        nagymisén. Megmaradt leheletek. S lehelete volt mindennek ebben a szobában.
                        Az akták, az újvárosi akták a polcokon, ezer szájjal lélegzettek kék és
                        fehér papírlapjaik között. A friss újság az asztalon a botrányok sűrű gőzét
                        bocsátotta. S füst, cigarettafüst, áradt a napfényben. S az emberi lelkek
                        lehelete.</p>
				<p>Minden szó még sűrűbbé tette a levegőt. Minden szó fontos lett, minden hír
                        fontos lett és furcsa. A szók a levegőbe ragadtak, a sűrű, ragadós levegőbe.
                        És mikor beállt a hallgatás, senki sem vette észre: mert a szók a levegőben
                        maradtak. Kerbolt fúlva érezte, hogy csap össze feje körül az örvény. A füle
                        zúgott, és az újságíró tréfálkozásai komoly és rettenetes vádakként
                        csengettek bele. Úgy érezte, mint aki gyanú alatt áll, és aki körül szűkül a
                        gyanú. Érezte, hogy exponáltatott, hogy ezek az izgatott, kíváncsi arcok
                        mind az ő lelkébe kívánnak tekinteni. Milyen gőgös, hideg méltósággal nézett
                        volna a szemükbe máskor! De most - most rejtenivalója volt: és ez bénává
                        tette a nagy férfit. Tétován vergődött benne a gondolat: hát mivel jobb ő
                        Madár Jánosnál - ha neki is van rejteni valója?</p>
				<p>S Kerbolt bénasága átszármazott a többiekre is. A meglepetés, az aggodalmak
                        bénasága volt ez. Csak az újságíró fecsegett tovább, simán, zavar nélkül,
                        elemében, mint hal, ha tovasurran az örvényben úszó, kapkodó, fuldokló
                        emberek körül:</p>
				<p>- Á, igazán a Selig-kávéházban találkoztak? Nohát ez nagyon érdekes! Gyula
                        bácsi, mit hallok? És még azt mondja valaki, hogy semmi sem új a nap alatt!
                        És a bíró úr elvesztette az irattáskáját... hogyan történt ez? Mondjon el,
                        kérem, mindent... a lap számára... Minden kis részlet érdekes lehet
                        ilyenkor. Tetszett olvasni Joseph Rouletabille-t: A sárga szobá-t? Az egy
                        detektívregény, sokkal különb, mint a doktor Holmes: csak nálunk nem
                        ismerik, ugye...</p>
				<p>Kerbolt szédülve pillantott a járásbíróra. Úgy tetszett neki, mintha valami
                        kikerülhetetlen, logikus végzet üldözné. Ezt az embert is a végzet hozta az
                        útjába. Ez az ember most el fog mondani mindent... Egy pillanatra
                        fölvillantak agyában a helyzet minden rémei: rendőrség, vizsgálat, nagy
                        szenzáció... és az ő neve, mocsoktalan neve a szenzáció közepén... A
                        betörés! És a két eset között összefüggést fognak keresni: talán találni
                        is:</p>
				<p>- Hány órakor történt a betörés? - kérdezte hirtelen.</p>
				<p>- Három óra tájban. Vagy még azután - felelt az újságíró. - Egyszóval reggel
                        felé... Hol sétált maga a Duna-parton reggel felé, Gyula bácsi?</p>
				<p>- Reggel felé? - kiáltott Partos bíró. - A Briliant! akkor biztosan a
                        Briliant volt! Akkorra már eltűntek a Seligből... ez lehetséges... Nem
                        gondolja a tanácsos úr?... - Partos ujjongott, az álmatlanságtól még ideges,
                        reggeli élénkségében, fontosnak érezve magát, először életében, egy nagy
                        érdeklődés központjának. A napsugár megingott a zöld falon, mozgás,
                        járás-kelés hallatszott örökösen e nagy újvárosi signoria folyosóiról.</p>
				<p>- Briliant! - kiáltotta meglepetve Adamec.</p>
				<p>- Briliant! - sivított fel Svarc Jenő is, teljesen magánkívül örömében és
                        meglepetésében. - Tyű, az istenfáját! a híres Briliant! Hiszen Joseph
                        Rouletabille sem kívánhatna különbet! Nagy-Tatár ne hencegjen többet a
                        százhatvannyolc betörővel, akiket kiírt az újságba: ez az egy fölér mind a
                        százhatvannyolccal!</p>
				<p>Teljes izgatottságában fölkapta az asztalról a telefonkagylót:</p>
				<p>- Halló... halló...</p>
				<p>Nyílott az ajtó. Stark Rezső jött, a díjnok, valami aktával.</p>
				<p>- Szulimán van itt - mondta -, a Hirschfeldék művezetője. Valami
                        munkásasszony ügyében akar beszélni a tanácsos úrral.</p>
				<p>Kerbolt gépiesen vette át az aktákat. Nem is figyelt. Mind eligézve
                        hallgattak. Csak Svarc Jenő fecsegett, végeérhetetlen.</p>
				<p>- Nagyszerű ember ám ez a Szulimán is - mondta a központra várva, kezében
                        tartva a telefonkagylót, a vidéki, szenvedélyes újságíró mindig figyelemkész
                        érdeklődésével. Hogy ilyen áldozatosan jár-kel a szegény munkások ügye után:
                        valóságos tolsztoji alak, ugye. Egyszerű munkás létére egész tekintély és
                        hatalom! Ilyen is csak Hirschfeldéknél lehetséges, ugye. No, tudom Kerbolt
                        tanácsos úr nem nagyon szereti Hirschfeldéket: de nincs igaza, ugye! Az öreg
                        Hirschfeld páratlan egy ember. Ahogy az bánik a munkásaival, ahogy az neveli
                        őket! és aztán ami a jótékonyságot illeti... halló... halló... Én csak egy
                        hibát láthatok az öreg Hirschfeldben - folytatta mosolyogva -, de ebben,
                        ugye, kezet foghat Gyula bátyámmal... Gyula bácsinak is éppen az a hibája...
                        No, nem találja ki? Elég nagy hiba pedig; a neve: Madár János... Kerbolt
                        Gyula hibája: Madár János. És Hirschfeld bűne: Madár János...</p>
				<p>- Szulimán azt mondja - kezdte Stark Rezső az aktákra várva, míg a többiek
                        szórakozottan hallgatták, hogy a főműhelyből kirendelték az
                        éljenautomatákat. Farkas mérnök kirendelt kétszáz embert. Az esti
                        fáklyásmenethez. A polgármester ellen...</p>
				<p>- Ne mondja.</p>
				<p>- Ki gondolta volna ezt Hirschfeldről?</p>
				<p>- De hiszen Hersei a fia - szólt közbe a járásbíró, kissé idegesen a letért
                        beszédtárgytól és elvesztve tájékozódását.</p>
				<p>- Az ilyen családok mindig tartanak egy ellenzéki fiút - felelte Adamec. - Az
                        öreg Hirschfeld maga fő-fő kormánypárti oszlop...</p>
				<p>- Az idők jele - mondta Svarc Jenő a telefonnál. - Az öreg, ugye, rendkívül
                        intelligens, finom érzékű ember, és megérti a változott időket...</p>
				<p>- A fenét - felelt Adamec. - Haragszik Madárra, ennyi az egész. Mindenki
                        tudja, mióta haragszik...</p>
				<p>Kerbolt látszólag el volt merülve az aktákban, de azért észre lehetett venni,
                        hogy összerezzen, idegesen.</p>
				<p>“Te segíthetsz rajtam, te mocsoktalan vagy!” - kérlelt fülébe még a
                        polgármester hangja. “Kell, hogy segíts rajtam, hiszen temiattad...!” -
                        folytatta benne valami. Ó, jaj, az ő mocsoktalansága, inkább makacssága!...
                        Fölvetette szemét, s tekintete Stark Rezsőre esett, aki előtte állt.</p>
				<p>- Miért épp maga jön ezekkel hozzám? - kérdezte váratlan idegességgel.</p>
				<p>- A folyosón találkoztam Szulimánnal - hebegett a díjnok. - S az igazat
                        megvallva, föl akartam használni az alkalmat... meg akartam kérni a tanácsos
                        urat... Ma kérem, különös éjszaka volt... Én nem tudom, mi történt velem,
                        kérem...</p>
				<p>- Halló... halló... Az istenfáját, hát senki sincs itt... Halló... - kapta
                        meg közben a zsurnaliszta a telefoni összeköttetést. - A tanácsos urat
                        kérem, Mosonyi rendőrtanácsos urat... Halló... Á, van szerencsém... Itt
                        Svarc Jenő, az Újvárosi Lapok-tól... Értesült már a rendőrség Briliantról?
                        Igen, igen, az... ugyanaz a Briliant... Itt, itt Újvároson...</p>
				<p>- Briliant! - kiáltott Stark Rezső, mintegy menekülve a Kertbolt vészes
                        szótlansága elől. - Briliantról van szó? Tetszett hallani, hogy az éjjel a
                        Seligben...?</p>
				<p>- Maga is tudja már?</p>
				<p>- Én? Hiszen ott voltam.</p>
				<p>- Ah, látják! - kiáltott a hírlapíró, ledobva a kagylót. - Ez, a Madár János
                        érája Újvároson! Ilyesmi történik, ennyien ott voltak, mindenki tudja már,
                        nyíltan beszélnek róla a városházánál, ugyanakkor, mikor egy betörés híre
                        tartja lázban a várost, amely ezzel valószínűleg összefüggésben áll: és a
                        rendőrség még nincs értesítve, a rendőrség még semmit sem tud Briliant
                        ittlétéről... Ez a híres, sokat hangoztatott közbiztonság! a pesti
                        rendőrség! nahát! Édes Stark úr, meséljen el mindent... Nem teszünk-e mi
                        hírlapírók nagyobb szolgálatot az igazságnak, mint... Mikor a hatóság...
                        Édes Stark úr, beszéljen hát!... Mi mindent tudunk, és a rendőrség semmit
                        sem tud... Stark úr, édes Stark papa... Mi is történt hát
                        tulajdonképpen?</p>
				<p>...Kerbolt úgy érezte, hogy összecsap feje fölött az örvény. A fülei zúgtak.
                        Svarc Jenő, a járásbíró, Stark, mint megannyi rémek, éjszakájának ijesztő
                        rémei, ágáltak a szemébe. A hangjuk mintha messziről hallatszana: messziről,
                        de élesen, tisztán. Az a hang, mely az ő nevét is prédára viszi majd, viszi
                        mindenfelé... A telefon, mint egy iszonyú fül a falban, lesett, kémként, az
                        ő szép zöld falában, a gonosz világ füle, mely nem veszt el egy szót sem,
                        amit rábíznak. Nemsokára az egész világ ajkán lesz a neve - az ő neve a
                        Vilma nevével! És a Vilma neve a Briliantéval! És a betörés! Hova tűnt el,
                        hova lett egyszerre Vilma az éjszakában? Brilianttal tűnt el?</p>
				<p>- Hát nem nagyszerű közbiztonság ez? Az egész városháza tudja és a rendőrség
                        nem tudja... Közbiztonság Madár János alatt - ismételgette Svarc Jenő
                        diadalmasan.</p>
				<p>- Közbiztonság! Csináljanak bejelentőhivatalt, akkor majd lesz közbiztonság!
                        - mondta megvetően Adamec.</p>
				<p>- Bejelentő - a hírlapíró örömmel kapta meg a szót, mint egy prédát.
                        Gyűjtötte a vádakat a polgármester ellen, s úgy érezte, hogy ebből az egész
                        ügyből nagyszerű támadást fog kavarni. (Hogy éppen a polgármester mennyit
                        járt a bejelentő érdekében, azt persze nem tudta.)</p>
				<p>- De hát miért is nem jelentette azonnal a rendőrségnek, bíró úr, hogy a
                        táskája elveszett? - fordult Adamec Partoshoz.</p>
				<p>- Én... én akartam... nem tudtam... - felelte a bíró. - A tanácsos urat
                        kértem meg... A tanácsos úr... Kerbolt tanácsos urat kértem mindjárt.</p>
				<p>Mind Kerboltra tekintettek ismét. A szigorú Kerbolt kikutathatatlan arccal
                        ült, mint egy elfoglalt ember, az íróasztala mellett, és komoly, hivatalos
                        hangon, mint akit ügyfelei várnak, és másra most nem is gondolhat, szólt oda
                        Stark Rezsőnek:</p>
				<p>- Hívja be, kérem, Szulimán urat!</p>
				<p>- Ez a Gyula bácsi! Nem tetszik nekem ez a Gyula bácsi! - mondta Svarc Jenő a
                        folyosón, amint elhaladtak a nagy, széles vállú Szulimán mellett. - Itt
                        valami lappang, Joseph Rouletabille azt mondaná, itt valami lappang! Maga
                        ott volt, Stark úr? igazán ott volt? Édes Stark úr, meséljen el mindent!
                        Aranyos, cukros Stark úr, egyetlen Starkocskám; ugye el fog nekem mesélni
                        mindent?</p>
			</div>
			<div type="chapter">
				<head>23. §. BESZÉLGETÉSEK A VÁROSHÁZÁN ÉS A MEXIKÓBAN</head>
				<p>- Ó, ne aggódjon a bíró úr, legkevésbé se, azon ne aggódjon! Minden meg fog
                        kerülni, és ha nem kerülne is... Csak hogy pénz el nem veszett! Az iratok?
                        Eh, azok könnyen megszerezhetők újra: de különben nincsen is rájuk szükség,
                        Borsai kérni se fogja, úriemberek megbíznak egymásban, az embernek nincs
                        szüksége okmányaira, kérem, az én diplomámat senki sem látta, amióta megvan.
                        Csekélység, kérem, mondom, ne tessék ezen nyugtalankodni. Hogyan? Nem
                        kellemes? Kérem, majd vigyázunk, hogy az újságok ne írjanak róla, nem fog
                        híre menni. Csak hogy pénz nem veszett el! - Tehát visszatérve az ügyünkre,
                        amint mondtam, negyvenezer koronába kerül egy ötszobás villa, mely évi
                        háromezer koronás részletekben törlesztendő: de ha előre méltóztatik fizetni
                        ötezer koronát, akkor a hátralevő harmincötezerre évenként csak ezerkétszáz
                        koronát veszünk... Tessék, bíró úr, ajánlhatom a benediktinert... Egy
                        szivart parancsol?</p>
				<p>A bíró kissé szédelgett már a snapsztól, és jóleső bágyadtsággal terpedt el a
                        kényelmes bőrfotelben, a kellemes, finom szivarfüstben. Most, hogy ismét
                        kényelemben volt, most kezdte csak érezni a fáradtságot, jólesett kissé,
                        szibarita módon lehunyni a szemét. Az úri élet, a lankadt úri élet édessége
                        áradt el egész testén. Milyen más itt minden, mint Szakolcán! A polgármester
                        modora valósággal megbabonázta: kimondhatatlanul szerette volna ilyen úri
                        körben, ily pompás úri bútorok között, egy szép kis villában, a saját
                        villájában tölteni el életét. Nem is úr az, akinek szép, előkelő lakása
                        nincs! És Újvároson minden úriember ott fog lakni, a telepen.</p>
				<p>- Minden modern kényelem lesz, azt garantálja a társaság - folytatta a
                        polgármester. - És kérem, tessék elhinni, nem mindegy ám nekünk, szellemi
                        munkával foglalkozó embereknek, a lakás. Kérem, én meg tudom érteni Kerbolt
                        barátomat, aki a hangulatot keresi még a hivatalszobájában is. A hangulat
                        minden a szellem munkásainak: és a hangulatot a környezet adja. És hogy az
                        ember még otthon, fáradtan, a munka után, se találjon egy kis kényelmet, egy
                        kis jó hangulatot! És kérem, tessék elhinni, Újvároson nem kap ám a telepen
                        kívül tűrhető lakást. A telepen pedig rohamosan fognak drágulni.</p>
				<p>- Pestről bejárni pedig nagy strapa - mondta Partos.</p>
				<p>- Itt van a legjobb alkalom: mondhatnám, egyetlen - folytatta a polgármester.
                        - Már most tessék választani a módozatok között.</p>
				<p>Partos úgy érezte, hogy a polgármester némi kicsinyléssel néz reá, mint
                        akiről azt hiszi, hogy nincsen a zsebében ötezer korona, azonnal
                        lefizethető. Milyen kevésre becsülheti őt ez a hatalmas ember, kivált az
                        irataiért való megokolatlan, gyermekes aggodalmai után. Valóban csak a
                        tapasztalatlan vidéki aggódhatik ilyesmin annyira. Minek is beszélt róla
                        egyáltalán? Még utóbb azt is hiszi Madár, hogy talán oka is van félni a
                        bizalmatlanságtól, még utóbb valami szélhámosnak gondolja, akinek nincsenek
                        is iratai. Érezte, hogy ez megint túlzott aggodalom, s aggodalmas voltát
                        csak még jobban szégyellte, és attól még jobban zavart lett. Ah! pedig a
                        biztonság! ez a fő az emberek előtt. A biztos fellépés, elegáns gesztus:
                        megtanulhatná épp Madár Jánostól!</p>
				<p>Kissé kábulva szítta a szokatlanul illatos szivart, nem tudott hamar
                        válaszolni: de érezte, hogy illetlenség volna soká föltartani a nagy
                        elfoglaltságú polgármestert. Úgyis túl sok szívességet fogad már el tőle.
                        Kissé döbbenve érezte, hogy a felelete most már nem lehet aggodalmas,
                        halogató, hogy a telepi házépítésbe most már be kell mennie - ezek után!
                        Másképp nem is tekintik úriembernek - a polgármester nem is erre vár választ
                        tőle, csak a módozatokra nézve. Hogy a feleségével nem beszélte meg előre a
                        dolgot... Hát muszáj mindent ővele előbb megbeszélni? Hiszen ő a férfi,
                        intézhet egyszer valamit maga is! A felesége még mindent megakadályozna,
                        csupa kicsinyes, asszonyi smucigságból, és nyomorognának tovább, isten
                        tudja, milyen piszkos bérlakásokban! Borzadva gondolt a tegnap délutánjára,
                        amikor lakást keresett: a fogorvos lakására. A kövér zsidó asszonyra, a
                        névjegytartóra a kapu alatt. Ah, az újvárosi lakások! Poloskák...</p>
				<p>Nem, nem, fait accompli-val kell az asszony elé jönni. De hogyan? A háromezer
                        korona évi részlet sok, azt az ő viszonyai nem bírják. Viszont a másik
                        módozatban meg azonnal kell lefizetni ötezret.</p>
				<p>- Máris rendkívül sok az előjegyzésünk - mondta a polgármester. - Budapesti
                        hivatalnokok is tömegesen jelentkeznek. A helyünk pedig korlátolt. Már
                        nemsokára vissza kell utasítanunk a jelentkezőket.</p>
				<p>Partos a kabátja zsebéhez tapintott, ahol a banktól fölvett pénzét rejtette.
                        Mit szól majd az asszony, ha ebből a pénzből nem marad semmi?... Eh, ez a
                        legjobb befektetés! A pénzt úgyis az új lakásra szánták. Ez a legjobb
                        megoldása a lakáskérdésnek.</p>
				<p>Az új viszonyokhoz alkalmazkodni kell. Nem maradhat itt is smucig, mint
                        falun. Adósság? hát az baj? Kinek nincs? Néhány év alatt letörleszti. S mit
                        ér, ha nincs adósságod, s amellett nyomorogsz, egy poloskás, piszkos,
                        újvárosi házban?... És... hadd lássa Madár polgármester, hogy ő is úr, hogy
                        ő sem ijed meg, hogy az ő zsebében is akad néha bankó.</p>
				<p>...Így történt, hogy Partos bíró sok-sok pénzzel szegényebben és egy újvárosi
                        háziúr büszkeségével gazdagabban kelt föl a polgármester íróasztala mellől.
                        Ki hitte ezt még tegnap? És hogy fognak bámulni Szakolcán!</p>
				<p>- No, megvan az üzlet? Hát most igyuk meg az áldomást! Átviszem a bíró urat a
                        Mexikóba: ott vannak ilyenkor az urak: Borsai is ott lesz. Remélem, nincs
                        elfoglalva a bíró úr?</p>
				<p>- Ebédre vagyok híva.</p>
				<p>- Hova? Budapestre?</p>
				<p>- Nem. Kovácshoz. Kovács Endre tanítóhoz. Iskolatársam volt.</p>
				<p>- Ó, hiszen arra korán még: Kovács is ott lesz a Mexikóban: ilyenkor mindenki
                        ott van. Valóságos intézmény nálunk ez a vasárnap déli sörözés: Kovács el
                        nem fogja mulasztani. Polgármester uram, velünk tartasz?</p>
				<p>De a polgármester csak később jöhetett: dolga volt még a városházán. Svarc
                        Jenő azonban hozzájuk csatlakozott, s Balázsy főjegyző szintén. A téren
                        éppen bomlott a piac. Egy kofalány, kilökve a fapeceket, éppen lecsukta
                        óriás ernyőjét: ügyesen, fürgén bújt alóla ki, és lábával rugdalta odébb
                        talapzatának ágait. Négyágú léctalapzaton állott a nagy ernyő, amilyenen a
                        karácsonyfák szoktak. Partos szabadon és otthonosan pillantott át a téren. A
                        nap már melegedni kezdett, de még mindig érzett az éjjeli zivatar frissítő
                        hatása. A vasárnapi tér frissen nyüzsgött, s Partos, új háziúr, mint egy
                        Napóleon, fölényesen pillantott át rajta, és szeme volt minden nőneműhöz,
                        mint már régóta nem. Ah, micsoda lányok mentek a templomba - a Ketykó Máté
                        templomába, amelynek egyik tornya elsikkadt. Feszes, egyenes, ropogós testű
                        lányok, mintha ki lennének vasalva! Valami úri mise kezdődött éppen. Adamec
                        jobbra-balra köszöngetett a tóduló hölgyeknek. Anyák vitték mutatni kis
                        csirkéiket, és Partos meghallotta véletlen egy kövér mama gondos
                        intelmeit:</p>
				<p>- Mici, ne lógasd úgy a két kezedet! Ebbe a ruhába jobb, ha nem lógatod a
                        kezedet!</p>
				<p>- Akár Szakolcán - gondolta magában. Valóban, így vasárnap délben, mikor a
                        boltok bezárultak, mikor megszűnt a kereskedelmi forgalom, Újváros kevésbé
                        volt a rettenetes Újváros, mint máskor: s a hamis, lármás, kellemetlen
                        nagyvárosi színek mögül, mint ellenszenves, rikító festék alól az arc
                        természetes színe, előjöttek egy rendes, fejlődő vidéki város vonásai,
                        amelyen alig látszott, hogy Pesttől alig van néhány kilométernyire. Újváros
                        igazában nem egy volt, hanem kettő, és ez a második Újváros azokból az
                        emberekből állott, akik évenként egyszer-kétszer ha bementek Pestre, akiknek
                        ez mindig nagy utazás volt, és akik tulajdonképpen a régi Újváros voltak, a
                        mag, a gyökér. Akiknek világa ki se látszott máskor a fekete nagy gyárak, a
                        kérészéletű tarka üzletek, Budapest nagy külvárosa alól, csak ilyen csöndes
                        vasárnap délelőtt.</p>
				<p>És éppen ez a világ volt az, amibe vezette Partost Adamec, és itt, itt már
                        Partos otthon érezte magát. A Mexikó vendéglő egészen másféle hely volt,
                        mint a Vigadó. És más hely, mint a Vnuk. Ide nem járt Ampenszán kárpitos,
                        sem pedig Stark Rezső. Ide urak jártak, rendes, szolid urak, akik maguk is
                        utálták Újvárost. Itt már messziről kellemes sör- és pörköltszag áradt.
                        Fakult, aranykeretes képek függtek a falon, hölgyeket ábrázoltak, papagájjal
                        vagy kiskutyával; hölgyeket régi divatú toalettben s merev mozdulattal, mint
                        a francia kártyák dámái. Vidéki kocsma volt ez. Pompás, ropogós, köménymagos
                        kifli az asztalon, és arany olajban úszó barna ringlik. Nagy szivarfüst
                        gomolygott, és vidám, hangos férfiszavak.</p>
				<p>- Zónát! Egy zónapörköltet! - kiáltott az egyik.</p>
				<p>- No hát! Hogy van beállítva a lépésmérő? - érdeklődött a másik. Ezt mindig
                        homéroszi kacaj követte. A lépésmérő Balázsyra csinált tréfa volt. Otthon
                        ülő, zordon ember volt ez a Balázsy, hát ráfogták, hogy papucshős, hogy
                        reggel, ha elmegy hazulról, a felesége a bokájára csatolja a lépésmérőt, a
                        nadrág alá, és délben aztán leolvassa.</p>
				<p>- Hány lépés van engedélyezve, Balázsy bácsi?</p>
				<p>- Hallgass, te szűrszabó! - kiáltott flegmával a főjegyző. - Jobb volna, ha
                        te se koptatnád annyit az újvárosi flasztert. Valóságos újvárosi csibész
                        lesz belőled. - Nevettek. - Én ki se
                        eresztenélek az utcára. Nem én! - Megint nevettek. De Svarc Jenő már az
                        asztal mellett állt, egy kis rikító couleur locale-t vigyorogni e kedélyes heherészés közé:</p>
				<p>- Azért nem ereszti ki a saját fiát sem, Balázsy bácsi?</p>
				<p>- Hát ezt már honnan veszi? - förmedt a főjegyző, s újra kezdődtek a
                        csipkedések. Balázsynak volt egy nagy, már-már felnőtt fia, akit úgy
                        tartottak otthon, mint örök gyereket, alig bocsátották egyedül utcára,
                        minden percéről számot kellett neki adni. E jezsuita nevelésnek gyászos
                        következménye lett. A fiú tanulás örve alatt egész nap verseket gyártott
                        unalmában, és a helyi lapokat ostromolta; társai sokat nevettek a nyakigláb,
                        ügyetlen kamaszon, aki pirulós volt, mint egy szűz leány, tele ártalmas
                        képzelődésekkel, és félénk, mint egy rab. - Jobb talán ha az újvárosi utcán
                        flangálna? - riadt a sötét apa, az elkeseredett főjegyző, aki szinte a Sátán
                        főjegyzőjének érezte magát ebben a városban: annyira gyűlölte, hogy inkább a
                        levegőtől is elzárta a fiát, mintsem itt kószálni eressze.</p>
				<p>- Kitől őrzi olyan nagyon, Balázsy bácsi? - csúfolódott a zsurnaliszta.</p>
				<p>- Kitől? Magától! - robbant ki Balázsy, szinte szimbólummá emelve a vigyorgó
                        Svarcot, nagy gaudiumra.</p>
				<p>- Tyűh! - mondták. - Van esze ennek a Balázsynak! meg tud ez felelni! aki
                        hallja, nem is gondolná, hogy lépésmérőt cipel a lábán! Egyébként minek a
                        lépésmérő? - És visszaestek az örök témába. - Egyszerűbb a Mukiék módszere.
                        - Ezen aztán még jobban nevettek. - Nincs itt az öreg Muki? Ma is bement
                        Pestre? Azt hazudja otthon, hogy vasárnap is van munka, estig.</p>
				<p>Az öreg Muki pesti hivatalnok, de újvárosi lakos: s minden reggel megkapja a
                        feleségétől a két hatost a vonatjára. Csak két hatost, mégsem jön haza este
                        hatig soha. Addig nem eszik semmit: mi az neki? Nem volt még beteg az soha.
                        (A múltkor, hogy egyszer a feje fájt, megtestált, papot hívatott.) Mit
                        csinál estig Pesten? Beül valahová - kibicelni, mert nincs pénze kártyára.
                        Néha a kibicek is fogadnak: ő is a hazamenetelre való hatost kockáztatja
                        néha. Ha nyer, van egy szivar; ha veszt, gyalog jön haza, s fél nyolcig nem
                        ebédel.</p>
				<p>A nevetésbe egy kis csodálat is vegyült: a zsarnok Asszonnyal szemben egyek
                        voltak. A férfiúi szívósság legendája volt ez, régibb, erősebb nemzedék
                        példája:</p>
				<p>- Megszokta az öreg a gyaloglást fiatal korából.</p>
				<p>- Akkor nem volt még helyi vonat?</p>
				<p>- Volt a kis daráló. Az utas lehítta a kalauzt egy pohárra útközben. Vagy
                        gyalog mentek be az emberek, hogy megspórolják az útipénzt: aztán minden
                        kocsmába betértek útközben.</p>
				<p>Mélabús, irigy hangon tette hozzá:</p>
				<p>- Mennyi bort legurítottak azok!</p>
				<p>- Tudjátok különben, hogy az öreg Muki nagy donzsuán? Láttam, mikor este
                        hazajön a vonaton. Az gusztálja a vonatot, mint kártyás a blattot. Először a
                        dohányzókocsikba néz be, aztán a nemdohányzókba, végre a női szakaszokba is.
                        No különben Újvároson a dohányzókocsikban találni a nőket. Nem lehetnek
                        azok meg kan nélkül. Elég az, az öreg végre megállapodik, rendszerint
                        egész fiatal csirkéknél. Az öreg olyan Kisfaludy Sándor-os gavallér, szép
                        cukkedlistanicliból kínál, reszkető kezeivel. “Kérem, kézcsókolásomat
                        odahaza a nagyságos asszonynak!” Mindig így: “Kézcsókolásomat!” Nagyszerű
                        figura az öreg.</p>
				<p>- Micsoda élet. Ezek az emberek mást se tesznek, csak vasúton, villamoson,
                        vasúton, villamoson... no, az isten verje meg! - mondta Boronkai, városi
                        tisztviselő, a javadalmi hivatal főnöke, végzett dzsentri, akit benyomtak
                        ide, mert ért a gazdasághoz. - Hej, mikor még falun kocsiztunk, az én két
                        szürkémmel! Jobb idők voltak régen.</p>
				<p>- Mennyi bort legurítottak azok!</p>
				<p>- Egy ötvenliterest kitettünk az előszobába, kecskelábra, a csapot bele,
                        addig meg se mozdultunk mellőle, míg tartott. Akkoriban még nem adtunk
                        semmit a zsidóra. Zsidó; hát azt mondtuk: mi az a zsidó? Jön hozzám egyszer
                        a kocsis: “A tekintetes urat kereste egy úr meg egy zsidó.” Úgy ám, így
                        mondta: egy úr meg egy zsidó.</p>
				<p>Könnyekig nevettek, aztán elkomorodtak megint.</p>
				<p>- Most ők az urak. Most fáklyásmenetet rendeznek a polgármester ellen.</p>
				<p>- Ó, kérem, már azt is ők csinálják? - kiáltották át a szomszéd asztaltól,
                        ahova Svarc Jenő telepedett.</p>
				<p>- Bizony csak ők csinálják. Ki csinálná más, ha nem ők? Ők emelték annak
                        idején: aztán most már nem tetszik nekik.</p>
				<p>- A spriccerpárt is ellene van.</p>
				<p>- Azok az emberek? Hát nem megcsókolhatnák a lába nyomát is? Mi volna a
                        spriccerpárt Madár János nélkül?</p>
				<p>- Madár Jánost a saját szabálytalanságai buktatják meg - jelentette ki Svarc
                        Jenő.</p>
				<p>- Szabálytalanságok; micsoda szabálytalanságok? - kiáltott Boronkai. - Jól
                        tudom én, mit kell érteni azokon a szabálytalanságokon. Nyomtató lónak nem
                        kötik be a száját.</p>
				<p>- Megbuktatás? Ki beszél itt megbuktatásról? Madár János sohasem bukik meg.
                        Már az apja is örökös konzul volt: negyvenszer választották bíróvá Rakoncán.
                        Végül házat épített a temető mellett, azt mondták rá: “No, megy már a temető
                        felé!” De bizony eszébe se volt meghalni. Szívós faj az. Csak
                        fáklyásmenetezzenek: ő majd nevet rajta.</p>
			</div>
			<div type="chapter">
				<head>24. §. MELYBEN AZ ÍRÓ SZIMULTÁNISTA HAJLAMOKAT ÁRUL EL</head>
				<p>...Madár János, még tisztelt és korlátlan úr, alázatos felek és felugráló
                        szolgák között sietett ezalatt a városháza folyosóin át, vissza, Kerbolt
                        szobájába. Nem bántotta a büszkeségét, visszamenni... könyörögni menni? Nem,
                        Kerbolttal szemben nem bántotta! Különben nem könyörögni ment: szívességet
                        tenni ment: kegyet adni. Hallotta már az éjszaka történeteit (a
                        járásbírótól), hallotta, és részben megsejtette. Ami Kerbolttal történt,
                        megsejtette. Ment most - fölhasználni.</p>
				<p>- Gyula, zavarlak?</p>
				<p>Szinte en garde nyitott be az ajtón, mint egy
                        nagy küzdelemre. De legnagyobb meglepetésére, Kerbolt maga sietett eléje, s
                        egészen másképp fogadta, mint előbb. Azonnal, hirtelen végzett Szulimánnal,
                        mintha örülne, hogy ürügye van szabadulni tőle. Vannak napok, amikor minden
                        új esemény új zavar. Ez a Szulimán is mintha csak azért jött volna éppen ma
                        Kerbolthoz, hogy jobban megzavarja. Pedig az imént még szinte föllélegzett a
                        tanácsos a munkásvezér elé: egy tiszta perc, túl az egyén fájó bonyodalmain,
                        az önző élet sárlabirintusán! Szulimánt az apostol híre előzte meg; s nem
                        voltak-e a nép barátai mind a ketten? Nem akartak-e voltaképpen egyet? De az
                        apostol követelő hangja különösen érintette. Valami népsegélyező ügyben
                        jött, s kérése messze túlterjedt a városi jótékonyság rendes határain.
                        Kerbolt patriarkális megoldást ajánlott, a jog és méltányosság szellemében;
                        hosszan beszélt, izgatott lendülettel, s csak a végén nézett föl a munkás
                        vezérre, aki mogorván állott, s nem reagált.</p>
				<p>- Megfelel ez önnek? - kérdezte Kerbolt, már kissé veszítve fölényét.</p>
				<p>- Nem felel meg - válaszolta Szulimán s rögtön kijelentette, hogy ők
                        méltányosságot nem várnak, nem is fogadnak el, s nem a jogra és igazságra
                        támaszkodnak.</p>
				<p>Kerbolt úgy nézett rá, mintha kínai szókat hallott volna. Ő az apostolt csak
                        mint jog és igazság apostolát tudta elképzelni.</p>
				<p>- Hát mire támaszkodnak?</p>
				<p>- Az erőre - felelt Szulimán. - A munkásság erejére, mely kívánságainak
                        teljesítését előbb-utóbb ki fogja kényszeríteni.</p>
				<p>Kerbolt úgy érezte, mintha egy idegen világ falkerítésébe ütődött volna.
                        Eszébe jutott a fáklyásmenet, amely ma este a polgármester megbuktatására
                        fog fölvonulni Újváros mélyeiből, mint egy hadsereg. S épp ebben a
                        pillanatban nyitott be maga Madár János, nyájasan és melegen, mint mindig, s
                        mintegy visszanyert nyugalommal, mert valóban, szívességet felajánlani jött
                        most, és szerepében érezte magát. Szulimán zavart gőggel vonult vissza,
                        mintegy ignorálva a polgármestert, s Madár János Kerbolt felé fordult, új
                        fölénnyel, mert érezte, hogy egészen más emberrel áll szemben, mint előbb.
                        Ha előbb könyörgött: most vigasztal.</p>
				<p>- Gyula - kezdte -, azért jöttem, mert látom rajtad, hogy bánt, amit
                        beszélnek. Nem tudom, mi történt az éjszaka, nem is akarom; de jól láttam,
                        hogy minden szó bántott...</p>
				<p>Kerbolt összevonta szemeit, és homlokához nyúlt a kezével. Különösen védetlen
                        pillanatban érték őt barátja szavai. Idegen és ellenséges világot érzett
                        maga körül. A világ nyelvén volt, s szinte szégyennel gondolt a gőgös
                        hangra, mellyel az imént még Madárhoz beszélt.</p>
				<p>- Mit gondolsz rólam, János? Látod, arra gondoltam az imént is: mit gondolsz
                        te rólam?</p>
				<p>Ömlött ki belőle a keserűség, életében először.</p>
				<p>- A többiekkel nem törődöm. Az egész világgal nem törődöm. Beszéljenek, amit
                        akarnak. De hogy a világ cégére leszek én is, teelőtted restellem.</p>
				<p>Ömlött ki belőle a keserűség, mint egy törött üvegből. Madár szánakozva
                        nézte. Mily kemény volt ez, és milyen átlátszó! Maga az erő és az
                        őszinteség. A tiszta keménység.</p>
				<p>- Nem, nem üvegből kell lenni... hanem vasból - gondolta Madár. - Vagy
                        aranyból.</p>
				<p>- Pajtás - mondta hangosan. - Nincsen mit restellni. Világ cégére? Majd
                        segítünk rajta.</p>
				<p>Kerbolt kifakadt.</p>
				<p>- Segíteni? Hogyan lehetne segíteni? Tudod te, hogy áll a dolog? Tudod te,
                        hogy Briliant... Hogy a rendőrség már értesült, hogy én... Feljelentést
                        kellett volna tennem a rendőrségen. Hogyan mulaszthattam ezt el? Szeretném a
                        falba verni a fejemet. Nem, ezt nem lehet kimagyarázni. Kötelességem lett
                        volna. Holnap az összes lapok... Ez a zsurnaliszta... - A fejét a kezére
                        bocsátotta. - Le vagyok verve. Nincs már nekem semmi, amire még büszke
                        lehetnék... Legyőzött fél vagyok. Kudarcot vallott az életem. - A zárkózott
                        ember hirtelen idegessége tört ki belőle, a hosszú, dacos és hallgatag
                        éveken át fölgyűlt panaszok. Sohasem panaszkodott ő senkinek. Milyen sokáig
                        hallgatott a lelke a testében, hidegen rejtezett, mint egy halott. Most
                        fölolvadt ez a lélek, egyszerre, borzalmasan, mint a konzervált hulla,
                        amelyhez levegő fért. - Én nem vétettem senkinek... mindenkivel igazságos
                        voltam... Mégis rám tiportok... megaláztok... - Mint életének borzasztó
                        titka, szakadt ki belőle végre a szó: - Engem nem szeret senki.</p>
				<p>Hangjában elvetélt zokogás kísértett. “Engem mindenki megvet. Ilona is
                        megvet.” Hökkenve nézte Madár az emberi roncsot, akit Újváros
                        összetört...</p>
				<p>...Partos bíró ezalatt, új úr és háziúr, kit Újváros egy nap alatt önmaga
                        előtt eddig nem sejtett magaslatra emelt, a boldogságig fölhangolva ült a
                        Mexikóban. Szivarozott, pedig nem szokta ebéd előtt, szabad, fölényes
                        embernek érezte magát. Mosolyogva nézett Adamecra (aki imént még mentora
                        volt): nevetett a lépésmérőn, a papucshősökön, mint vidám, független
                        szalmaözvegy. A téma mindig visszakerült erre, tárgyalták a nőuralmat e
                        jámbor bürokratacsaládokban, férjeket, kik maguk mángolják meg otthon a
                        ruhát, pedáns asszonyokat, akik még a padláson is söpörnek. Partos az arany
                        sör és ezüst szivarfüst, a napos délelőttben kavargó füstfelhők mámorában
                        egészen új ember lett, úr és modern! Valaki Kerboltot említette - az
                        éjszakai eseményeket -, és Partos a legnagyobb gyönyörrel bocsátkozott a
                        szóba, mesélt újra meg újra, fontosságának tudatában, részben mint szemtanú.
                        Kerboltot egyáltalában nem “vetették meg”, és hiába iparkodott Svarc Jenő,
                        át-átszólva a másik asztaltól, éjszakai szereplését különös és gyanús
                        színekbe keverni: a legenda már formálódott, s egy második Cseri-csárda-eset
                        bontakozott ki a fantáziákban, egy sötét és igazságos bíró alakja, aki
                        inkognitó lepi meg a bűnösöket.</p>
				<p>- Ideális jellem - mondták. - Valódi Baross Gábor.</p>
				<p>- És ha úgy volna is! Ha valami nőügy vitte is oda: hát aztán? Mi van abban?
                        Nem is említve, hogy éppen ő, a házasságával... - És ekkor új témakör merült
                        föl, a legérdekesebb, politika és szerelem egyszerre: a polgármester
                        nőügyei! Ó, az nagy gazember, s hogy szeretik a nők! két szeretője is volt
                        egyszerre, fiatalabb korában egy pesti színésznő is. S Ilona történetét
                        sugdosták Partosnak, az itáliai hármas nászutat “a város történetének
                        megírására”, egy újvárosi panamaszerelmet, melyben Kerbolt a derék,
                        szánandó, megcsalt férjek típusa lett, míg Madár János alakja
                        természetellenes arányokat öltött. Minden beszédek mögött, még a sikamlós
                        célzásokon át is, az ő helyzetének izgalma viszkedett, nőügyek és városi
                        ügyek és politika, minden ő, minden Madár János!</p>
				<p>Titkos irigységgel, de osztatlan hódolattal beszéltek hatalmáról, gőgjéről,
                        mind többé-kevésbé tőle függtek, mindenkinek volt valami speciális ügye,
                        valami félni- vagy remélnivalója az ő dolgaiból: a polgármester érdekei
                        behálózták az egész városházát, mind ezt a sok apró egzisztenciát. De mind
                        bíztak e hatalom szilárdságában, mind reménytelennek tartották a
                        támadásokat. Csak Svarc Jenő, az újságíró példálózott forradalmian:</p>
				<p>- No, no. Volt egyszer egy béka, aki egy mesében fölfúvódott!</p>
				<p>- Semmi: főispán lesz - kiáltott Kovács tanító, aki közben szintén
                        megérkezett. - Minden támadás visszapattan róla: ebben a városban nem lehet
                        semmit sem csinálni! Itt minden panama. Itt minden becsületes ellenzék úgy
                        jár, mint az egyszerű béka: én is tudok ám mesét a békáról. - És körülnézett
                        bölcs arccal, mint Menenius Agrippa: még a tegnapi bortól bölcs arccal,
                        hesterno mero. - Egy béka harmincegyszer
                        próbált egy lépcsőre fölugorni: s mikor harminckettedszer is visszaesett,
                        megfogadta, hogy többet sohasem hirtelenkedik...</p>
				<p>De idősebb urak erősebb anekdotákra gyújtottak, és Kovács meséje nem aratott
                        kellő sikert. Obszcén fantázia vegyült az olcsó füst és alacsony érdekek
                        közé. A nap, a nyári nap, a fürge vasárnap szállt, szállt odakünn,
                        karikázott a gyerekekkel, meg-megcsapkodta az ablakokat aranyos szárnyával,
                        be-bevillogott, észrevétlen. A templom előtt gyűltek az ifjak, és várták a
                        miséről kijövő hölgyeket. A városháza előtt polgárok gyűltek, mesteremberek,
                        ős szokás szerint, fekete ruhában, ácsorogva, méhzsongásszerű zümmögéssel a
                        napban, tárgyalták az esti fáklyásmenetet, a holnapra két rendkívüli
                        közgyűlést. Fönn, a zöld szobában, egy erős férfiú, ideális jellem, valódi
                        Baross Gábor, zokogott és idegeskedett, mint valaki, akiből kiszakadt minden
                        hiúság: a zárkózott ember föltárta egész lelkét, mint az őrült, ki lehányja
                        ruháit:</p>
				<p>- Engem mindenki megvet. A tulajdon feleségem megvet. Az egyetlen, aki hozzám
                        tartozik, megvet engem - tördelte szinte hisztérikusan. Madár szánakozva és
                        zavarban nézte. Semmi sem hozta annyira zavarba ezt a társasághoz szokott és
                        emberek igazgatására teremtett lelket, mint azok a pillanatok, amikor az
                        indulat széttöri az emberi érintkezés formáit, s a lelkek meztelen kerülnek
                        egymással szembe. Az ő élete a legerősebb társadalmi és politikai formák
                        között folyt le, s edzve volt e formákkal s e formák között a
                        legelkeserültebb küzdelemre is: de ha e formák valakiről egyszer
                        leszakadtak, zavarba jött, mint az állig fölfegyverzett harcos, aki váratlan
                        meztelen ellenféllel találja magát szemben. Ebben a pillanatban önzően
                        megbánta, minek kellett magát Kerbolttal terhelnie. Hisz alapjában mindig
                        sejtette, hogy ebben az emberben nincs valami rendben, hogy ez a nagy
                        zárkózottság, ez a ridegség, ez az imponáló szigor és nyugalom valami nagy,
                        belső diszharmónián alapul. Tudta, hogy nem normális. De föl akarta
                        használni, mint mindent. Talán rálépett: de nem megvetésből, hanem éppen
                        azért, mert sziklának nézte, amelyen meg lehet vetni a lábát. És most
                        megdöbbenve, hökkenve érezte, hogy a szikla sárrá omlik össze - a lábának
                        érintésétől.</p>
				<p>- Rám tiportok. Mindenki megvet... az egész világ nyelvére jutok.</p>
				<p>- Ugyan, Gyula, hiszen mindnyájan tisztelünk - mondta Madár, örülve, hogy
                        legalább Ilona neve nincs többé a levegőben, mint egy zúzott virág nyomasztó
                        illata. - Mindnyájan tisztelünk! Itt vagyok én, a jó barátod, nincs okod azt
                        hinni, hogy én megvetnélek...</p>
				<p>- Te... éppen te vetsz meg legjobban. Megvetsz, mert legyőztél, legyőztél
                        mindenben. Te élsz, helyeden vagy, én csak tengek itt... Megvetsz, mert rád
                        szorulok, én, aki sohasem akartam szorulni senkire...</p>
				<p>- Ugyan már, Gyula... Hisz mind a ketten egymásra szorulunk... Nem azért
                        hoztalak-e vissza Újvárosba, nem azért hívtalak-e ide magam mellé, mert rád
                        szorulok, a szakértelmedre, jellemedre, ebben a nehéz hivatalban?...</p>
				<p>- Megvetsz, mert embered vagyok, mert teremtményed vagyok... mert barátod
                        vagyok, mert mindennek dacára barátod voltam... De látod, oly egyedül
                        voltam... olyan egyedül... Kapaszkodtam beléd... mert idegenben voltam
                        itt... Senkim, senkim sem volt a világon... És most megvethetsz, mert
                        embered voltam, mert barátod tudtam lenni...</p>
				<p>- Nem szabad így elveszítened az önérzetedet... Hát miért ne lennél te a
                        barátom?... Hisz mi együtt vagyunk valakik... kiegészítjük egymást... Te
                        vagy az akarat, a lélek ereje: én vagyok a végrehajtó ügyesség. Te vagy a
                        kéz, én vagyok a kesztyű... mint ahogy az a Svarc Jenő meg is írta
                        egyszer...</p>
				<p>Kerbolt megrázkódott; Madár sietett folytatni:</p>
				<p>- És hogy emberem volnál... hogy rám szorulsz, hogy kapaszkodnál belém,
                        látod, arról szó sincs... E pillanatban én vagyok az összetört, engem
                        üldöznek, én szorulok terád... Nem én jöttem-e előbb is ide, kérni téged
                        valamire?... Valósággal kérni, hogy ments meg... És te még meg is
                        tagadtad... hát hogy mondhatod, hogy rám szorulsz? Mi szorulunk rád,
                        mindannyian tisztelünk, és...</p>
				<p>- Tiszteltek? - kiáltott Kerbolt. - Ó, istenem, hogy tudjak én azok elé állni
                        még, akik tisztelnek?... Ó, János, hogyha te tudnád... éreznéd... Én magam
                        vetem meg magamat! Igazad van, elvesztettem önérzetemet, megvetem magamat,
                        és az emberek szemében ennek a megvetésnek a visszáját látom, akár egy
                        tükörben... Mindenkinek... annak a Svarcnak a szemében... a te szemedben
                        is... meg kell vetned engem... Hallgass ide, János, elmondok neked
                        mindent... elmondok neked...</p>
				<p>Madár Kerbolt felé nyújtotta tenyerét:</p>
				<p>- Ne mondj el semmit... Csak gyötröd magad vele...</p>
				<p>- De... mit gondolsz rólam? Mit gondolhatsz?... Látod, ma éjjel... Látod, ez
                        a bíró... az új járásbíró... Mit gondolhatsz, hogy előbb azt mondtam neked,
                        hogy ma éjjel...</p>
				<p>A polgármester kiegyenesedett, higgadtan, férfiasan, korrekt és baráti hangon
                        felelt, mint úriember az úriembernek. Formát talált ismét, hangot, modort.
                        Fölragadta elejtett fegyvereit. Zavara megszűnt, elemében volt:</p>
				<p>- Kedves barátom, egyáltalán nem gondolok erről a dologról semmit. Senkinek
                        semmi köze, hogy te hogyan töltöd az éjszakádat. Én a magam részéről nem is
                        kívánom, hogy azt nekem elmondjad; félek, hogy az neked kellemetlen
                        érzéseket okoz. Légy meggyőződve, hogy semmit nem tételezek föl rólad, csak
                        a legkorrektebb...</p>
				<p>- De... - kezdte Kerbolt: ez az erős ember megtanult szégyenkezni is,
                        megtanult dadogni. - Holnap már az egész város beszélni fog róla... Isten
                        tudja, mit fognak beszélni... A rendőrségre kerül... a világ elé... Gondolj
                        az újságírókra, a tárgyalásokra... Meg leszek bélyegezve.</p>
				<p>- Nem, kedves barátom, légy egészen nyugodt, nem kerül ez a világ elé. Majd
                        teszünk róla, hogy ne kerüljön semmi formában a világ elé. Annyi hatalmunk
                        csak még van Újvároson. Majd én meg Borcsay teszünk róla. Borcsay úgyis le
                        van nekem kötelezve. Légy nyugodt, nem fog erről senki megtudni semmit; aki
                        meg már tud, az azt fogja gondolni, amit mi akarunk, hogy gondoljon; a
                        tekintélyed csak nőni fog...</p>
				<p>Kerboltnak kelletlen érzés szorította össze lelkét. A tekintélye? Hát az ő
                        egész férfibüszkeségét ily közönséges hiúságnak gondolja Madár? De nem erre
                        felelt, keserűen fakadt ki, csak a szó kedvéért, csak a keserűség
                        kedvéért.</p>
				<p>- Az embered vagyok, a teremtményed vagyok, védeni akarsz, le akarsz
                        kötelezni, hogy én viszont védjelek... Növelni a tekintélyemet, hogy én
                        fedezzem... fedezzem a tekintélyemmel... a... a te dolgaidat... Cinkosok
                        vagyunk! Szolgálatot kínálsz nekem, és viszontszolgálatot vársz.</p>
				<p>Madár egy pillanatra sem vesztette el nyugalmát; mindig a legnagyobb
                        hidegvért tudta megőrizni, mikor arról volt szó, hogy valakit megnyerjen
                        magának. Érezte, hogy itt mindent föl kell tenni egy kockára.</p>
				<p>- Kedves barátom - mondta -, semmiféle viszontszolgálatot nem várok tőled, és
                        egyáltalában kérlek, hogy minden kérdésben cselekedjél teljesen a
                        lelkiismereted szerint, amit különben a kérelmem nélkül is bizonyára úgy
                        cselekednél. Bízz engem sorsomra, és ne törődj velem. Kérlek, ne hozzuk ezt
                        többet elő.</p>
				<p>Kerbolt hallgatott. Mereven nézett íróasztalára, ahol a zöld posztón, az
                        írások fölött, barnán, simán nyújtózott egy ércagár. Egy dongó dongott,
                        vergődött az ablaknál. A beáradó sugárkéve, mint egy napóra, lassan kerülte
                        meg a zöld szobát. Künn delet harangoztak. Vasárnap, vasárnapi csöndben, még
                        a harangszó is meghallott Újvároson. A sörözők a Mexikóban órájukra néztek,
                        és még egy vágást rendeltek. A vita egyre hangosabb lett, a két
                        asztaltársaság átbeszélt egymáshoz, nagy hangon kiáltotta Balázsy az
                        ellenzék felé:</p>
				<p>- Janicsárdobot állítotok a piac közepére!</p>
				<p>- Ószeres kompánia! - üvöltöttek vissza Kovácsék.</p>
				<p>- Egyik félnek sincs igaza. Mi nem követjük, de meg se kövezzük Madárt -
                        mondta Szabolcs ügyvéd, laptulajdonos, aki mindeddig feltétlen híve volt a
                        polgármesternek, s csak a tegnapi hirtelen fejleményektől ijedt meg.</p>
				<p>- Irigység, aljas irigység - mondták a városi asztalnál. - Mert nem tűrik az
                        emberek, hogy valaki több legyen őnáluk. Strómant szeretnének
                        polgármesterüknek. Pedig vigyázzatok! Sokan elszámítják magukat. Az oszlop
                        kidől, és utána a falak következnek.</p>
				<p>- Elborul a nap, eltűnnek a porszemek - mondta gúnyosan Svarc Jenő.</p>
				<p>- Eggen - szólt másvalaki. - Mit törődnek ők a várossal, az igazsággal? mit
                        bánják ők a panamákat? Csak ők meglegyenek, csak ők ott üljenek a húsosfazék
                        mellett!</p>
				<p>- Panama? Ki beszél itt panamáról? - dörmögte a javadalmi hivatal főnöke. -
                        Nyomtató lónak nem kötik be a száját. Haj, régebben micsoda élet volt! Jött
                        a bíróhoz a panaszos fél, kacsa sápított a hóna alatt. “Ej, a ruhám
                        piszkítja, itt hagyom.” Rátóti gróf jószágigazgatója két tehénengedélyért
                        húszat tartott. Igaz, akkor még könnyen elbántak a panamákkal; a gróf
                        parancsára huszonnégy óra alatt a béresek szekérre rakták minden holmiját,
                        és kitették az országútra.</p>
				<p>- Annyi bizonyos - volt az általános vélemény -, Madár rosszul tette, hogy a
                        kormány szája íze szerint szavazott. Ezt az egyet rosszul tette. Lehet, hogy
                        most megvédi még a Hirschfeld-klikk, de meg kellett volna gondolnia, mielőtt
                        az újvárosi polgárság támogatását eljátszaná. Kétszer is meg kellett volna
                        gondolnia...</p>
				<p>- A Hirschfeld-gyár munkásai ki vannak rendelve az esti fáklyásmenethez.</p>
				<p>- A Hersei-kabaréhoz. Olvasták az urak a Közlöny-t: “Hersei, városunk
                        képviselője, a függetlenségi körben kabarét rendezett. Fényesen sikerült.
                        Nagy Endre kiskutya hozzá képest.”</p>
				<p>Kacagtak. Hanem a hír a Hirschfeld-munkásokról szöget ütött a fejekbe.</p>
				<p>- Ki mondta?</p>
				<p>- Szulimán.</p>
				<p>Lehetetlen. Hirschfeld, a józan, kormánypárti ember nem mehet bele ilyen
                        politikai üldözésekbe, még ha ezerszer a saját fia csinálná is.</p>
				<p>- Eh! Személyi okai vannak annak. Az öreg még mindig nem tudja megbocsátani
                        Kerboltot.</p>
				<p>Így anekdotáztak, politizáltak, találgattak összevissza, s mind több
                        aggodalom vegyült a derűs vasárnap déli hangulatba. Nagyokat hallgatott
                        egyik-egyik közbe, nagyot szítt a szivarból, nagyot nyelt a sörből. Valami
                        veszedelmes hétfő rémlett már e vasárnap mögött. Ha az oszlop kidől, utána a
                        falak következnek. A város tisztviselői sötéten tűnődtek, mennyiben vannak
                        ők is belekeverve a polgármester szabálytalanságaiba, mennyiben tehetők ők
                        is felelőssé? Bizony nagyon is reáhagytak mindent, eszük ágába sem jutott a
                        dolgokba nekik is belenézni vagy éppen beleavatkozni, őt korlátozni,
                        ellenőrizni. Ki-ki annyi hasznot mert közben a zavarosból, amennyit tudott,
                        s Madár bölcsen szemet hunyt ez apróságokra. A többi jelenlevők, a
                        zsurnaliszta, az ügyvéd, magukban mérlegelték érdekeiket a polgármester
                        mellett és ellene. Mások, mint Kovács tanító, néma dühvel és irigységgel
                        várták, remélték az eseményeket. Kovács szinte irigyelte ezeket az
                        embereket, akik beletartoznak e nagy érdekhálózatba. Őneki még érdekei
                        sincsenek, ő igazán senki... mi az, egy tanító? Minden hangossága mellett is
                        érezte nagy senkiségét: s ez az érzés csak feszítette még lelke gyűlöletét a
                        hatalmas Madár János ellen, aki egykor ott üldögélt vele minden este a
                        spriccerpártban, a Vnuknál...</p>
				<p>- Még egy vágást! - kiáltott Adamec. Fél egy felé járt. A nap kissé elborult:
                        a levegőben táncoló porszemek eltűntek.</p>
				<p>Az oszlop ezalatt, a nagy polgármester, Madár János, feszülten nézett Kerbolt
                        barátjára. “Gyula hasznomra lehet - gondolta -, segíthet rajtam: de ha
                        nem...” Akkor összeomlik mindaz az építmény, melyet ezer apró lélekből, a
                        “független polgárság” hangulatából emelt támasztéknak lábai elé, mely annyi
                        éven át fönntartotta őt. Mit bánja! Ha lefelé nem támaszkodhatik többé: hát
                        kapaszkodni fog - fölfelé! Mindig messzebb és messzebb az ellenzéktől. Egy
                        pillanatra Hirschfeld tűnt eszébe; s vizsgálta a Kerbolt szakállas arcát.
                        “Ideológ - gondolta -, nem többet tett-e az öreg Hirschfeld a városért, mint
                        mindezek a becsületes szónoklók?” - És ebben a pillanatban a Mexikóban is
                        Hirschfeldről beszéltek, Kerbolt is Hirschfeldre gondolt. Sajátságos áram a
                        gondolat, megy a levegőn át, árad a szóból, a hangból, az arcból, a
                        némaságból, minden mozdulatból. Képek áradnak vele, mint kísértetek a
                        levegőben: mindenki látja őket, és mindenki azt hiszi, hogy csak maga látja.
                        - Kerbolt is Hirschfeldre gondolt. Eszébe jutott, amit Szulimán mondott: a
                        fáklyásmenetre kirendelt munkások. “Ennek is én vagyok az oka - gondolta
                        keserűen. - Madár mindent megtett, hogy megnyerje Hirschfeldet: mégis
                        ellensége, énmiattam. Mert Madár az én hagyományaim letéteményese Újvároson:
                        és itt vagyok én mellette, ennek élő jele gyanánt.” És eszébe rémlett
                        Hirschfeld nagy hatalma, a klikk nagy hatalma, amely egykor összetörte őt:
                        vajon Madárt is így fogja-e összetörni - őmiatta? Őmiatta? Ő, az ideológ, a
                        rajongó függetlenségi, jól tudta ebben a pillanatban, hogy a függetlenségi
                        eszmék milyen üres jelszók, hogy az egész derék független polgárság micsoda
                        vak eszköz az ilyen felsőbb hatalom kezében, amely minden, csak nem
                        függetlenségi. És földig alázva érezte egész szánalmas szegénységét nagy
                        nevetséges becsületességének, gyerekes elvhűségének, amelyet most Madár
                        János oly kíméletesen került megsérteni. (Mi fűződik az ő nevéhez? Kossuth
                        díszpolgársága...)</p>
				<p>- Kedves barátom - ismételte a polgármester -, ne aggódj semmit, teljesen
                        szabad vagy, és elveid szerint fogsz cselekedni. Én nem kívánok tőled semmi
                        viszontszolgálatot. Én gondoskodom róla, hogy az, amit nem kívánsz, ne
                        kerüljön a nyilvánosság elé; gondoskodom erről minden önző érdek nélkül,
                        egyszerűen, mert barátod vagyok, és ami téged kellemetlenül érint, az nekem
                        sem lehet kellemes.</p>
				<p>Kedvesen csengett a hangja, udvariasan, a világfi, a korrekt, jó barát
                        modorában, olyan ember fölényével, aki mindig tud uralkodni magán. Bizalom
                        és nyugalom szólt a szavaiból kiapadhatatlan: és Kerbolt kábulva hallgatta,
                        mintha idegen nyelven beszélne. Oly idegennek érezte magától ezt a nyájas
                        erőt, úgy gyűlölte! Igen, ezek az igazi jók, ezek az erősek és nyugodtak: a
                        skrupulustalanok! Ezek tudnak élni és keresztülsiklanak mindenen, mint a
                        hal. A magafajta nehezek pedig, éppen mert nagyon is kínos igyekezettel
                        tiszták akarnak maradni, előbb-utóbb bebonyolódnak a mocsokba - és
                        megfulladnak benne. Micsoda dilemma ez! Becsületes dolog volna elhagyni
                        barátját, akinek állását köszöni s munkája befejezését, álmai
                        megvalósulását; s aki exponálta magát miatta, akit a hatalmas Hirschfeld
                        miatta ejtett el? Elhagyni elvekért, amik csak szavak? De egész megalázott
                        élete, mely e szavaknak kemény szolgája volt, tiltakozott belül; és valahol
                        mélyen, forrón, Ilona képe égett... Madár már elhagyta, a küzdés embere -
                        mint a sáncot, mely gyöngének bizonyult; hallatszott a négyesfogat zaja,
                        amint előállt, hogy a Mexikóig vigye! Agamemnón utolsó tragikus pompáját
                        élvezi... Megjelenik mindjárt, nyájas grandezzában, lázongó népe közt,
                        barátok és elnémuló ellenségek között, mindennek központja... Kába, sörös
                        fejek, pletykától részeg nyelv, a sörkorcsolya sós ízével, szálas
                        szivarfelhők a vasárnap déli napfény sugárködében gomolyogva, friss sürgés a
                        konyhában és előrevetett események izgatott képe a lelkekben, félős vagy
                        ígérő, hazárd csábításokkal; s mindezek között a mosolygó férfi, akitől
                        minden függ, nyugodtan, annyi gyűlölet és bizalom árjában Kerbolt szinte
                        látta, amint végigment az utcán, hogy inganak már a házak, a nagy
                        Kártyaváros ijesztő házai, mint cifra skatulyák egy csiricsáré üzlet
                        polcain, amiket hirtelen rakott egymás tetejére egy gyors kezű segéd. Még
                        most, vasárnap délben is ott úszott a napban a finom por és szén, zsivajgott
                        a lárma, nagy csata dúlt a Pestre induló villamosok körül. Darazsak a
                        kasból, rendetlenül, viszik lármájukat, fullánkjukat, szívó
                        szerveiket...</p>
			</div>
			<div type="chapter">
				<head>25. §. MELYBEN VASÁRNAP DÉLUTÁN LÉVÉN, SEMMI SEM TÖRTÉNIK</head>
				<p>Partos bíró először felélénkült a sörtől és a szótól; maga is cselekvője volt
                        már az újvárosi drámának, és éppen úgy hatott rá a Madár János megjelenése,
                        mint a többiekre: mint az adutt ász megjelenése a kártyaasztalon. De aztán
                        álmos lett, s a szivar kiesett rosszízű szájából; az éjszaka katzenjammere
                        most ütött ki rajta, zöldes zsibongás futott össze füleiben. Egy csöpp
                        étvágyat sem érzett, sőt valóságos undor fogta el az ebéd gondolatára; de
                        már foglya volt a rettenetes tanítónak, aki ebédre hívta meg. Akarat nélkül
                        ment mellette az újvárosi utca bokáig süppedő, fekete porában.</p>
				<p>- Minden összedől, majd meglátod, minden összedől! - mondta a tanító,
                        egyetlen széles gesztusba foglalva felhányt kupacokat, meredő póznákat,
                        vasárnapra félbehagyott építkezéseket. - Vízművek, tisztviselőtelep,
                        világítás, minden!</p>
				<p>- Hogyan, a telep is? - kérdezte a járásbíró. Rettenetes perspektíva tárult
                        belső szeme elé. Persze hogy a telep is. Itt minden puffra épült, mindennek
                        a tőkéje a polgármester személyes presztízse volt. Minden összeomlik. Mint
                        Mátyás király halála után.</p>
				<p>- De hát akkor mi lesz azokkal, akik befizették a pénzt? - Egy sovány
                        asszonyt látott Szakolcán, jajveszéklő szemrehányások csengtek a fülébe, ó,
                        valóságos dráma, semmi sem marad, csak adósság! Egy élet...</p>
				<p>- Csak nem fizetted be?</p>
				<p>- Hisz te mondtad, hogy mérget vehetek...</p>
				<p>- Az tegnap volt: még te nem ismered Újvárost. Itt semmi sem bizonyos két
                        napig. Keresztet vethetsz már arra a pénzre, barátom!...</p>
				<p>Száraz, meleg szél kavarta meg a szenes port, elborult percre a vasárnapi
                        nap. Partos bíró érezte, hogy lesz tele szeme, szája az éles homokkal. Csak
                        egy pillanatra: aztán megint kisütött a tolakodó napfény; mintha még a nap
                        is szemtelenebb lenne itt, mint másutt.</p>
				<p>- Ne búsulj, barátom - vigasztalta a bírót Kovács Endre. - Majd szerzek én
                        neked üzletet, olyant, hogy duplán visszanyerhetsz mindent! Ki esik kétségbe
                        Újvároson? Itt egyik napról a másikra fordulhat a kerék. Azért, hogy én
                        szegény vagyok? Holnapra talán milliók vándorolnak a zsebembe, milliók!
                        Barátom, ha te tudnád, mik az én terveim! Társam lehetsz egy olyan
                        üzletben... Csak ki kell nyújtani a kezedet, barátom!</p>
				<p>Ó, üzletek, kocka, öngyilkosság! Partos bírónak Ampenszán jutott eszébe, a
                        kárpitos és temetőigazgató, akinél meg vannak rendelve a bútorai, fizetni
                        kell; ki tudja, honnan veszi ezt a pénzt is? Milliók?! Úgy érezte magát,
                        mint egy bűnös játékos, iszonyú esélyek között, mint egy szegény Macbeth,
                        hozzá nem illő, elbírhatatlan tragikumban.</p>
				<p>Madár János polgármester asztalnál ült családjával, úrias és diszkrét
                        ebédlőben; az egész család hallgatva kanalazott. Madárné lopva nézett olykor
                        férjére, akinek arcából semmi jót sem olvasott ki. A családfő dühös volt és
                        ingerlékeny. Géza, a nagy fiú, alig várta, hogy vége legyen az ebédnek:
                        futballmeccsre készülődött a strandhoz. Egy pillanatra elkalandozott
                        gondolata egész az estéig, amikor a meccs után együtt maradt barátaival:
                        röhögött magában, mert egy hecc jutott eszébe, amit egyszer este csináltak
                        az utcán... A fülledt és nagyszerűen erkölcstelen újvárosi utcán... Milyen
                        paff volt a rendőr, mikor megtudta, hogy a polgármester fia!</p>
				<p>- Apa - szólt egyszerre -, igaz, hogy ma este nem fognak égni a lámpák?</p>
				<p>A lámpák? Már hogyne égnének? Ki adna ilyen ostoba pletykákra? A polgármester
                        nagy fölénnyel intette le fiát, de kellemetlen bosszankodással: Rubinek urat
                        látta magában, a villanyos társaság emberét, kis bőrtáskájával, amint
                        “azonnali törlesztést” követel... És hallotta a Svarc Jenő éles hangját:
                        “Közbiztonság Madár János alatt!” Mi lesz, ha a város csakugyan sötétségbe
                        borul?</p>
				<p>- Megkapta azt a levelet... amit az a hölgy hagyott itt? - kérdezte férjétől
                        Madárné. Igen, most már zsarolják is... Önkénytelenül a zsebéhez nyúlt, ahol
                        a furcsa levél volt. Iratok Bontóéktól?... Ezek is most kerülnek elő, őt
                        kompromittálni? (Persze, neki akkor pénz kellett; és semmit sem vetett meg,
                        hogy előrejusson. Ki vethet követ rá?) Csel ez, vagy valóságos zsarolás?
                        Este itt és itt - a bérkocsiállomásnál - ennyi meg ennyi pénzt... Szépen van
                        neki pénze... Itt csak a bátorság segít - reszkírozni - rendőr, razzia...
                        megmutatni, hogy ő nem fél a leleplezéstől. “Ma éjjel nagy események fognak
                        történni Újváros sötétében...” A sötétről is tudnak? Ki írta ezt a levelet?
                        És elképzelte a szögletes, nyomtatott betűket utánzó aláírást: Briliant.
                        Igen: nagy razzia... a pater patriae póza,
                        aki fellép végre Catilina ellen! Ha gyorsan és bátran cselekszik,
                        megnémíthatja a vádakat. Aztán a fáklyásmenetre gondolt, Hirschfeldre és
                        megint a villanyos társaságra... Elmenni Hirschfeldhez? Mindennel törődni,
                        mindennel!... Kerbolttal... Győzni kell! És segíteni kell őt
                        mindenkinek!</p>
				<p>- Eltaposom - mondta magában, maga sem tudva pontosan, hogy mire.</p>
				<p>Kerbolt vadászpuskáját akasztotta vállára. Úgy érezte, egyedül kell lenni,
                        nincs ereje beszélni senkivel a világon, még a feleségével sem. Ilona kijött
                        a zajra, de csak közömbös szót mert ejteni.</p>
				<p>- Hova megy?</p>
				<p>- A szigetre.</p>
				<p>Legalább az ebédet megvárná. De Kerbolt nem felelt. Töltényeivel babrált, és
                        nem nézett az asszonyra. Átnézett a szomszédba, ahol a betörés történt; s
                        valami följajdult belsejében. Ó! elviselhetetlen gondolat! Közömbös emberek
                        elé állni majd, rendőrség elé, tanúnak, felelni kérdésekre, elmondani a
                        tegnapi éjszakát, hogy mindenki megsejthesse küzdelmeit... Elfogta a
                        menekülés ösztöne, nem is a sziget felé ment, mint mondta, mert az első
                        lépésnél elborzasztotta a gondolat: hajók, kémények, por, széntörmelék,
                        zsákok! és a készülő vízművek, érccsövek, kőkockák! és a gyárak a szennyes
                        folyó partján, a Hirschfeld-gyár, a Klein és Fisch-féle festékgyár, amit
                        büdös gyárnak hívnak! ezek közt átmenni, míg egy kis poros zöldhöz, sivár
                        vízparthoz ér, amit az újvárosi jasszok vasárnap ladikozásokkal avatnak
                        föl... és a sziget végén futballpálya. Kerbolt megfordult, s a Rakoncai út
                        felé ment. Inkább a falun át és az erdőbe! Az utcán már nem voltak
                        járókelők, a kormos por leült, mint minden vasárnap kora délutánján, mikor
                        pesti kávéházban lógnak az újvárosiak. A Rakoncai út a Kossuth utca egyenes
                        folytatása. Az egyik oldalon elmaradtak lassanként a házak, a másik oldalon
                        léniásan tartott még a sor, egy kiszámított és elszámított utca, öröm mégis,
                        mert kilátás nyílt az üres mezőkre; egy-egy tűzfal ugyan vagy gyárkémény
                        elszórtan bosszantott. Túl a Dunán még hegyek is látszottak.</p>
				<p>- Ma legalább a Vezúv se működik - konstatálta Kerbolt. A Vezúv egy hegy
                        volt, amely előtt és belemosódva egy gyárkémény látszott: rövidlátó szemmel
                        a hegyet vélhetted füstölni. A Vezúv vasárnapi munkaszünetet tartott.
                        Messziről előkerült sovány fákkal, őrsök gyanánt az erdő.</p>
				<p>- Alázatos szolgája, tanácsos úr! - érte utol egy hang. - Vadászni, vadászni?
                        - Száraz köhögés nyomta el a kérdést. - Ó, bizony, gyönyörű időnk van, egy
                        kicsit meleg bár; de hát a természet, a szabad természet, ugyebár! Az erdő!
                        Bizony, ha az újvárosiak tudnák, hogy mijük van! De hát ezeknek nincs
                        érzékük, kérem. Itt a vasárnap, kérem, és senki se megy az erdőbe. Én
                        persze, kérem, én beteg ember vagyok. Ha tehetném, egész nap ott kószálnék.
                        De hát ezeknek nincs érzékük, kérem. Még az ifjúság is, tessék elhinni, én
                        tanár vagyok, hát tudom: ezek a porba mennek, futballozni, kérem! Igaz, volt
                        egy banda, aki az erdőbe járt, és mi derült ki, kérem? mért bújtak azok a
                        fák közé? Hát kérem, valaki rajtakapta őket, hogy erkölcstelen játékot
                        játszottak! életerejüket fogyasztották versenyt! mind megsápadt,
                        elcsenevészedett, ahelyett hogy megedzett volna, kérem... Hát erre használja
                        az újvárosi ifjúság az erdőt. Persze, a levegő megfertőzi őket, nem csoda,
                        és a tanáraik, tessék elhinni, magunk között mondva, ezek mind kiváló
                        emberek lehetnek, azok is, hisz a kollégáim, nem mondhatok róluk rosszat,
                        kérem, de az újvárosi dolgokkal keveset törődnek ezek, kérem, mind Pest felé
                        gravitál ez, Újvárost csak Pest előszobájának tekintik, alig várják, hogy az
                        órát lecsöngessék, kérem, ugornak villamosra, legtöbbje Pesten is lakik,
                        délután ingyen se látni Újvárosban őket, nem vesznek ezek részt itt
                        semmiben, tegnap is ez a koncert, kérem, mégiscsak művészi dolog, egyetlen
                        helybeli tanár sem volt jelen, kérem, ez szégyen ám, én, kérem, beteg ember
                        vagyok, nem járok sehova, de kérem, illenék, hogy a tanárság aktív részt
                        vegyen a város életében. Most is ez a hajsza a polgármester ellen! Kérem,
                        Madárra sok mindent el lehet mondani, de mégiscsak ő virágoztatta föl
                        Újvárost, és a gimnázium is, kérem, az állami gimnázium (mert ez a
                        Kárász-féle, ahol pénzért adják a matúrát, csak nem nevezhető komoly
                        iskolának?) neki köszönhető. Azelőtt a fiúknak, kérem, Pestre kellett
                        bevillanyosozni, nem is említve a régi időket, mikor még gyalog jártunk
                        Pestre, kérem, naponta kétszer, a gimnáziumba, magam is: nagy szükséglet
                        volt ez! Igaz, érdeke volt neki is benne, mert fia van, azután meg tudjuk,
                        micsoda városi hatalmasságoknak kellett evvel eleget tenni. Addig nem volt
                        Újvároson gimnázium, míg ezeknek a gyerekei föl nem cseperedtek: velük
                        cseperedett a gimnázium, osztályonként, “fokozatos fejlesztéssel”. De mégis,
                        ami igaz, igaz, ez a hajsza - mit tetszik gondolni? Mert kérem, a tanácsos
                        úr ebben valóságos orákulum, nemcsak annál a szoros viszonynál fogva,
                        amelyben a polgármester úrral állani méltóztatik, hanem egyúttal annál a
                        feddhetetlen becsületességnél és sziklaszilárd jellemnél fogva is, amely
                        Újvároson közmondásos s amely hogy úgy mondjam, a mi egyetlen büszkeségünk
                        és klenódiumunk...</p>
				<p>Partos bíró Kovács tanítóéknál ült, fülledt és szomorú szobában, és már
                        mindent megevett, ami megehető. Kínáló szavak és unt válaszok gyüremlettek
                        fülében-torkában - a sovány háziasszony tüntető önfeláldozással kínálta,
                        mintha azt mondaná: “Én egy szegény, beteg asszony vagyok, és a férjem
                        vendéget hitt nekem, holott magunk is koplalunk, és cselédem sincs éppen, de
                        azért én kiteszek magamért, mert tudom, mi az illendőség - tessék csak,
                        tessék még, kedves bíró úr!” Rettenetesen cikóriás kávé és egy istentelen
                        szivar íze, melyet pedig Kovács Endre hangos aplombbal hámozott ki egy
                        fenségesen zörgő aranygyűrűből - nyilván egy perccel előbb a szomszéd
                        szobában maga húzta rá ezt a hencegő cingulust - szédítették az
                        álmatlanságba úgyis belevásott fejét. Az öt vékony leány szótlanul és
                        rejtett villogásokkal ült az asztal végén, és kiszolgálás ürügye alatt
                        folyton fölugrálva, az ablakon próbálgattak ki-kipillantani, mely a
                        földszintes ház udvarára nyílt. Apjuk feléjük intett a bírónak.</p>
				<p>- Mit viszkettek már itt? Hogy izgatja őket az a rossz nő! Tudod, kit lesnek
                        ezek?</p>
				<p>- Kicsodát?</p>
				<p>- A Takács Jucit.</p>
				<p>- Azt a színésznőt? Aki tegnap a koncerten...?</p>
				<p>- Azt, azt! Tudod, színésznő szeretne lenni ez is egytül egyig, a Máli jár is
                        az akadémiába... Lesik, mikor megy végig az udvaron, miféle toalett lesz
                        rajta.</p>
				<p>Partos kinézett az ablakon, piszkos udvart látott, hátul jellegzetes
                        deszkabódékat; alacsony műhelyt, kopott küszöbbel és törött ablakkal, TRAUB
                        MÓR CIPÉSZ - szólt egy szennyes tábla.</p>
				<p>- De hogy kerül ide az énekesnő?</p>
				<p>- Hogyan? Úgy, hogy itt született, barátom! A Traub suszter lánya! s ma az
                        apjánál aludt, mert Hirschfeldékhez van híva ebédre! Ugyan fölvitte a
                        dolgát: Magyarország egyik leggazdagabb emberénél eszik. Újvároson minden
                        lehetséges. A plébánossal eszik egy asztalnál!</p>
				<p>- A plébánossal?</p>
				<p>- Ketykóval, az újvárosi plébánossal; az minden vasárnap ott zabál. Tudd meg,
                        hogy nálunk még plébános is csak az lehet, aki a zsidókkal bratyiz.
                        Különben! amilyen plébános ez!... Csak én lehettem oly marha; pofozni
                        szeretném magam, ha eszembe jut, igazgató volnék ma, ha nem hagyom
                        megijesztetni magam ettől a Ketykótól, mint valami mumustól! Története van
                        annak, barátom: itt minden panama... - és belefogott a történetbe, még az
                        átlumpolt éjtől rekedt hangján.</p>
				<p>Partos rá se figyelt, a zöldes zsibongás orgiát ült a füleiben, lelke
                        mélyéről eltűnt a diadal, s valami kábult aggódás foglalta el helyét az ebéd
                        utáni bamba lomhaságban. Asszonysápítozás, lányvihogás cifrázta a szoba
                        ételszagát, mint az olcsó csipke a zöld, kopott és rossz rugójú kanapét, a
                        tanító élete düheit mesélte, nyomott irigységek sárgultak a szivarfüstben, a
                        történet a jelenig ért, a jövőbe siklott, kéjelgett, ijesztett... Madár
                        János bukni fog; de jaj, mi lesz a tisztviselőteleppel? Mi lesz, ha Partos
                        pénze odavész?</p>
				<p>- Ne búsulj, pajtás, itt semmi sem komoly! - vigasztalt a gazda. - Egy kis
                        búkergetőt! Na dehogynem! pompás törkölyöm van! Mit? hogy ittál a
                        polgármesternél? De nálam még nem ittál, barátom! a találkozásunk örömére!
                        Nagy ünnep ez! mikor két ilyen régi barát találkozik! Nem szabad búsulni!
                        bízd csak rám, barátom! Itt semminek sincs jelentősége! pénz az nem számít!
                        - mondta, meghazudtolva a sivár bútorzatú szobát. - Olyan üzleteket fogunk
                        csinálni...</p>
				<p>Ebben a pillanatban egyszerre irtózatos reccsenés hangzott, s pokoli zene
                        robbant. Mintha egy egész Lucifer bandája, repedt hangszerek és rekedt
                        torkok sivítanának föl, s robogó vonat vagy recsegő teherkocsi lármájához
                        hasonló lárma volna a kíséret: saját szavát sem hallotta az ember! A
                        szomszéd lakásban, nyitott ablak mellett, a gramofon szólt! Igazi újvárosi
                        zene volt ez, egy újvárosi vasárnap délután! rikított, sikított, ordított!
                        Vágyak, unalmak, aggodalmak feszítették a fülledt, kis szobát; mit lehet
                        tenni Újvároson vasárnap délután? A lányok hisztériás cigarettákat
                        rágcsáltak: mért nem jön már az a Takács Juci? (Hirschfeldéknél hatkor van
                        az ebéd, franciásan.) A lányok már szökni akartak, önálló nők voltak,
                        hivatalba jártak, akadémiába, nem szokták meg az otthon gubbasztást! Az
                        egész család gyűlölte otthonát, unta a kényszerű együttlétet. A tanító a
                        Vnuk-kocsmára gondolt (hol vasárnap estjeit tölteni szokta); az asszony
                        élete robotjára, a lányok vásott, vasárnapi flangálásaikra, Partos, szegény
                        Damoklész, már semmire (de ez a semmi is rosszízű és aggasztó volt). Végre
                        előkerült a szó, mely föloldotta a hangulatot:</p>
				<p>- Mozi! Moziba kellene most menni!</p>
				<p>- Nem kapunk jegyet - aggodalmaskodott a bíró. - Vasárnap van.</p>
				<p>- Bízd csak rám, barátom! - S Kovács már vezette a menetet. - Mindenhol van
                        nekem protekcióm! - S amint kivonultak az udvarra, a gramofon rekedt
                        hörgéssel adta ki lelkét a szomszéd ablak mögött, s éppen ebben a
                        pillanatban libbent át a sáros kövezeten s el mellettük, Takács Juci, pesti
                        primadonna, merész toalettben, mint kéjek és romlott Alexandria, illatos
                        szemérmetlenség a sivár udvar hátsó deszkabódéinak szegény szemérmetlensége
                        felől: ezekben az években öltöztek legvakmerőbben a nők.</p>
				<p>- Ez bizony úribb ebédet kap - tette rá megjegyzését a tanító. - Ott nagyban
                        rázhatják a rongyot: de az egyszerű háziasság és barátság mindent
                        kipótol...</p>
				<p>Ilona, Kerboltné, az ablaknál ült, s látta, mint annyiszor, a polgármester
                        fogatát robogni Pest felé: mindig vasárnap délután szoktak találkozni. Madár
                        akkor ért rá. Ilona felállt, felöltözött, engedelmesen a megszokott jel
                        előtt, meghajolva a férfiakaratnak, mint egy szegényjószág, és menekülve is,
                        mert borzasztó feszültséget érzett a levegőben. Úgy ment, mint aki
                        segítségért megy: férjére gondolt, aki elhagyta, szótlan s vállán a
                        puskával. Hisz máskor is elbolyong vasárnap: de ma olyan különös volt
                        minden! Nem tudta, mitől, csak félt. S ha a tegnapi beszélgetésükre gondolt,
                        valahogy magát érezte bűnösnek... És hol járhatott Gyula az éjszaka? aki
                        soha estén túl nem tette ki lábát. Ma még nem beszéltek. Igaz, ő sem akart;
                        adta azt, hogy nem kíváncsi semmire! De most, ha a mord, puskás férfiúra
                        gondolt, megbánta már. Régi félelme ez: oly nem természetes a gyáva és fürge
                        Újvárosban ez a komor, puskás ember! Aki méghozzá csak elméleti vadász; mert
                        sohase hoz vadat! Sajnálja, és futni hagyja őket! De hát akkor minek kezében
                        a puska? Ilonának rémképei voltak: s futott az egyetlen emberhez, akiben
                        bízott, akit erősnek és nyájasnak érzett, futott Pestre (sohsem találkoztak
                        Újvároson).</p>
				<p>A lankadt délután középső óráiban kicsit enyhült a villamos forgalma, úgyhogy
                        Kerboltné ülőhelyet kapott. Újvárosi embernek nem oly hosszú utazás ez, mint
                        annak, aki csak kirándul ide. Az ő életének egy nagy része úgyis villamoson,
                        vasúton folyik le; korzó, randevú ez; s a pesti villamos épp familiáris.
                        Ismeri az utat, tudja, hogy mindig mi következik: most a villanytelep,
                        vasúti aluljáró, azután az enyvgyár jön, a városi jégüzem tócsája, s néhány
                        kopott mező közepén meredő ormótlan tűzfal után újra gyárak: ez Pest. Számon
                        tartani már szórakozás. De ki szokhatja meg a temetőkerítést, hogy ne legyen
                        hosszú? Végtelen, végtelen kőfal mögül meredő keresztek: tíz, tizenegy,
                        huszonhárom, huszonnégy... és külön a koleratemető. Ilona éppen szemben ült.
                        Ó, így lehet csak Újvárosból ki- vagy bemenni: a temető mellett! Ilona
                        emlékezett, hogy éveken át olvasta újvárosi lapok hasábjain ezt a címet: A
                        TEMETŐKERÍTÉS, valami panamahistória révén, mely ennek az építésénél
                        folyt... Oly végérhetetlen ügy volt ez, mint amily végérhetetlen maga ez a
                        temetőkerítés. Ilona útitársait kezdte nézni. Mellette egy leány valami
                        rikítóan pikáns könyvet olvasott, s magasan keresztbe vetette lábait, a
                        szemközt ülő suhancok gyönyörűségére, akik az Angolparkba igyekeztek, és a
                        pofozógép mellett kivívott hőstetteikről társalogtak. A villamos zsibbasztó
                        zötyköléssel, sivítva befordult az aluljáróba. Sötét és penészes hűvösség
                        csapott itt homlokon, a leány leemelte szemét a könyvről, a suhancoknak csak
                        arcélük látszott...</p>
				<p>Az újvárosi vasárnap délután nagy eseménye a futballmeccs: s aki nem megy
                        Pestre, a szigetre tódul. Géza, a polgármester fia, ott állott három-négy
                        más nagy fiú társaságában, egy fabódé árnyékában, melynek falai ocsmány
                        szavakkal és rajzokkal voltak telefirkálva. Iszonyú hőség volt; a téren
                        szünet és nagy szó vita lankadt, posványodott, játszók és bírók közt:
                        “Szabálytalan!” “Kiállni!” “Anyjuk profik!” - hangzott el idáig. A publikum
                        elvesztette az érdeklődését. A fiúk azzal szórakoztak, hogy egyiküket, egy
                        csontos, vékony kamaszt, a Balázsy főjegyző fiát, aki nagyon szemérmes fiú
                        volt, ugratták a deszkára mázolt trágárságokkal.</p>
				<p>- Nézd, Pista, itt van a neved fölírva, P. I. - kiáltotta az egyik, egy
                        éretlen eleganciával öltözött cigarettás nyegle, Tőkéssy Laci, a volt
                        képviselő fia. - Vagy ez más betűkkel végződik, ó, pardon! - S kórusban
                        röhögtek.</p>
				<p>Pista vörös lett, s hebegett. Balázsy főjegyző annyira meg volt győződve
                        Újváros romlottságáról, hogy a fiát minden szellőtől elzárta, otthon
                        neveltette, s ha kiment, minden lépéséről számot kellett adni. A fiú úgy
                        nőtt fel, mint egy szűz lány, üvegházi növény, keveset tudva, annál többet
                        sejtve, félszegen; s ha néha kiszabadult - csak a legjobb társaságban, mint
                        a polgármester vagy a dzsentri Tőkéssy fiával -, suta lelkét éppen úgy nem
                        tudta hová tenni, mint a kezét-lábát...</p>
				<p>- Hű, az anyja Straszi! - kiáltott egyszerre Madár Géza, egy játékosra
                        irányozva a figyelmet, aki a polgári életben a Strasser névre hallgatott. -
                        Ez megadta a vizesnyócasoknak! - Strasser az UKA (Újvárosi Kereskedelmi
                        Alkalmazottak) csapata ellen játszott. - Szorítsd, vizesnyócas! - kiáltott
                        Géza, teljes lelkével a játékra veszve: meg sem lehetett ismerni a kimért
                        úrifiút, aki otthon és apja jelenlétében oly szertartásosan illedelmes
                        tudott lenni.</p>
				<p>- Á, arany fiatalság, szórakozunk, szórakozunk? - lépett hozzájuk egyszerre
                        Svarc Jenő, újságíró, aki szeretett jóba lenni a polgármester fiával. -
                        Hallották már a nagy újságot?</p>
				<p>- Mi az, Svarcikám, afrikai sötétség, Briliant, betörések, Arséne Lupin
                        Újvároson? Záklyásfene, a sötét ellen, ötér? Tudom én, Svarcikám, hogy
                        pikkje van az öregemre, de vigyázzon rá, én mondom magának: az öreg ebből is
                        kimászik.</p>
				<p>- Schmarrn! - mondta Svarc Jenő mosolyogva. -
                        Képzeljék csak, az imént nekem fut egy srác, kezembe nyomja ezt a
                        paksamétát, és azonmód elszalad... Most, itt, ebben a pillanatban.
                        Gratulálok, Géza, az apjához: ez már magas foka a dicsőségnek. - A csomagon,
                        rossz detektívregényekből eltanult módra, újságból kivagdalt betűkkel,
                        szeszélyes kuszáltságban volt olvasható (nyilván nem az előkelő Briliantnak,
                        hanem tanítványainak stílusában):</p>
				<p>- Tyű, az anyja, fekete szervezet! - kiáltott föl Géza. - Megmondjam
                        apának?</p>
				<p>- Felesleges! Magam beszélek este vele.</p>
				<p>- Nem tudom, otthon lesz-e.</p>
				<p>- Otthon - felelt az újságíró. - Telefonált a rendőrségre, és rendőröket kért
                        maga mellé, estére, a kocsiállomásra, mert valami fenyegető vagy zsaroló
                        levelet kapott délben... No, és most ez, nem érdekes? Ott leszünk, én is ott
                        leszek! - tette hozzá, önelégülten kéjelegve jólértesültségén.</p>
				<p>Partos bíró azonban a moziban ült, egy óriási moziban.</p>
				<p>- Ekkora mozi Pesten sincsen - mondta a tanító.</p>
				<p>Színháznak épült ez, mozi lett belőle; s most végre - amit színház korában
                        sose tudott elérni - megtelt zsúfolásig. A tanítóéknak székeket raktak be,
                        valami festetlen hokedlikat, s Partos kényelmetlen és izzadva
                        nézettelőre-hátra. Micsoda granárium! Hőség,
                        hőség és bűz! Az első sorban ingujjban udvarolt egy ifjú; kövér, izzatag
                        asszonyok terpeszkedtek mind famíliástul; lárma volt, egyik sorból a másikba
                        két-három renden is társalkodott át a publikum fesztelen, míg Nándi, a
                        gépész, ülve hátul a magasban, furcsa, háromlábú székén, vigyorogva és
                        lekiabálva, nem is ingujjban, hanem mészárostrikóban a meztelen bőrén,
                        pörgette végig félfényben a reklamográfot. A tanító hátranyájaskodott egy
                        ellentengernagyi egyenruhában pompázó, nagy hangos úr felé:</p>
				<p>- Tűzoltó-alparancsnok - súgta Partosnak maliciózusan -, eredetileg
                        asztalosmester: műhelytüzekben szakértő! Azért tart egyenruhát, hogy moziba
                        mehessen ingyen - tette hozzá.</p>
				<p>- Startolsz holnap fizikából? - kérdi egy éles diákhang, valahol előttük.</p>
				<p>Máshol nyugodtan szalonnáztak, maguk közé téve a számozatlan székre a zsíros
                        papírokat. Máshol murizó hang kiáltotta:</p>
				<p>- Le a szidivel! - s egy kalap leröpült, egy dühös szem hátra villant.</p>
				<p>- Kenj oda neki öt ruppóért! - zengett már a szomszédi tanács. Csattanások
                        között pörgött a reklamográf. Örülök a kerékpárnak, mert Kellnertől való.
                        Egy asszony verte az urát a vásznon: Nem megmondtam, máshol ne vásárolj,
                        mint Kohn és Friednél, Hunyadi út 105. Egy öreg ugrott föl, ferencjóskában,
                        frissen mázolt padról: Így jár, ki festékét nem itt és itt szerzi! Ah, omló
                        kövek, zuhanó gerendák: Látja, mért nem vett Bergmann-cementet? Most
                        összedűlt a ház! Mintha gerenda, kő, mind a szegény bíró fejére
                        szakadna.</p>
				<p>- Újvároson semmi sem biztos: hogy épülnek itt a házak, barátom! - súgta a
                        tanító. “Bár dűlne le a mozi, s temetne maga alá! - gondolta Partos. - Mi
                        lesz holnap?!” A tűzoltó-alparancsnok cigarettára gyújtott. A vásznon
                        cowboyok kergetőztek, detektív szögezte revolverét, egy szép nő villant ki
                        úszóruhában, meztelen combokkal. “Este a festőékhez! - gondolta Partos. -
                        Ott lesz az igazságügy-miniszter szeretője!” - Szünet és rövid fény:
                        előttünk egy zsidó asszony nyaka csöpögött a zsírtól.</p>
				<p>- A lányok megszöktek! - konstatálta Kovácsné, síró hangon. - Azt mondják,
                        ezt már látták. - A mozi előtt most állt a “csibekorzó”: oda szöktek a
                        tanító lányai.</p>
				<p>- Hadd szórakozzanak! - mondta Kovács. - Múlik a fiatalság, s pénztelen
                        leánynak mit adhat az élet?</p>
				<p>A Régi Kőhöz címzett vendéglő Újváros és Rakonca határán áll: itt látták
                        Kerboltot ozsonnatájt. Újvárost és Rakoncát a vasút választja el. Ott, a
                        széntörmelékkel elegyes por között, kopik a Régi Kő, egyik oldalára RAKONCA
                        van írva, a másikra PEST. Maradvány Turteltaub előtti időkből, mikor még
                        Újváros nem létezett! Itt szaladnak, mondják, az újvárosi ebek a síneken át
                        Rakoncára a sintér elől, kinek oda már nem terjed hatásköre. És itt még a
                        régi vendéglő, amolyan “egyet szuszannó, egyet melegedő, egyet faló, egyet
                        hörpentő stáció”: Újhegyi festő ült benn, sörnél és poros lombok alatt,
                        menekülve szokás szerint otthonából, mely nappal a gazdag Gruber pék, az
                        após háza volt, s csak este, ha vendég jött, szorult az öreg dohogva az úri
                        társaság elől a mellékszobákba. Újhegyi egész délutánokat ül a Régi Kőnél:
                        nem tétlen, de nem mint festő működik ilyenkor. Egy repülőgépen dolgozik,
                        mely saját találmánya. Leül, iszik egyet, letenyerel, homlokára üt, Heuréka!
                        Zsebébe nyúl, elővesz egy csomó csavart, drótokat, fúr, farag, pörget,
                        szelepeket, kerekeket: így érte őt Kerbolt. Csakhogy Kerbolt külön asztalhoz
                        ült. Letámasztotta puskáját egy lámpatartó faoszlop mellé, bort kért,
                        szótlanabb volt a szokottnál is. Már megjelenése feltűnt a festőnek: azelőtt
                        sose látta még bor mellett. Megpróbált ugyan beszélgetni vele!</p>
				<p>- Közeleg a megoldás! - kiáltott át hozzá. - Politika, városi ügyek: az
                        vurst! A tudomány fogja megoldani a városok problémáját, a kultúra! nem ám a
                        politika! tanácsos úr. Tessék elképzelni, ha egyszer olcsó masinák fogják
                        szelni a levegőt... A közlekedés bliktri! a centrumok közelsége bliktri! Mi
                        szükség akkor Újvárosra? Minek élni ember ember hátán, mint a disznók?
                        Mehetne ki-ki a nőjével vagy a nőivel erdőbe, paradicsomba. Gondolja csak,
                        az egész föld egy szabad paradicsom. Persze, nevetnek, hogy masinákon
                        kotlok. Az kell, hogy zöld fákat pingáljak nekik, quantum satis: mert buták! Azt se sejtik, az a tájkép mért
                        szép nekik; mert idáig vannak a várossal! Fák és zöld kellenek! természet!
                        meztelenség! akt! paradicsom! És nem tudják, hogy azt majd a masina hozza
                        meg nekik! a jövő században!...</p>
				<p>Kerbolt nem szólt semmit, elgondolkozott, fogta a puskáját, és szórakozottan,
                        fizetés nélkül ment ki Rakonca felé. Újhegyi még látta a kertésznevelő nagy
                        üvegházai mentében, amint fogadta a francia főkertész köszöntését (akivel,
                        nagy virágkedvelő lévén maga is, ismeretséget tartott fönn), s fellépett a
                        hídra, mely a vasút fölött viszi át Rakoncára a villamost. A faluban is
                        látták, Rakoncán, melankolikusan ment a főút szederfái alatt a porba tiprott
                        fekete epreken: elgondolva talán, hogy ez a falu is Újváros lesz immár...
                        Villamoscsikorgás vegyül a tehénbőgés közé, panamákról beszélnek a legelők
                        körül, villák épülnek a határban, óriás műteremablakokkal, üvegbolt nyílt
                        egy emeletes házban, a pancamárik üzleti alapokra helyezkedtek, s szinte
                        idegenül érinti a fület a régi jó aó-s dialektus:</p>
				<p>- Maari te, hocca ide azt a kaszaat, havvaagom meg szamaar derekaat, mind
                        leraagja ezt a fiatal hajtaast!</p>
				<p>- Szépen viszem én azt oda magaanak! - felel Mari jó újvárosiasan. Az ősi,
                        fekete guba, piros hajtóka, mely a hunoktól való leszármazást bizonyítja (a
                        magyar törzsek, mint a megyeri, Árpádé, ma is fehér gubát vesznek),
                        kiveszőfélben van; selyemharisnyát hordoznak a kofák. Vasárnap délután
                        lévén, a kocsma előtt folyt a tradíciós játék, de a cigány a Kis pofám!-at
                        húzta, s a leányok bosztont és tangót táncoltak. A villamos-végállomásnál,
                        ahol már a falu is végződik, s ahol gigantikus szanatórium épült legújabban,
                        idült alkoholisták számára, egy elkésett, kövér pancamárit tessékelt éppen
                        le a kalauz:</p>
				<p>- Szálljon le, néni, nem látja, hogy itt a végállomás?</p>
				<p>A túlbuzgó néni, aki nagy pénzéhségében vasárnap is bevitte fölhígított tejét
                        a városba, nyakába kötött ormótlan bugyrával s az elül lógó nagy
                        tejeskannával nehézkesen kászolódva le a lépcsőkön, hamisítatlan újvárosi
                        szóviccel felelt:</p>
				<p>- Nem szaallok én, hogy szaallnék? nem vagyok én madaar... Szaalljon az
                        újvaarosi polgaarmester...</p>
				<p>Egy banya söpörte a veszteglő villanyost: a kalauz tréfásan udvarolt neki,
                        miközben a parasztkölyköket hessegette onnan. Egy pimasz letolta nadrágját,
                        úgy mutatta naptól nem barnított részét. Egy nagyobb suhanc egy lányt
                        szólított meg:</p>
				<p>- Maari te, mit csinaal a rakoncai bíró? - A lány tudta a viccet, milyen bika
                        és basa Rakonca bírája, s nem restellte megelőzni a durvaságot:</p>
				<p>- B... az anyaadat!</p>
				<p>Valami művész ült messzebb az erdő felé, nagy állvánnyal, ládákkal, s
                        festette az erdőt. Idébb bérház épült, Rakonca legelső bérháza, két emelet,
                        nagy, modern ablakok. Kerbolt az erdő felé fordult, letaposott füvön, üres
                        sörösüvegek, szardíniásdobozok, zsíros, gyűrött papirosok között. Jobbra a
                        gróf Rátóti uradalmi épületei kezdődtek. Itt is messze már a régi,
                        patriarchális kor, mikor az öreg gróf igazságban és rendben tartotta a
                        vagyont: s a nem egészen tisztakezű jószágigazgatót béresekkel rakatta ki az
                        országútra. Ma már nem megy úgy, s tele is van panamahírrel a gazdaság. Az
                        új gróf szocialista vezérekkel tárgyal, és modern politikát csinál...
                        Aközben gyár épül a grófi birtokon is, a Hirschfeld-érdekeltség
                        részvételével. Bizonyos - a következményekből meg lehet ezt állapítani -,
                        hogy Kerboltot két dolog foglalkoztatta ezen a nagy lelkiismeret-vizsgáló
                        sétáján: mert nem felelős-e mindezért, amit lát? A Madár János
                        politikájáért, melynek nagyszerű és ellenszenves hatásait mindenütt
                        érezhette? És ha a kártyavár összeomlik - nem felelős-e ő azért is? Mert oda
                        állt, ahova nem való, s ha azt tette, amit karaktere súgott, vétenie kellett
                        az ellen, amit helyzete parancsolt. Hirschfeldre kellett gondolnia, az
                        ellenségére... De nagyobb ellensége volt: a genius loci, aki a Hirschfeldeket szülte. Madár legalább
                        következetes önmagához. Míg ő már létével s ittlétével tragikus. S ha
                        Hirschfeld is elejti most Madárt, felelőssége kiélesedik - gondolhatta.
                        (Bizonyos, hogy Szulimán délelőtti megjelenése nagy benyomást tett rá.) Mily
                        alternatíva! mert ebben az esetben lelke parancsa volt cserben nem hagyni
                        barátját. S akkor mikkel kell megalkudnia! miknek a fedezője lesz! Élete
                        végső büszkesége megtörik. Egy frázis maradt, s már tudta, hogy szalmaszál.
                        Ilyenféle gondolatok vihették vissza estefelé Újvárosba, a Hersei-féle
                        fáklyásmenethez, ahova állítólag a Hirschfeld-gyár “éljenautomatái” is
                        kirendelve voltak.</p>
				<p>Csakugyan, már öt óra tájban sorba álltak a gyár udvarán a munkások. Farkas
                        mérnök kirendelte az alkalmazottakat. Mind vasárnaposan kiöltözve jöttek:
                        vörös kezek, melyek rolnis mandzsettákból kandikáltak ki; gyűrűk sötétkék
                        zakó, stráfos nadrág. Gyöngyházimitációs mandzsettagomb. Csendesek voltak és
                        komolyak: a forradalom hangulata volt ez, melynek előíze e félhomályos
                        lelkek mindennapi csemegéje. Nem csináltak ők lármát, mint az urak. Hersei,
                        akinek tisztelegni mentek, nem volt közelebb szívükhöz, mint Madár, akit
                        abcúgoltak. De ösztönük súgta, felhasználni minden alkalmat, ahol rontani és
                        buktatni kell.</p>
				<p>- Ebben a rohadt kapitalista világrendben. Büdös itt minden. Pusztuljanak a
                        panamások! Fel kéne gyújtani az egész városházát.</p>
				<p>- Egyszer már úgyis fölégettük - szívta foga közt egy kurta pipás, vészjósló
                        emberke.</p>
				<p>- Ne mondja! - nógatta egy a többségből, akiket a világ négy tájáról szívott
                        ide az életnek ez a szennyes új örvénye, Újváros, hogy soha többé meg ne
                        nyughassanak. A kurtapipásban fölvillant a régi kép: már gyűltek egyszer
                        így... Hideg téli reggel a régi, sárga városháza előtt kucsmában, bekecsben
                        álltak a választók, s zúgott az üvöltés: “Le Madár Jánossal!” És Babay
                        főbíró összegezte: “Mivel más nevet nem hallok, egyhangúlag...”</p>
				<p>- Nézze, elvtárs, én nem mondom, hogy nem volt disznóság - magyarázta egy
                        fiatal munkás. - De nem személyről van itt szó, hanem a rendszerről: azt
                        hiszi, ha mást választanak meg, jobb lett volna?</p>
				<p>Szulimán, aki csoportról csoportra járt, helyeselt ennek.</p>
				<p>- Azt mondják, hogy Kerbolt tanácsos...</p>
				<p>- Ugyan, elvtárs, aki egyszer abban a kapitalista légkörben ül... Hálát adok
                        a sorsnak, hogy nem születtem a kizsákmányolók kasztjában.</p>
				<p>Farkas mérnök kérette Szulimánt. Szulimán vezérnek érezte magát, holott csak
                        egy szál gyufa volt, mellyel (kissé veszélyes) dinamitot vettek használatba.
                        Ez a hadsereg zsibongva várt soká. Farkas átment az öreg Hirschfeldhez,
                        “Ármin úrhoz”, ahogy itt nevezték. Az még az irodában dolgozott öt óra után
                        is, egész reggeltől. Puritán létére egy tál aludttejből állt a lunch-e,
                        ebédelni csak fél hatkor szoktak francia módon. Maga az iroda is puritán
                        volt, tömpe vaskályha, kimustrált, régi íróasztal, a telefon alatt a falra
                        irkált számok; Ármin úr éppen a kagylót tartotta füléhez.</p>
				<p>- Nekem nincs vasárnap - szokta mondani. - A munkásaim szórakozhatnak, de
                        nekem dolgoznom kell.</p>
				<p>Farkas mérnök megállt, és tisztelettel várt.</p>
			</div>
			<div type="chapter">
				<head>26. §. MELYBEN AZ EPOPEIÁHOZ SZÜKSÉGES OLÜMPOSZI TANÁCSKOZÁS
                        FOGLALTATIK</head>
				<p>- Azonnal, mérnök úr!... Halló... Újvárosi Villanyosművek?... Rubinek úr?...
                        Kérem... Az én tanácsom az, hogy tessék mindenben a szabályok szerint
                        eljárni... Igen... Igen... Én is sajnálom... Úgysem tarthat soká... Nem...
                        Nem lehet... Majd valahogy csak lesz... Ajánlom magamat...</p>
				<p>Ármin úr szembefordult a mérnökkel. Óriás, széles vállú öregúr volt, már
                        nagysága által fölényben mindenkivel; egyébként lekötelezően kedves a
                        beszédben, bizonyos bonhómiával, mely jól illett keleti típusához. Szemeiben
                        okosság s jóság ült. Lehetetlen volt szavában kétkedni: mindenki
                        ösztönszerűen hitt neki. Öltözete gondos volt s elegáns, ami kétszeresen
                        feltűnt ebben a szinte mesterkélten egyszerű környezetben.</p>
				<p>- A mérnök úr tudja, hogy én liberális ember vagyok. Én a munkásaim politikai
                        véleménynyilvánítását semmi irányban sem szeretném korlátozni. Tessék
                        szabad folyásra bízni a dolgokat... Kérem, hiszen igaz, a tüntetés az én
                        fiamnak szól: de másrészt mindenki ismeri az én politikai nézeteimet, melyek
                        egyáltalán nem fedik a fiam állásfoglalását, így abban a szerencsés
                        helyzetben vagyok, hogy engedhetem teljesülni a kívánságukat, anélkül hogy
                        bármely oldalról részrehajlással vádoljanak... Sietnem kell, vár a família.
                        Várnak a vendégek. Ez is kötelesség. No, kedves mérnök úr, látom, akar
                        valamit mondani.</p>
				<p>- Az íróasztali telefon - mondta a mérnök mosolyogva.</p>
				<p>- Hagyjuk azt, mérnök úr, nem árt közbe egy kicsit álldogálni. Elég a
                        kényelemből a pesti bürómban. Itt csak maradjon minden, mint azelőtt. Mi
                        öregek szeretjük, ha a dolgok régiben maradnak. Hogy is mondja Goethe: Oh
                        süsse Jugendzeit!
                    </p>
				<p>A diner vendégei már négy órától kezdve
                        gyülekeztek. Takács Juci érkezett elsőnek, suhogó és merész ruhájában. A
                        háziasszony kissé váratott magára, mert kisebb leányával, a tizenhat
                        esztendős Mauddal együtt pártfogoltjai közt volt elfoglalva. Hirschfeldné
                        jótékonyságát mindenki ismerte. Negyven embert etetett naponta magánál, s ez
                        az ebéd egy kissé későn volt, három óra tájban, mert előzőleg a nemes szívű
                        hölgy a zsidó népkonyhán gyakorolt személyes felügyeletet, melyet egymaga
                        tartott fenn, s ahol nyolcszáz ebédet osztottak ki. A primadonna ráért
                        körülnézni a tágas teremben. Soká szemlélte László Fülöp képét, mely a
                        háziasszonyt fiatalabb korában ábrázolta: de nem annyira a kép művészi
                        kvalitásai érdekelték, mint inkább az ábrázolt hölgy alakja, testi előnyei
                        és toalettje. A művészi értékű miniatűröket, melyek dúsan borították a
                        falakat, “biedermeier” néven könyvelte el. A Buddha-szobrot, mely a dívány
                        fölött emelte égnek tenyereit, csúnyának találta, a dús hímzésű ódon
                        miseruhákat, melyek a nagy fotelok hátát takaró gyanánt borították, kissé
                        kopottaknak. Annál jobban imponált neki a gyönyörű, nagy, nyílt
                        márványkandalló, mely csakugyan messziről látszott, hogy sok pénzbe került.
                        Igen, mindenekfölött imponált a sok pénz; s egy ily ebéd a gazdagság és
                        pompa légkörében életének nagy eseménye volt.</p>
				<p>Végre megjelent a háziasszony, ősz, keleti matróna, még mindig szép, nemes
                        vonásokkal. Nyájasan s mindjárt tegezve üdvözölte a vendég nőt, aki a nyert
                        familiaritást sietett kiélvezni a kislánnyal szemben. Maud másliba font
                        hajjal, nagy, okos szemekkel, illedelmesen és hallgatagon ült ott, s
                        tartózkodóan válaszolt a kérdésekre.</p>
				<p>- Milyen meseszép dolgaitok vannak! - mondta a művésznő az irigység
                        hangsúlyával, s a társalgás témája a szoba műdarabjai felé fordult. Maud
                        fölényesen állapította meg magában, hogy a híres énekesnők müérzéke s
                        tanultsága gyakran igen csekély. Több ízben összenézett anyjával, akinek
                        szemeiből kiolvasta a leckét, hogy műveltségbeli fölényüket egyetlen
                        mosollyal sem szabad észrevétetniök. Gyakorlati lecke volt ez az úri
                        diszkrécióból és illemből. Közben megérkezett Alice is, a nagyobbik leány,
                        nagy sportlady, most is a lovaglástól kipirult arccal. Jöttek a vendégek is.
                        Karcsa Ferus ezúttal nem az impresszárióval jelent meg, hanem Ketykó Máté
                        plébánossal, aki neki atyai barátja volt: a muzsikális hajlamú pap
                        iskoláztatta ki - mondják, az egyház pénzén - a csodagyermeket! Karcsa
                        Ferus, a világhírű művész pózos allűrjével hálás volt iránta, s szeretett
                        vele mutatkozni. A pap jó háttér volt a dekadens ifjúnak. Ketykót a zsidók
                        tették plébánossá. Szabadelvű ember volt, állítólag szabadkőműves. Egyébként
                        kedves, szeretetre méltó világfi, igazi franciás abbé, mindig cukorkák
                        voltak a zsebében, udvarolt a nőknek; nagyon sokat költött, üzleteket
                        csinált.</p>
				<p>Hirschfelddel majdnem egyidejűleg érkezett meg Czukori, az államtitkár, a
                        család belső barátja, aki szintén újvárosi származás volt, Zucker rabbi fia.
                        Átvonultak az ebédlőbe, s elhelyezkedtek a selyempárnás, keskeny, magas,
                        gótikus támlájú székeken.</p>
				<p>- Mi újság Újvároson? - kérdezte Czukori. - Hallom, hogy a polgármester az
                        obstrukció ellen szavazott.</p>
				<p>- Nagy hiba volt tőle - felelte Hirschfeld, a levesét kanalazva.</p>
				<p>- Mi az, hogy nagy hiba? Bizonyára tudja, miért tette.</p>
				<p>- Tudja ám, kedves államtitkár uram! Úgy van az, ahogy mi zsidók szoktuk
                        egymás közt mondani: mit kívánjon az ember tőle, ő is csak egy gajus!
                    </p>
				<p>Nevettek.</p>
				<p>- No, nem neheztel a plébános úr - folytatta a gyáros. - Ez nem akar
                            Beleidigung lenni: das hab’ ich gesagt
                        auch von Tisza - fordult Czukorihoz. - Der
                        ist doch ein grosser Mann.
                    </p>
				<p>- Richtig, igaza van - kommentálta az államtitkár. - Újvárosra talán egy
                        zsidó volna jó polgármesternek. Zsidó ész kell hozzá.</p>
				<p>Ketykó nevetett legjobban.</p>
				<p>- Hát, amit egy gaj tehet, azt talán Madár is megteszi - mondotta azután. -
                        Hisz amit ő csinált ebből a városból, az valóságos boszorkányság. A
                        kvalitásai tagadhatatlanok. - Ketykó sok szállal volt érdekelve a
                        polgármester terveiben és vállalataiban, s ki szerette volna puhatolni
                        Hirschfeld állásfoglalását.</p>
				<p>- No, no, nem mondom - felelte a gyáros. - Ich schätze ihn hoch. Lábra fog ő állni akárhol. De, mint a vers
                        mondja: Andres Städtchen, andres Mädchen!
                        Itt egy vízözön marad utána. Gágognak a ludak: auch mein Sohn - tette hozzá, Czukori felé,
                        kedélyesen.</p>
				<p>Ketykó arca akaratlan elborult.</p>
				<p>- Ha a kormánypártiak melléje állnának... - kezdte próbálgatva.</p>
				<p>- Én nem állhatok mellé - fakadt ki Hirschfeld nyers őszinteséggel. - Ich
                        kann’s ja nicht.Úgyis eleget kiabálják:
                        Panama! Panama! Politika! Politika! Mindenki azt mondaná, hogy megvettem a
                        szavazatát. Ich kaufe nichts derlei.
                    </p>
				<p>- Ahá, hát ezért volt hiba - nevetett Czukori.</p>
				<p>- Aber... das ziemt nicht, politikáról
                        beszélni, mikor művészek ülnek az asztalnál. - Hirschfeld egy önkénytelen
                        fejedelmi gesztussal adta tudtul, hogy a cercle e tárgyból véget ért. - Nem kívánhatjuk az én fiatal muzsikus
                        barátomtól, hogy az újvárosi polgármester érdekelje...</p>
				<p>- Miért ne? - raccsolt a Karcsa Ferus előkelő, nyújtott hangú leereszkedése.
                        - Reám rendkívül kedvező benyomást tett...</p>
				<p>- Ó, aki már a walesi herceg előtt is hegedült! - Maud égő szemekkel nézte az
                        ifjú muzsikust. A társalgás a walesi herceg és más nagy személyiségek felé
                        fordult. Ez a téma familiáris témával érintkezett, s Czukori anekdotákat
                        beszélt el a kóbori Steinerek proccságáról, akik zsúrjaikon “főleg
                        püspököket” szeretnek vendégül látni. Hirschfeld mosolygott, bizonyára
                        ugyanavval a mosollyal, amellyel kóbori Steineréknál is mosolyognak, ha a
                        Hirschfeldék proccságáról hallanak anekdotákat. A valóságban egyikük sem
                        volt “procc”; hacsak a műveltség és szép dolgok iránti őszinte áhítat s a
                        nélkülözött tradíciók s nehezen elért társadalmi emelkedettség igaz
                        megbecsülése nem proccság. Hirschfeldben mindenesetre megvolt az őszsidó
                        egyszerűsége és kedélyessége, mely semmi pompában s úri környezetben sem
                        tagadta meg magát, s nem szégyenkezett magáért.</p>
				<p>- Oh, das köstliche Tier! - mondta, mikor a
                        sült liba az asztalra került, csak úgy, mint ahogy a nagyapja mondhatta
                        valaha.</p>
				<p>- Papa jókedvében van - jegyezte meg Alice kissé gúnyos árnyalattal. A
                        fiatalok közt a nagy zeneszerzőkről folyt a társalgás s a legújabb zenei
                        kísérletekről. A Hirschfeld lányok többet tudtak erről, mint a hegedűs és az
                        énekesnő. Karcsa Ferus iparkodott fölényes maradni - ezt meg ezt itt meg itt
                        játszotta, Párizsban, New Yorkban, s ez bő anyag volt önérzetének - de
                        Takács Juci egyik bévue-t a másik után
                        követte el. A feketénél az államtitkár félrevonta gyáros barátját. Arról
                        volt szó, micsoda anyagi és üzleti következményekkel járhat a Madár János
                        bukása. Rendszerváltozást jelent-e ez? Czukori és családja is, újvárosi
                        létére sokféleképpen volt érdekelve. A gyáros tanácsokat adott, jóakarattal
                        és őszintén.</p>
				<p>- Kérem, aki homokra épít, számoljon vele, hogy ledől a háza. Azért nem kell
                        hinni, hogy most már vége mindennek. Az sohsem árt, ha a homok között kövek
                        vannak. Legtöbben csak a házat veszik számba; mi üzletemberek megbecsüljük a
                        matériát is...</p>
				<p>- Bizony - mondta aztán, likőrt töltve a Karcsa Ferus poharába -, boldog
                        művész, akinek sohse fáj a feje. Dieser junge Mann ahnt nicht, wie er zu
                        beneiden ist. Nem törődik semmivel, csak
                        szép és hoch dolgokkal foglalkozik. Hogy is
                        mondja az a latin poéta?</p>
				<p>- Procul negotiis - felelt az államtitkár
                        mosolyogva, mert Hirschfeldnek kedves idézete volt ez, de mindig helyette
                        kellett kimondani.</p>
				<p>- Igen, igen. Ha tehetném, én is a művészetnek és tudománynak élnék. Anch’ io
                        sono pittore. - És egy ébenfa
                        könyvszekrényhez vezette a fiatal hegedűművészt, melynek üvegei mögött
                        egyforma chagrinkötésű, pazar kötetek
                        sorakoztak. - Magát bizonyosan érdekelni fogja. Ebből csak negyven példány
                        jelent meg mindössze - magyarázta. - Ez az egyik. Ez a legkomplettebb
                        Goethe. - Karcsa Ferus teljes közönnyel hallgatta.</p>
				<p>De Ketykó plébános megpróbálta visszaterelni a szót az előbbi témára.</p>
				<p>- Talán az egész válság, a városi ügyekben értem, redukálható egy
                        személyváltozásra.</p>
				<p>- Alig hinném - felelte Czukori. - A Caesarok pótolhatatlanok. Ami a Madár
                        János kezében arany, az más közönséges halandó kezében csak üres papír
                        volna. Nekem volt dolgom Újváros pénzügyeivel, van fogalmam róla.</p>
				<p>- Engedje meg, államtitkár úr, hogy jó jezsuita módon feleljek - kezdte a
                        liberális pap. - A Caesar maradhat, menjen a kancellár. Minden Caesar
                        mellett áll egy Prügelknabe. Kérem, én nem
                        mindenben vagyok Tisza híve, de amit ez az ellenzék csinál, az féktelenség
                        és tekintélyrombolás. Nem csoda aztán, ha még a papok is, kérem, oly
                        izgatásokra ragadtatják magukat, mint az én Kercz káplánom, aki a Néplap-ot
                        írja. Újvároson jó talaja van az ilyesminek, jobb, mint tán gondolják. Én
                        pap vagyok, kérem, de épp azért híve a krisztusi türelemnek és ellensége
                        minden fanatizmusnak. Kell, hogy ellensége legyek az obstrukciónak is, mely
                        felkorbácsolja a fanatizmust; s ez Újvároson, e különben is nyugtalan elemek
                        közt, kétszerte veszélyes. Azért én azt mondom: most, mikor az újvárosi
                        polgármester nyíltan fellépett az obstrukció ellen, talán ideje volna
                        Újváros igazgatását oly irányban reformálni, mely ellentéte annak a
                        fanatikus és szónokló ellenzékieskedésnek, amiben eddig minden városi
                        politika kimerült. Akkor pedig nem Madár Jánosnak kell távozni, hanem annak,
                        aki Újvároson mindig az ellenzéki politika fő exponense volt.</p>
				<p>- Azt a derék Kerboltot gondolja? - kérdezte Czukori.</p>
				<p>- Kérem, nekem nem a személy ellen van kifogásom. De, hogy megint a jezsuiták
                        elvét idézzem, akiknek néha nagyon igazuk volt, inkább a személyt áldozom
                        föl, mint a salus rei publicae-t. Ha az a
                        személy mégoly tiszteletre méltó is különben. Egyébként a Kerbolt személye
                        nem mindenkinek rokonszenves. Hisz Ármin bácsi sem éppen jó viszonyban volt
                        vele. Azt hiszem, nem csalódom, mikor azt mondom, hogy szívesebben látná
                        Madár Jánost Kerbolt nélkül, mint Kerbolttal.</p>
				<p>- Miért, kérem? - Hirschfeld szeme ugrott, és szakállas arca eltorzult, mint
                        gyakran az élénk beszéd közben. - Én nem haragszom arra az úrra. Sőt senki
                        sem becsüli őt többre, mint épp én. Akkor tanultam meg őt becsülni, mikor
                        egyszer formálisan kiutasított a szobájából. Ne tessék nevetni, kérem. Er
                        hatte doch vollkommen Recht: valami engedély
                        ügyében jártam nála, amire szükségem volt, nem akarom magukat untatni vele.
                        Egy gaj talán provokálta volna. Én beláttam, hogy igaza van.</p>
				<p>Még jobban nevettek.</p>
				<p>- Aber ich sagte zu mir - folytatta az öreg
                        gyáros: - No ez derék ember! de hát kinek használ? Magának, kérem, csak
                        árthatott vele, és nekem is ártott, és nem használt senkinek. Wozu? Ha az engedélyt megadta volna, száz meg
                        száz embernek használ vele, mert az én elvem kérem: leben und leben
                            lassen! Egy olyan vállalatról volt akkor
                        szó, kérem, amiből sok száz ember nyert volna kenyeret, és a város óriási
                        hasznot; akkor, kérem, én és Újváros: das war eins. No, gondoltam, te nem használsz nekem, és magadnak is csak
                        ártasz itt, barátom! Én akkor még küzdő ember voltam; én tisztelem, kérem,
                        az elveket, ich verehre die Principien, de
                        nekem először is magamról és a családomról kellett gondoskodni. Gondoltam,
                        csak veszekedjetek és szónokoljatok! Én majd építek és gyűjtök! És igazam
                        lett. Nüná, nem lett igazam...</p>
				<p>Kimondhatatlan közvetlenség és Tüchtigkeit
                        áradt az erős öreg szavaiból. A self-made man-ek büszkesége dagasztotta széles mellkasát. Talán ezek a gajusok
                        megcsinálták volna, amit ő csinált - nélküle? Pedig azt meg kellett
                        csinálni. Ártott ő valakinek? Még Kerboltnak is használt, akit
                        megbuktatott.</p>
				<p>- Talán jól érezte magát Újvároson? Ahogy ő itt jól érezte magát! Ich kenne
                            ihn. Az ilyen emberek csak falun
                        boldogok. Menj falura! - gondoltam. Egypár boldog esztendőt köszönhet
                        nekem.</p>
				<p>Megint nevettek.</p>
				<p>- Kérem, mondhatnám, hogy nem én buktattam meg, hanem a városi tanács: de én
                        őszintén beszélek. Ma? Ma nem teszek semmit, tu’ nichts - mert semmi közöm hozzá. Ma már nem árt
                        nekem. Kérem, én nem vagyok gondviselés, én csak magamat védem. Csak annyit
                        mondok, főtisztelendő úr: ha Kerbolt nincsen itt, az Madár Jánosnak nem
                        használ, hanem árt. Tudja ő, mért kellett neki Kerbolt - das weiss er
                            schon! Mondok erre egy anekdotát. Mikor
                        a zsidó átvette a régi kocsmát: a kocsma jól ment tovább, senki se mondta,
                        hogy a bora hamis. De egyszer azt gondolta magában: Mit fityegjen a cégéren
                        az elődöm neve? És ráfestette a magáét: Kohn Náthán. Ettől fogva mindenki
                        tudta, hogy hamis bort mér. Hát vannak emberek, akik cégérnek születtek. Nem
                        jó levenni a régi cégért.</p>
				<p>Ebben a pillanatban Alice, aki a biedermeier ablakmélyedésben csevegett
                        Karcsa Ferussal, megszólalt:</p>
				<p>- A polgármester kocsija állt meg a ház előtt.</p>
				<p>Egy pillanatnyi csönd támadt, aztán a férfiak egymásra nevettek:</p>
				<p>- Na, talán meg vagyunk ijedve!</p>
				<p>- Angyal szállt át a szobán - mondta Maud.</p>
				<p>Madár János a régi kedélyességgel és grandezzával jött, s csókolt kezet a
                        háziasszonynak, mint megszokott vendég. Hirschfelddel meleg kézszorításban
                        üdvözölték egymást.</p>
				<p>- Friss feketét! - súgta Hirschfeldné az inasnak, míg a gyáros valódi
                        havannát bontott ki, a puritán emberek kissé lenéző gesztusával, mert ő csak
                        kurtát szívott.</p>
				<p>- Ó, Ármin bácsi mosolyog rajtam, hogy szeretem a jót - mondta Madár János. -
                        De higgyék el, a szegény Bürgermeister 
                        megérdemel néha egy szép szivart! Milyen kedves ebben a művelt és intim
                        környezetben megpihenni végre, nagy művészek és derék emberek, jó barátok
                        között! Bizony mondom, hogy menekültem ide!</p>
				<p>- Még vasárnap is el van foglalva? Akár az én uram - szólt Hirschfeldné.</p>
				<p>- Ó, Ármin bácsit irigylem, rendes és szolid üzleti munkát szívesen végeznék
                        magam is; de tessék elhinni, nincs kevésbé szolid üzlet a világon, mint egy
                        város igazgatása.</p>
				<p>Ez nagy hatást keltett.</p>
				<p>- Most Pestről jövök - folytatta a polgármester -, fáradtan, mert éjjel
                        dolgoztam, nappal nem jutok rá. S ahelyett hogy nyugodhatnék, egy fél óra
                        múlva ott kell lennem rendőri fedezettel a Duna-parti bérkocsiállomásnál,
                        mert egy zsaroló levelet kaptam...</p>
				<p>- Ugyan!</p>
				<p>- Itt és itt tegyek le estig pénzt, másként bizonyos kellemetlen iratok: No,
                        egy polgármesternek mindig vannak kellemetlen iratai, pláne Újvároson! -
                        Ezen is mulattak. - Épp jókor: az újságok mostanában úgyis nagyon
                        szeretnének valamit ellenem, hát szerezzük meg nekik ezt az örömet! Én
                        szívélyes viszonyt tartok az ellenzéki sajtóval: kölcsönösen szolgálatot
                        teszünk egymásnak. Ilyen ez az én mesterségem: abbul élek, hogy szidnak.</p>
				<p>- Akkor ma meg lehetett elégedve - szólt az államtitkár. - Láttam a lapokat:
                        valóságos campagne.</p>
				<p>- Az is mire volt jó? Panama! panama! kiabálják. A villanytársaság azt hiszi,
                        illik bizalmatlan lenni: rám küldi a hátralékos számlát, avval a
                        fenyegetéssel, hogy megtagadja az áramszolgáltatást...</p>
				<p>- Hát igaz, hogy ma este nem égnek a lámpák? - vágott közbe Takács Juci.</p>
				<p>- Én is hallottam a fiamtól - felelt kedélyesen a polgármester. - Könnyen
                        meglehet, mert én nem fizettem. Nem is ártana Újvárosnak egy kis sötétség.
                        Hadd bújjanak elő a sötétben ólálkodók. Soha jobbkor. Az éjjel betörtek
                        Bátoréknál, ma meg én kapom ezt a levelet... Látják, a szegény podestának rendőri gondjai is vannak. Minthogy itt
                        jasszkörök, amint látom, nincsenek képviselve - mondta, és tréfásan
                        körülnézett -, elárulhatom, hogy nagy razzia lesz. Erre jó a sötétség s a
                        campagne.</p>
				<p>- Kár, hogy az én Kossuth-zászlós fiam beleokvetetlenkedik ebbe a
                        sötétségbe!</p>
				<p>- Kár! - Madár meglepetve nézett Hirschfeldre, aki a legártatlanabb
                        kedélyességgel mondta ezt, és jónak látta vele nevetni. - No, nem olyan
                        veszedelmes. Ő igazán megérdemli az ünneplést, és én nem sajnálom tőle a
                        fáklyákat, még akkor sem, ha azok engem akarnak egy kicsit megpörkölni.
                        Nekem igazán vastag bőröm van. Én csak örülhetek, ha a képviselőnk részt kér
                        a város ügyeiben. Azt hallom sokaktól: buknom kell! Ha tudnák ezek, mennyire
                        szeretnék én már bukni. Mondják, aki a halált kívánja, az sebezhetetlen.
                        Csakhogy még nem halhatok, mert noblesse oblige: a vastag bőr kötelez. Feladatok várnak, amiket vékonyabb
                        bőrrel nem lehetne megcsinálni. Képzeljék el az én kedves barátomat, Kerbolt
                        Gyulát, az ő érzékenységével...</p>
				<p>- Ugyanaz, amit előbb Ármin bácsi mondott - szólt közbe Ketykó plébános.</p>
				<p>- Azért említem, mert ez izgat most legjobban. Imént beszéltem a feleségével.
                        Kerbolt - aki sohasem étkezett házon kívül - ma ebéd előtt puskával a vállán
                        elment hazulról, és nem látták azóta. Hozzá kell tennem, hogy egész éjjel
                        valami rosszhírű csapszékben ült, mint egy megzavarodott öngyilkosjelölt. A
                        szegény asszony odáig van. A dolgot az teszi súlyossá, hogy Kerbolt
                        melankóliája az utóbbi napokban feltűnően fokozódott, s ma reggel az
                        újságokban velem együtt őt is heves támadások érték, legérzékenyebb pontját,
                        a becsületét érintve. Én megpróbáltam kibeszélni az asszony fejéből az
                        aggodalmat, de bizony magam is aggódom.</p>
				<p>- Hisz ez borzasztó! A szegény ember! - kiáltott Hirschfeldné.</p>
				<p>- Mindebből csak az a tanulság, hogy mennyire fontos a vastag bőr. Legalább
                        annak a számára, aki mögött nem áll egy nagy és feddhetetlenül szerzett
                        vagyon. Ebben a városban csak egy embert ismerek, aki megengedheti magának,
                        hogy tiszta kézzel és puritán kényességgel belenyúljon az ügyekbe: és ez
                        Ármin bácsi. Ő azt bizonyára meg is teszi...</p>
				<p>A gyáros nemet intett a fejével.</p>
				<p>- Éppen most akarok visszavonulni. Részt kér helyettem a fiam - tette hozzá
                        mosolyogva.</p>
				<p>Madár ismét meglepetten nézett fel. Hirschfeld visszavonul a városi ügyektől?
                        Ez annyit jelent, hogy őt sorsára bízza. Hisz azért jött ide, hogy ezt
                        megtudja: az igazat megvallva, mégis váratlan érte. Készakarva hozta szóba
                        imént a ma esti sötétség hírét, remélve, hogy a gyáros megcáfolja (tudta,
                        hogy a Társaság hozzáfordul döntés előtt, s végeredményben az ő tanácsa lesz
                        döntő). Ehelyett a Hersei-féle fáklyászenére való célzást kapta; most meg
                        Hirschfeld kijelenti, hogy visszavonul a városi ügyektől! Bizonyos, az öreg
                        nem tekinti többé üzletnek az ő rezsimjét támogatni; de mért? Mindenesetre a
                        polgármester jónak gondolta a dolog politikai oldalát puhatolni: ezen a
                        részen erősnek érezte magát, tegnapi szavazata után.</p>
				<p>- Őszintén szólva - kezdte -, nem tartom előnyös cserének a városra nézve.
                        Nem mintha nem becsülném sokra az én képviselő barátom kitűnő képességeit.
                        Mert barátok vagyunk, ha a politika el is választ. Lehet, hogy neki van
                        igaza, s én tévedtem, mikor az obstrukció ellen szavaztam - országos
                        szempontból. Egy azonban bizonyos: ha itt Újvároson létesítené valaki azt a
                        parlamentáris szabadságot, amit az obstrukció jelent: itt többé semmit sem
                        lehetne csinálni! Itt minden megakadna. Entre nous, valljuk be: van itt oly tiszta ügy, hogy jogosan bele ne
                        lehetne akármikor akaszkodni? Ennek nem mi vagy ti vagyunk az okai, nem egy
                        ember vagy párt, hanem a város természetrajza. Sárra építkeztünk; és kérem,
                        ismerni kell az újvárosi pszichét! Nincs itt egyetlenegy ember, aki ne volna
                        hajlandó magára dönteni a házat, tisztán antipátiából a sár iránt, vagyis
                        inkább azon speciális sár iránt, amelyet nem ő rakott. Nincs itt senki, aki
                        hajlandó volna befogni a száját bármily ügy érdekében. Jerikó ez: szájkosár
                        kell a trombitákra. Lehet, hogy Magyarországra nem veszély az obstrukció:
                        Újvárosra mindenesetre az lenne. Én ugyan azt hiszem, az egész modern
                        Magyarország egy kicsit - Újváros.</p>
				<p>- Ebben sok igaz van - szólt az államtitkár.</p>
				<p>- De nem gondolja a polgármester úr - szólalt meg most egy sima képű, nagyon
                        elegánsan öltözött, fiatal úr, kóbori Steiner György, aki feketekávéra
                        érkezett, s a család mindennapos vendége volt -, hogy a gyakorlat úgysem
                        fedheti az elméletet: hogy például Hersei Karcsi se venné a levest a szájába
                        olyan forrón, ahogy főzi?</p>
				<p>- Ó, ő megtenné - mosolygott az államtitkár. - Ő egy forró fiú.</p>
				<p>- Csakhogy az ő privát nézetei már nagyon túl vannak a függetlenségi
                        politikán.</p>
				<p>- Igen, éppen ez az - szólt a polgármester. - Az én Hersei Károly barátom egy
                        nagy műveltségű, igazi modern látókörű ember, széles olvasottsággal, ami
                        ritkaság a politikusaink közt; kérem, a szociológiában jártas ez az ember,
                        ismeri a legújabb elméleteket, senki sem tudja ezt jobban értékelni nálam.
                        Nagy és mély eszmék azok, hatalmas rugói a haladásnak - a külföldön, kérem,
                        ahol lassú gazdasági és erkölcsi fejlődés gyökereiből nőttek ki. De, kérem,
                        ha egyszer az újvárosi csibész gondolatkörébe kerülnek ezek az eszmék, ki
                        számítja ki, hogy mi lesz akkor? A függetlenségi párt hajlandó a
                        szocialistákkal szövetkezni, és kérem, talán helyesen: sehol sem hiányzik
                        annyira az a bizonyos szociális olajcsöpp, mint Magyarországon. De Újváros
                        egy káosz, egy forrongó tömeg, melynek vegyi összetétele is ismeretlen;
                        minden erkölcsi támaszték, minden korlátozó és konzerváló érdek hiányzik
                        itt, ahol az emberek úgy élnek, mintha kártyán élnének. Itt semmi sem fog
                        megállni félúton. Ha Magyarországon valaha forradalom lesz, amire hál’ isten
                        semmi kilátás, Újváros bizonnyal elüljár...</p>
				<p>- De pardon, polgármester úr - szólt most közbe a kóbori Steiner fiú,
                        intelligens fejét fölemelve. - Ha ez a város, amint méltóztatott lefesteni,
                        ilyen abszolút anyagi és erkölcsi konzisztencia nélkül való, nem volna-e
                        éppen egy forradalmi megrázkódtatásra szükség, hogy ezt a konzisztenciát
                        megadja? Új eszmékkel, a vagyon új eloszlásával... Az életnek és
                        ideológiának, hogy úgy mondjam, vallásos karakterű egységesítésével?</p>
				<p>- Mindenesetre veszélyes kísérlet lenne - mondta az államtitkár.</p>
				<p>- Ha a mai állapot valóban annyira züllött, akkor a változás csak jobbat
                        hozhat. És én azt hiszem, ez így is van, nemcsak Újvároson, hanem az egész
                        Magyarországon. Itt, kérem, ami modern, az ingatag, gyökértelen és
                        bizonytalan, ami pedig régi, az elavult és káros. Nem gondolnám, hogy a
                        forradalom olyan távol van tőlünk, mint a polgármester úr képzeli. A lelkek
                        nyugtalanok. Az európai változásnak egyetlen áramlata kell csak, s benne
                        vagyunk az első sodorban.</p>
				<p>- Ó - kiáltott föl a hallgatag Maud, fölcsillanó szemmel -, már csak
                        látnám!</p>
				<p>- Hogyan, szeretné? - kérdezte Karcsa Ferus. - Milyen lány! - gondolta
                        magában.</p>
				<p>- Isten őrizz! - mondta Takács Juci. - Én meghalnék a rémülettől.</p>
				<p>- Én külföldre mennék - mondta Karcsa Ferus.</p>
				<p>- Én itt maradnék - mondta Hirschfeld Alice. - Szerepet vállalnék a
                        forradalomban. Az egy nekem való sport lenne: nem riadnék vissza
                        semmitől.</p>
				<p>- Vigyázzon, Alice! - fenyegette meg ujjával a kóbori Steiner fiú.</p>
				<p>- Nem tudja, hogy a forradalmi vágynak freudi alapjai vannak? Egy freudista
                        orvos könyvet is írt erről.</p>
				<p>- Sohasem tagadtam, hogy vannak bennem freudi vonások.</p>
				<p>- Ez az oka talán - folytatta a Steiner fiú, nem is figyelve e megjegyzésre
                        -, hogy a mi zsidóságunk mindenütt a fő forradalmi elem. Az egész zsidó faj
                        freudi jelenség, és ha forradalom lesz ma valahol, az a zsidók forradalma
                        lesz.</p>
				<p>- Mit szól ezekhez, plébános úr? - kérdezte Czukori, véletlenül rápillantva
                        Ketykóra.</p>
				<p>- Én nem vagyok ellensége az új eszméknek, és bízom benne, hogy Krisztus
                        egyháza megtalálja helyét az új világrendben is - felelt a plébános.</p>
				<p>- Csakhogy - szólalt meg a polgármester - Újvárosban a forradalom aligha túl
                        nem áradna a zsidók forradalmán. Az urak elfelejtik, hogy actio reactionem
                            parit, és itt kérem, ebben a káoszban a
                        reakció együtt készülődik az akcióval. Én, kérem, mosolygok az öreg Tőkéssy
                        antiszemitizmusán, aki a dzsentritípust fokozza újvárosi arányokig: az csak
                        játék, és nem veszedelmes. De megvallom, nem tudok mosolyogni, mikor azt
                        látom, amit most láttam, idejövet. A katolikus templom előtt tolongott a
                        tömeg, verekedtek az ajtóban, mert Kercz káplán úr fog ma este prédikálni.
                        Ez, kérem, plébános úr, nem a vallásosság fellendülését jelenti. Én
                        hallottam Kercz urat beszélni, és olvasom a lapját: mondhatom, hogy a
                        legvadabb szocialista agitáció nem oly durva és nem oly lázító, mint ez az
                        antiszemita izgatás. Újvároson úgyis nagy hajlam van bizonyos
                        csibészantiszemitizmusra, mely nem sokat különbözik a szocializmustól. Azért
                        merem ezeket említeni a plébános úr előtt, mert tudom, hogy nem azonosítja
                        magát velük. Ha ez a mozgalom is megszerveződik, és a két ellentétes
                        izgatás, melyeknek gyökerük és hangulati alapjuk közös, egymást kiváltva és
                        erősítve kitörhet egyszer: oly rázkódtatás állhat be, mely minden egyensúlyt
                        mélyében rendít meg, s a dolgozó emberek vagyonát és munkáját komolyan
                        fenyegeti.</p>
				<p>- Kérem - mondta Hirschfeld, érezve, hogy az utolsó szavak feléje vannak
                        irányozva -, nem félünk mi az ilyenektől. Mi az, hogy megrendül az
                        egyensúly? Az én üzleti számláimat és költségvetéseimet még egypár sztrájk
                        vagy egy kis antiszemitizmus meg nem rendíti. Kérem, ezek egymást ütik, és
                        hozzánk fognak fordulni fegyverekért. Miattam akár verjék agyon egymást.
                        Katasztrófa? Kérem, minden a tőkeerőnktől függ. Egy robbanás nagyobb
                        katasztrófa. Az üzlet elkönyveli, és megy tovább.</p>
				<p>Kemény, öreg feje szinte fenséges biztonságra vallott: egy élet hasznos
                        munkáján álló biztonságra. A dolgozó nem fél semmitől!</p>
				<p>- Ebből látszik - nevetett a polgármester -, hogy egy város mennyivel kevésbé
                        szolid üzlet.</p>
				<p>Az utcán zaj támadt.</p>
				<p>- Éljen a nemzetközi!... világot megváltó!... szociál!... demokrácia! -
                        hangzott fel egyszerre egy mély zengésű, érces hang az ablakok mögül, a gyár
                        felől. Alice és a Steiner fiú a biedermeier fülkébe siettek, és kitárták az
                        üvegtáblát.</p>
				<p>- Mi az? - kérdezte Karcsa Ferus.</p>
				<p>- Ó... a fáklyászene! - felelt Maud, fölbiggyesztve ajkát.</p>
				<p>- Hány óra? Hisz akkor nekem szaladnom kell! - a polgármester már csókolta is
                        a háziasszony kezét.</p>
				<p>- Maradjon még, polgármester úr! Karcsa Ferus elhozatta a hegedűjét...</p>
				<p>- Ez az én tragikumom: mikor a legmagasabb művészi élvezetben lehetne részem,
                        akkor razziára megyek - nevetett Madár János. De már Ketykó plébános is
                        búcsúzott, sima hajlongások közt lebbentve reverendáját.</p>
				<p>- Egy Pitt! - mondta Maud, utánuk nézve.</p>
				<p>- És egy Richelieu! - tette hozzá Alice.</p>
				<p>- Ott lenn pedig egy gyári Dózsa, egy munkás Szulimán! - mutatott a Steiner
                        fiú az ablakra, ahol a fáklyák fénye és füstje derengett. - Ezeké a jövő! -
                        Hirschfeld elgondolkozva nézett a fiatalokra, akik sokkal tudósabbak voltak
                        nála, akiknek a beszédjét nem is értette, de akikben valami neki nem tetszőt
                        érzett. Milyen lesz a jövő? Majd csak lesz valahogy; ő mindenesetre azt
                        teszi, amit jónak lát.</p>
				<p>Ott künn a ház előtt a gyülekező és induló fáklya vivők között, igazi Madár
                        János-i tüntetéssel és grandezzával szállott föl a polgármester híres
                        négyesfogatába. Szabó János városházi hajdú megigazította az ülést, s a
                        kocsis a lovak közé vágott. Alig mert elhangzani egy-két félénk
                        “abcúg!”.</p>
				<p>De Agamemnónt sötét gondolatok gyötörték.</p>
			</div>
			<div type="chapter">
				<head>27. §. MELYBEN A JÁRÁSBÍRÓ POLITIKAI TÜNTETÉSBEN VESZ RÉSZT, S
                        MEGSEBESÜL</head>
				<p>Ó, micsoda vasárnap este volt! Mintha a por magába szívta volna a nappali
                        fényt és meleget, és most piszkosan, szürkén, élesen izzadná szét a levegő
                        minden parányából. Máskor a lámpák fényei megáztatják és föloldják ezt a
                        port: most késtek a lámpák, és sem sötét, sem világos nem tudott lenni itt
                        igazán.</p>
				<p>- Micsoda fojtó por! - mondta Partos bíró a tanítóhoz, aki ajánlkozott, hogy
                        elkíséri őt a festőékig, mert már vacsoraidő volt. A városházával szemközt,
                        átmenve az egyik aszfaltcsíktól a másikig, bokáig süppedt a megőszült cipő,
                        mintha puha szőnyegen járnának.</p>
				<p>- Ó, barátom! az újvárosi por. Azt vegyelemezni kellene! Annak külön
                        természetrajza van! - ömlött ki egy egzotikus lokálpatriotizmus Kovács
                        Endréből. (Mint ahogy más vizét vagy levegőjét dicsérné városának.)</p>
				<p>- Szén! - mondta a bíró, s úgy érezte, hogy szennyesen ég ez az egész város.
                        Különös lányok és fiúk álltak és kószáltak a sarkokon, mindenki gyanús volt,
                        a bűn szaga érzett a város közepén. Az alkony sárga csíkokat húzott szét a
                        házak fölött, melyek megragadtak és megfeneklettek a porban, mintha ködbe
                        ragadtak volna. Egy villanyos fürtösen zsúfolva, zajjal és éles fényekkel,
                        vágtatott át a téren.</p>
				<p>Egyszerre megállt, s egy pillanatra váratlan csönd lett. Természetellenes.
                        Akkor tárogató harsant föl egy messze udvarról. Valami végzet ült a
                        levegőben. Az emberek a lámpákat lestek, mint ünneplő zsidók a
                        csillagokat.</p>
				<p>- Az anyád! - recsegett egy kamaszhang Partos bíró mellett. - Ma sötét lesz,
                        rúzsám!</p>
				<p>Ekkor a polgármester négyesfogata robogott el, felhőt verve s megköhögtetve a
                        közelállót. Szembe csapatok jöttek a futballpályáról, meztelen lábszárak és
                        meztelen mellek. Vad vita verte a homályt. Egy éles biciklifény - sicc! Nők,
                        ó, micsoda nők! lábak és csípők vonala, ácsorgó párok, kislányok. Tizennégy
                        éves kislány, vékony lábszárakkal és kihívó szemmel. És rémületére Partos
                        egy kislányban a tanító lányát ismerte meg, összekapaszkodva egy fiúval s
                        bolondos mozdulatokkal táncra dobálva lábát az aszfalton.</p>
				<p>A tanító is látta, de csak mosolygott.</p>
				<p>- Mi is voltunk fiatalok! - mondta. - Bolond beszéd! Ma is azok vagyunk. Hol
                        járkáltál az éjszaka, kópé? Jó, jó, akárhol járkáltál, jobbféle helyen nem
                        járhattál, mint ahová most mégy. Ajjaj! Újvároson nincs olyan különbség
                        félvilág és úri világ között. Ez a Tőkéssyné - ez egy nagy nő, barátom.
                        Irigyellek. És ezek az Újhegyiék - igazi bohémek! Ott orgiák folynak,
                        orgiák! Arról nem fogsz számot adni a feleségednek, ami ott lesz, kópé!</p>
				<p>Partos úgy gondolt a feleségére és gyermekeire, mint valami nagyon távoli
                        dologra, valami áldozatokra, akiket valahol egyszer csúful elhagyott, és
                        akikre jobb nem is emlékezni. Most már minden mindegy! S jobb zajban és
                        kábulatban sodródni a holnap reggelig, amikor a sors eldől, s a
                        Damoklész-kard lecsap! Addig hiába is lenne a tűnődés. A gép elkapta, vitte
                        már, és közel a hely, ahol kérlelhetetlen szétzúzza: de addig is élvezte a
                        szédület mámorát, a kerekek szelét, zenéjét, a géprészek tűnő csillogását.
                        Az utcán előtte fáklyák gyúltak ki, zene zendült az estbe, férfiak éneke és
                        egymás után: nemzeti himnusz és munkás-marseillaise.</p>
				<p>- Mi ez?</p>
				<p>- Hát a fáklyászene, a Hersei háza! - A ház magas földszintje nyílt,
                        kivilágított ablakokkal nézett reájuk. - Szervusz, skribler! - kiáltott
                        Kovács egy mögöttük loholó nagy alak felé. Partos hátranézett, de ebben a
                        pillanatban egy növekvő és vakító fény csapódott szemébe, egy sziréna
                        hangja, s egy autó vert el mellettük fényes porban és félelmes gyorsaságban,
                        hogy a tömeg meglepve és reflexmozdulatokkal ugrott kétfelé előle.</p>
				<p>- Tyuhaj! - mondta az újonjött, utánanézve. Az autóban egy szép hölgy ült,
                        vakító toalettben: Tőkéssyné.</p>
				<p>- Ez hamarabb ér oda, mint mi - mondta a tanító. - Mi hírt tudsz,
                        skribler?</p>
				<p>- Nagy-Tatár Vilmos, nyugalmazott százados vagyok - mondta az újonjött
                        Partosnak. - Nagy újság! Kerbolt Gyula eltűnt. Nem kacsa. A plébánostól
                        hallom, akinek maga a polgármester mondta. Ebéd előtt vette a puskáját,
                        és...</p>
				<p>- Nagy bajok vannak, fiam, nagy bajok!</p>
				<p>Ebben a pillanatban a zene elhallgatott és egy erős borízű hang csendült
                        föl:</p>
				<p>- Mélyen tisztelt képviselő uram! Szeretett polgártársunk! Midőn az újvárosi
                        független polgárság nevében ablakod alá léptünk, hogy hálánkat és
                        köszönetünket fejezzük ki azon, városunk történetében korszakalkotó
                        elhatározásodért, miszerint kilépve a hazánkat boldogító országos politika
                        virágos mezejéről, Újváros sáros és poros fórumára állsz, hogy miként
                        Herkules, harcolj a kígyókkal, akik minket fojtogatnak...</p>
				<p>- Úgy van! Igaz! - kiáltotta egy hang.</p>
				<p>- Le a polgármesterrel és csatlósaival! - kiáltott egy másik.</p>
				<p>- És kitisztítsd ezt az Augiasz-istállót...</p>
				<p>- De hisz ott áll Kerbolt! - kiáltott egyszerre a tanító. És csakugyan, az
                        elveszettnek hitt ember ott állt puskájával, mint egy kísértet, a
                        fáklyászene publikuma között. - Menj, skribler, szólítsd meg! Én? Én nem, én
                        nem vagyok vele úgy (rémlett eszébe az éjszakai, Selig-kávéházbeli
                        jelenet)... De te megteheted, te a nyilvánosság embere vagy! - A tanító
                        lényével és Újváros egész levegőjével ellentétben állott ez a tartózkodás:
                        de Kerbolt tiszteletet parancsolt, mint egy Jókaiból kilépett komoly hős, s
                        komikus és fenséges volt egyszerre, mint egy hazafias frázis. Arca vörös és
                        barna volt, szeme csillogott a fáklyák fényében. És tán valami telepatikus
                        áradt e jelenésből: mert csakugyan a végzet keze ült ezen az emberen.
                        Megjelenése feltűnést keltett, s még maga Hersei is majdnem megakadt
                        beszédében, mikor véletlenül rápillantott. Sohasem látták még ilyen
                        alkalmakon. De ő erről a feltűnésről nem is látszott tudomást venni, s
                        mintha nem is látott volna semmit; csak akkor rázkódott meg, mikor Szulimán,
                        a Hirschfeldék művezetője, emelte föl az ablak alatt vascsengésű
                        hangját.</p>
				<p>- Újváros szociáldemokrata munkástömegei nevében - kezdte a művezető -
                        üdvözlünk téged, Hersei Károly! Jól tudjuk, hogy nem tartozol soraink közé,
                        de tudjuk azt is, hogy mindig szíveden hordtad a nincstelenek sorsát, és
                        mindig kész vagy velük harcba szállani azok ellen, akik a szegénység
                        keserves filléreiből raknak palotát maguknak. Esküszünk, hogy erre a harcra
                        a munkásság téged mindig zárt sorokban fog követni! De esküdj meg te is,
                        hogy soha cserben nem hagyod a munkásságot! Éljen Hersei Károly! Éljünk mi,
                        Újváros nemzetközi független szociáldemokrata munkásai!</p>
				<p>- Le Madár Jánossal! - zúgott a tömeg közül.</p>
				<p>- Le a panamákkal! - zengett a szinoním.</p>
				<p>De a kiáltó ránézett Kerboltra s torkán fagyott a szó.</p>
				<p>- Különös - mondta Nagy-Tatár. - Végre is ő itt jelen nem lehet. Ő a
                        polgármester embere, nem igaz? Azonosította magát az ő politikájával...</p>
				<p>- Én beszélek vele - kiáltott egy másik újságíró, Svarc Jenő, aki hirtelen
                        megjelent. - Mennyi szenzáció - mondta visszanézve. - Razziára megyek,
                        holnap nagy leleplezés, titkos levelek a lapban! A futballmeccs alatt...</p>
				<p>De míg beszélt, Kerbolt eltűnt a szeme elől.</p>
				<p>A hírlapíró utánament, szétnézett a szomszéd utcákon.</p>
				<p>- Nincs sehol - jött vissza. - Egy rejtélyes ember! - Már ő is hallotta, a
                        Steiner fiúktól, Kerbolt déli eltűnését. - Megyek, elmondom a
                        polgármesternek! Ó, már ennyi idő! - nézte az óráját. - Csak Szent Pál volt
                        a jó újságíró: aki egyszerre két helyen tudott lenni. Razzia... - S ebben a
                        pillanatban az automobil visszafelé és üresen csapott át az utcán, kissé
                        meglassítva a tömeg előtt. Svarc Jenő, mint egy utcasuhanc, váratlan
                        fölugrott a hátsó lépcsőjére, megkapaszkodott az ülésben, s úgy vigyorgott
                        hátra élénk zsidó arcával a bámulókra: - Hurrá! Mit tudunk mi
                        újvárosiak!</p>
				<p>Az automobil elvágtatott.</p>
				<p>- Nem lehetne itt átmenni? - kérdezte Partos bíró az oszló, megkavargott
                        tömegre nézve, belső undorral, mert a szocializmus neve is gyűlöletes volt
                        neki. Szerette volna mutatni, hogy nem azonosul az ordítókkal és
                        szövetkezőkkel, mint ez az újságíró, aki a “szocializmus nagy diadalát”
                        látta a jelenetben. De ekkor új zavar támadt az utcán, lázadt és rekedt
                        kiáltások, lódobogás, csörgés: jöttek a rendőrök.</p>
				<p>- Ne hagyd magad, újvárosi független polgárság! - sivított Nagy-Tatár. - Az
                        önkény fegyverét hozzák ellened! - Partos megsiketült a hangtól, egyszerre
                        kard villanását látta, ijedten emelte kezeit, valami nedveset érzett,
                        izgatott futás volt körülötte.</p>
				<p>Mikor magához tért kicsit, nevető alakok fogták körül.</p>
				<p>- Ez sikerült, ki kellett ugratni végre, épp jókor jött, ez a két perc sokat
                        ért az ellenzéknek, rendőri brutalitás! Ezzel aztán vége Madár Jánosnak!
                        Holnap tele lesznek a lapok... holnap hétfő... Adunk “rendkívülit”... noch
                            besser...
                    </p>
				<p>De Kovács Endre egyszerre a bíró kezére nézett:</p>
				<p>- Mi az, barátom? Hisz te vérzel!... Mutasd a kezedet!... A járásbíró úr
                        megsebesült!... Hallatlan!... Egy királyi járásbírót rendőri kardok
                        vagdaltak össze!... Ez méltó Madár János polgármesterségéhez!... De ez aztán
                        kitöri a nyakát!... Orvost!... Látleletet!...</p>
				<p>- Nem olyan nagy dolog... Magam is bekötöm... - kezdte mondani Partos,
                        zsebkendőjével itatgatva a vért. Egyszerre minden rémnél nagyobb rémként
                        meredt föl előtte a nyilvánosság, mely a minisztériumig is följuthat. -
                        Hadd, kérlek... Semmi az egész.</p>
				<p>- De nem addig az, barátom! Orvosi kezelésre van szükséged! Nekem baráti
                        kötelességem... Vérmérgezést kaphatsz...</p>
				<p>- Nem szeretném - mondta Partos, inkább Nagy-Tatár felé -, ha a dolog a
                        lapokba kerülne...</p>
				<p>- Ó - mosolygott Nagy-Tatár fölényesen -, azt itt aligha lehet
                        megakadályozni... Ha én nem írom ki, Svarc Jenő annál inkább... Persze hogy
                        megtudja... egy óra alatt az egész város tudja... De mért kellemetlen ez a
                        bíró úrnak?</p>
				<p>Partos kétségbeesve szorongatta véres zsebkendőjét.</p>
				<p>- Mégis... Itt szocialisták voltak... Én állami tisztviselő vagyok...</p>
				<p>A tanító kirobbant.</p>
				<p>- Itt nem szocialisták voltak, barátom, hanem Újváros független polgársága,
                        amely a dolgozók tömegeivel szövetkezett a henyék panamái ellen! A
                        szocializmus pedig nagy és szent eszme, barátom, melynek itt már a tanítóság
                        közt is vannak apostolai. Ezt manapság már senki sem ignorálhatja. De mit
                        törődsz te ezzel, hisz te itt csak közömbös járókelő voltál! Annál
                        vérlázítóbb a brutalitás, hogy az ártatlan közönséget kaszabolta! Te
                        ártatlan voltál: mit csinálhatnak teneked? De próbáljanak meg csak csinálni
                        akármit, olyan heccet csapunk! nem Újvárosban, hanem Budapesten csapunk
                        heccet barátom! Deputációval megyünk a miniszterhez, barátom! Egy város
                        független polgárságát nem lehet csak úgy semmibe venni!</p>
				<p>Partos lecsavarta sebéről a kendőt, mely már csurom vér volt, és sápadva állt
                        meg.</p>
				<p>- Fölvezetjük Újhegyiékhez! - kiáltott a tanító, Nagy-Tatárra nézve. - A
                        piktornál nagy társaság van: akad köztük orvos. Okvetlen fölvisszük, átadjuk
                        a háziaknak, hisz eldől a lépcsőn. Hallatlan! Te fogd jobbról, én majd
                        balról viszem.</p>
				<p>És Partos már kétoldalt fogva és támogatva érezte magát.</p>
				<p>- Messze van? - kérdezte.</p>
				<p>- Dehogy, itt a sarkon.</p>
				<p>- A túlsó sarkon?</p>
				<p>- Nem a túlsón: az innensőn.</p>
				<p>- De hisz itt egy templom van!</p>
				<p>- Ó, hát te nem tudod, hogy a piktorék a templomban laknak? A régi
                        evangélikus templom ez. Az egyház eladósodott, és elárvereztette a
                        templomot. A gazdag pék, Gruber, a festő apósa, árverésen vette. - Nevettek.
                        - Templomot árverésen!</p>
				<p>- Micsoda város ez! - gondolta ismét Partos, sebét nyomogatva.</p>
				<p>- És azóta mindig avval fenyegeti az öreg a vejét, hogy visszaajándékozza a
                        templomot az egyháznak... De nézd - állt meg hirtelen -, nem égnek a
                        lámpák!</p>
				<p>Csak most vették észre, milyen szokatlan homály maradt a fáklyások után.</p>
				<p>- Hurrá! Újváros sötétben! A Madár János afrikai éjszakája! - próbálgatta az
                        újdonságfejeket Nagy-Tatár.</p>
			</div>
			<div type="chapter">
				<head>28. §. MELYBEN BRILIANT POLGÁRMESTERI ASSZISZTENCIÁVAL KÜLFÖLDRE
                        UTAZIK</head>
				<p>Svarc Jenő nyugodtan bemászott az autó ülésére, és megérintette a sofőr
                        vállát. - Pestre? Pestre?</p>
				<p>A sofőr összerezzent.</p>
				<p>- Mikor ült föl a nagyságos úr?...</p>
				<p>Az újságíró előhúzta cigarettatárcáját, és megkínálta a hökkent
                        gépvezetőt.</p>
				<p>- Ja, barátom, maga nem ismeri Újvárost! Itt már zsenge gyermekkorunkban
                        gépekre ugráltunk. És ha már a zsenge gyermek merészli ezt, mennyivel inkább
                        még a férfi, akinek fontos és sürgős dolga van. Tegyen le engem, barátom, a
                        bérkocsiállomásnál, és parancsoljon még egy Memphist!</p>
				<p>- Lám, lám - mondta a polgármester, amint mellette megállt az autó. - Az
                        avult közigazgatás lovakkal jár: a sajtó már a modern gépet használja.</p>
				<p>- És elébe vág a közigazgatásnak - szólt az újságíró leugorva.</p>
				<p>- Csak utunkba ne álljon - mosolygott a polgármester. - Ismerik egymást az
                        urak?</p>
				<p>Az újságíró bókolt a detektívnek.</p>
				<p>- A sajtónak ismernie kell a rendőrséget. Mi is rendőrök vagyunk a magunk
                        módja szerint. Az Igazságnak tartunk lámpást, ebben a sötét városban.
                        Apropó, polgármester uram, szabadna meginterjúvolnom a sötétségről?</p>
				<p>- Csak semmi interjú! - tiltakozott Madár, s az izgalmas percekre gondolt,
                        amik mindjárt várják a városházán: mert odakéretett néhány embert, még
                        egyszer megpróbálni a világítási botrány elintézését. - Lám, a zsurnaliszta!
                        Egyet mondhatok: a sötétség jókor jön. Most előbújnak a homály férgei:
                        tessék rásütni az Igazság lámpáit! Szívesen látjuk a sajtót.</p>
				<p>- Tudom: razzia - felelte Svarc Jenő. - Értesülve vagyunk: zsarolási kísérlet
                        a polgármester ellen. De szabad talán erről valami bővebbet... - S már vette
                        elő a jegyzőkönyvét.</p>
				<p>- Lám, a zsurnaliszta! Ha vízbe dobnák, bizonnyal interjút kérne a
                        halaktól.</p>
				<p>A vízparton voltak, teljes sötétségben, és a detektív csendet intett. Mélyen
                        álltak; a híd oszlopai eltakarták őket, s innen szemmel tarthatták a
                        bérkocsiállomást. A túlsó parton egy óriás malom, ma az is sötéten
                        eresztette árnyékát a vízbe. A sziget, melyre a híd vezetett, feketén
                        mutatta heveny építkezéseinek sziluettjét. Messzebb egy másik sziget, inkább
                        zátony, egy valóságos senki bozótja, melyet tavasszal el is öntött a víz,
                        néma fákat borzolt az ég felé, s fölötte egy néma csillag égett.</p>
				<p>- Ott a tanyájuk - szólt a detektív, s a polgármestert ebben a pillanatban
                        különösen érintette a szó, noha ismert dolgot mondott: mert szeme és lelke
                        elfeledkezve és önkénytelenül éppen itt pihent meg, a senki bozótján, mint
                        egyetlen csöndes, szép, nyugalmas ponton. Az innenső részen, és éppen
                        fölöttük, a bérkocsik lámpája csillogott, Újváros piszkos fénye, ki tudja,
                        mily forrásból szűrődve, villódzott az égen, zavaros hangok
                        bugyborogtak.</p>
				<p>Három alak, szorosan összefogózva, egy férfi és két nő surrantak át messzebb
                        a híd alatt.</p>
				<p>- Ha a polgármester úr nem mond semmit erről az ügyről - susogta az újságíró
                        -, engedjék meg, hogy én mutassak valamit, ami talán új adat lesz a nyomozás
                        számára... - S már vette elő a nagy borítékot: Madár János titkos iratai!
                        Felbontandó holnap! Fekete szervezet!</p>
				<p>A csomó azonban már föl volt bontva, és Svarc Jenő színlelt szórakozottsággal
                        huzigálta ki egyes darabjait, a polgármester szeme elé tartva a
                        sötétben.</p>
				<p>- A futballmeccsen felém jön egy fiú... - magyarázta.</p>
				<p>Madár János érezte, hogy az arcát figyelik, s megszokott önuralommal
                        mosolygott.</p>
				<p>- Ó, nagyon kompromittál, ugyebár? Tessék csak bátran közzétenni: egy
                        kicsivel több vagy kevesebb meg se látszik rajtam. Egy polgármesternek
                        elszánt embernek kell lenni. Amint látja, én elég elszánt vagyok. Ha
                        megijedtem volna: nem fordulok a rendőrséghez.</p>
				<p>Aztán kedélyes gúnnyal tette hozzá:</p>
				<p>- Lám, manapság még a betyárbecsületben sem lehet bízni... Azt ígérik, hogy
                        illő jutalomért megkímélnek ettől a leleplezéstől. Nem is olyan szerény
                        jutalomért... Ezt a jutalmat most kellene elhelyeznem abba a
                        szemetesládába... Talán gyanút fogtak.</p>
				<p>- Pszt! - tette ujját ajkára a detektív.</p>
				<p>De semmi sem mozdult. A két férfi tűnődésbe merülve állott.</p>
				<p>- Ez az ember győzhetetlen - gondolta Svarc Jenő. - Nem veszti el a fejét. A
                        leleplezések súlyosak, de nem teszik tönkre. Volt ilyen már több is. Ő bízik
                        magában. Bizonyára mégis megegyezett Hirschfelddel. Az öreg nagy róka. Ki
                        tudja, mivel érte el ezt Madár? Tán Kerboltot dobja...</p>
				<p>De a polgármester nyugalma csak külsőleges volt: megszokás ereje. Lelke elé
                        komoly képek álltak. Két nap óta mintha meg lenne babonázva. A cselekvő
                        ember eleresztette kezéből a politikát, s nem a jövőbe, hanem a múltba
                        nézett. Ezek az iratok, amiket az újságíró kezében látott, eszébe hozták
                        Bontó Vilmát, úgy, amint megpillantotta tegnap, a Kerbolték kertjében. Madár
                        elvesztette belső biztosságát. Igazi nehézségeire nem is gondolt: rejtélyek
                        és kísértetek kísértették. Vilma! Briliant! A múlt ellen nem volt
                        biztosítva: mert egész életét a jövő irányában rendezte be. Most érezte,
                        hogy a múlt nem halt meg. Vilma! Briliant! És Kerbolt! Mit tudhat Kerbolt
                        mindezekről? A puskás ember jutott eszébe, akit asszonya öngyilkosságtól
                        félt...</p>
				<p>- Kerbolt bácsit láttam az imént - súgta egyszerre Svarc Jenő, mintha
                        gondolataiban olvasott volna.</p>
				<p>- Hol? - neszelt föl Madár, a meglepetés és öröm önkénytelen
                        kifejezésével.</p>
				<p>- A Hersei-féle fáklyászenénél. Igen, hallottam én is, hogy eltűnt. Szó sincs
                        róla. Kerbolt bácsi megjelent a fáklyászenén, kifejezést adva evvel igaz
                        függetlenségi érzelmeinek. Őszintén szólva... talán erről méltóztatnék
                        nyilatkozni. Ez a megjelenés különböző kommentárokra adhat alkalmat.</p>
				<p>Madár uralkodott arcán, noha meglepetése fokozódott. Hogyan? Kerbolt
                        csakugyan tüntetni akart volna ellene?... Mindegy! jobb szerette így...
                        Küzdeni tud! És szembenézni is tud.</p>
				<p>- Tetszett volna meginterjúvolni erről magát Kerbolt urat. Ő szabadon
                        cselekszik, és tetteiért csak maga felelős...</p>
				<p>- Ó, Gyula bácsi nem várta meg a kérdést... Úgy eltűnt, mint egy komor
                        szellem. Őt nehéz meginterjúvolni.</p>
				<p>- Engem is nehéz - mosolygott a polgármester. A “komor szellem” nem vallott
                        valami heves tüntetőre. - Beszélek vele még egyszer - gondolta.</p>
				<p>- Entre nous, nem írom meg - faggatózott tovább az újságíró. - Mit tetszik
                        szólni hozzá?</p>
				<p>- Én csak azt: örülök, hogy aggodalmaink alaptalanoknak bizonyultak.</p>
				<p>- Ó, igazi barát! - Csöndben álltak néhány percig; szél jött; hallották a
                        Duna csobbanását. Újváros fölött porfelleg kavargott. A szemetesládán, mely
                        Újváros történetében szerepet játszani volt hivatva, két bérkocsis
                        kártyázott, a kocsilámpa mellett. A detektív fölment, s valami megbízást
                        adott az egyiknek, hogy gyanútlanul eltávolítsa. A kocsi elrobogott. A
                        szemetesláda megint szabadon állt. Egy részeg hajós vágott át a téren. Vidám
                        leányok vihogva eloszlottak. Zsúfolt villamos kanyarodott Pestnek. Az
                        úgynevezett halászcsárdából nagy éneklés hangzott.</p>
				<p>- Talán tényleg neszt vettek, s már nem is jönnek - vélte Svarc Jenő.</p>
				<p>- Kár volna, mert nekem sietős - felelt a polgármester. - Utóbb csakugyan
                        megbuktatnak az urak, még mielőtt Catilinát kiirthattam volna a városból. Ha
                        már a bejelentőhivatal utódaimra marad... Ennyi hiúságot egy polgármesternek
                        is meg lehet engedni.</p>
				<p>- Pszt! - szólt a detektív.</p>
				<p>De semmi sem mozdult.</p>
				<p>- Őszintén szólva - kezdte újra az újságíró -, mikor a rendőri készültség
                        zömét ott láttam a fáklyásmenetnél, nem gondoltam, hogy a razzia ily
                        komoly. Ez legalábbis félremagyarázásokra adhat alkalmat. Az ember
                        önkénytelen azt kérdi: olyan nagy a karhatalom Újvároson, hogy egy fontos
                        razzia óráján ekkora személyzetet lehet igénybe venni politikai
                        szolgálatra?</p>
				<p>A polgármester őszinte csodálkozással fordult a rendőrség emberéhez.</p>
				<p>- Hogyan? Karhatalom a fáklyásmenetnél?</p>
				<p>A detektív vállat vont.</p>
				<p>- Hiszen maga Svarc úr telefonált be Mosonyi tanácsos úrhoz, hogy valami
                        készül, amiről nem állhatnak jót...</p>
				<p>- Igen: kötelességemnek éreztem figyelmeztetni...</p>
				<p>- Nagy ganef maga, Svarc! - fenyegette meg ujjával Madár. - De mért nem
                        értesítettek engem?</p>
				<p>- Nem volt már idő - felelt a detektív. - Pszt!</p>
				<p>A szigetre mutatott, és csakugyan onnan - nem a Hirschfeld-szigetről, hanem
                        túl a Senki zátonyáról - egy kis csónak oldódott feketén és némán a
                        habokba.</p>
				<p>- Nagyszerű! - lúdbőrzött az újságíró. - Milyen érdekes! És titokzatos! Egy
                        valóságos detektívregény!</p>
				<p>- Pszt! - ismételte a detektív.</p>
				<p>A ladik kissé távolabb kikötött, ahol a parthajlás eltakarta. Nemsokára egy
                        suhancforma alak osont föl onnan. Ide-oda lebzselt a téren, mint aki
                        teljesen céltalan. Majd a kocsisokkal kezdett társalogni, s a
                        szemetesládának dőlt.</p>
				<p>A leselkedők közelebb vonultak. A detektív alig tudta visszatartani az
                        izgatott újságírót.</p>
				<p>- Sípjelet! - súgta Svarc.</p>
				<p>- Csönd! - súgta a detektív. A gyanús alak egy hosszúkás csomagot vett ki a
                        szemetesládából. Megforgatta a pipázó bérkocsis szemébe. Aztán zsebre
                        tette.</p>
				<p>- Üres - súgta a detektív. - Mi helyeztük oda. Csalétek.</p>
				<p>A gyanús alak egyszerre eltűnt, mintha a föld nyelte volna el. A detektív egy
                        ugrással a bérkocsinál termett; Madár és Svarc vele.</p>
				<p>- A villamos után! Mindig szemmel tartva! - mutatta a detektív igazolványát a
                        bérkocsisnak.</p>
				<p>Ott, a villamos röpülve lógó emberfürtje között, csodálatosan merész
                        helyzetben kapaszkodott, csüggött, lappangott, röpült az eltűnt suhanc.
                        Svarc meg nem állhatta, hogy meg ne interjúvolja a kocsist.</p>
				<p>- Micsoda jasszal dumált előbb maga?</p>
				<p>- Tudja Krisztus - lökte rézsút pipáját a kocsis.</p>
				<p>- De valami csomagot tartott a kezében.</p>
				<p>- Pakétot tanált a ládába.</p>
				<p>A Hunyady úton röpültek át. A széles út szokatlanul festett a sötétben. Sehol
                        egy lámpás. Ó, razzia! Csak a vasútállomás villogott előttük. Ott leugrott a
                        suhanc. Egy pillanat alatt eltűnt a tömegben, mely az állomásház piszkos,
                        büdös mellékhelyisége körül tolongott. Utána! A bűz arcukba csapott, s már a
                        peronon voltak. Nagy, izzadt vasárnapi forgatag volt ott. Az esti vonatot
                        várták, mely Pestről jött, s Bécsbe ment. Idegesítő, folytonos csengő szólt.
                        A fejek fölött nagy lepkék verdestek, részegen, hogy néhány lángra leltek a
                        sötét városban. Messzebb egy zöld fény félkörívben lengett. Egy lokomotív
                        nekicsapódott egy veszteglő kocsinak. Zörgés és pöfögés. Füst fojtott
                        pillanatra. Káromkodás. Le a sínről. Egy hang üdvözölte a polgármestert.</p>
				<p>- Alázatos szolgája, polgármester uram!</p>
				<p>- Alázatos szolgája! Van szerencsém! - Távolról tompa robogás hallatszott.
                        Vasúti alkalmazottak szaladtak a sín mentén. Zászlókat lengettek, lámpákat
                        lóbáltak. A csengő csengett. A várakozók türelmetlen tömege áttörte a
                        kordont. Svarcot erősen meglökte valaki.</p>
				<p>- Ott van! - kiáltott a detektív, a suhancra mutatva, aki a sínek elé
                        szaladt.</p>
				<p>A vonat berobogott, két nagy vakító fényszemével. Még meg sem állt, már
                        ugráltak le róla rajokban. Újvároson éppoly kevés tekintélye van a vasútnak,
                        mint a villamosnak. Familiárisak az emberek a kerekekkel. A kétfelé rohanó
                        kavargásban a polgármester egy pillanatra megint elsodródott a detektívtől.
                        Egy kiszálló ugrás közben vállának csapódott, aztán fölnézett, és arcába
                        kiáltott:</p>
				<p>- Alázatos szolgája, polgármester uram!</p>
				<p>- Alázatos szolgája, van szerencsém! - ismételte a polgármester, sztereotip.
                        De a kiszálló, a megérkezés felhangoltságában, nem hagyta annyiban. Az öreg
                        Muki volt, az örök fiatal, jókedvűen, bár még ebéd előtt; mert két hatossal
                        ment be reggel Pestre, hivatal ürügyén, s a kávéházi kibicelésért, mint már
                        annyiszor, megfeledkezett az evésről. - Áh, Muki bácsi! hát még vasárnap
                        is?</p>
				<p>- Kit tetszik várni ilyen sötétben, polgármester uram? Szép asszonyokat ilyen
                        sötétséggel fogadnak Újvároson? - kacsintott a mögötte kiszálló Újhegyiné és
                        Kerboltné felé. - S régimódi gavallér létére szavalni kezdett Garaiból:</p>
				<p>Szép asszonyért, szép lányért az igazi vitéz</p>
				<p> Tüzet-vizet kiállni, halálba menni kész...</p>
				<p>- Ó, kezeiket csókolom! - üdvözölte a polgármester a két úrihölgyet. -
                        Nagyságos asszonyt már várják a vendégei! - tette hozzá tréfásan Újhegyiné
                        felé, mintegy szükségét érezve ennek a tréfának, az önuralom régi
                        megszokásával, hogy visszakapja lelki biztonságát ebben a forgatagban...
                        Kerboltnét meglátva, akit Pesten hagyott el, s akiről szinte megfeledkezett
                        az est izgalmai között, megrohanta egy érzés, amit eddig még nem ismert... -
                        Sok! - mondta ez az érzés. - Sok! és nem győzöm már! - mondta az érzés, s
                        talán egyszerűen a könyvelő érzése volt, akinek valamely nap képtelenül sok
                        elkönyvelni- és számbavennivalója akad... De ha csak szám és csak rovat
                        volna!... A gépi cselekvés türelmét megszakította ez a szenvedő arc, mint
                        ahogy egy belehullt könnycsepp kicsordítja a poharat... Már délután idegessé
                        tette... de akkor még inkább Kerboltra gondolt, mint reá... sietett. Ó,
                        sietett, ideges volt, nem jutott érzése szegény Ilona számára... pedig
                        kívánta azt az enyhe félórát... De az asszony csak férjéért aggódott... s
                        könnyei idegesítették... Nyugtatta, csitította, csak mint egy gyereket... S
                        már rohant Hirschfeldhez... otthagyta sírva a hotel pamlagán. Most nem volt
                        ura a gondolatainak... Váratlan látta viszont, mert nem gondolt rá, hogy az
                        esti vonatra fog várni a hazajövéssel... noha máskor is úgy szokta. Váratlan
                        látta meg, miközben szeme a detektívet és a suhancot kereste, s nem szűnt
                        meg keresni most sem, míg a nőkkel beszélt... Ó, szüksége volt a könnyű
                        szóra, a közömbös bókra, hogy a fölényes, udvarias, mindenkivel kedves s
                        úrian egyforma polgármester maradhasson.</p>
				<p>- Nagyságos asszonyt várják a vendégei, mint a szabadító tündért!</p>
				<p>- Ugye rettenetesen elkéstem? Jaj, megsúgom magának: itt a ruhám! Ebben a kis
                        csomagban! Nem volt egy tisztességes ruhám, amiben a vendégeimet fogadjam;
                        mert ugye utcai ruhában mégsem lehet? Tegnapra ígérte a varrónő; nem jön; ma
                        bemegyek délután: képzelje, vasárnap! Szerencsém, otthon csípem: kész! kész!
                        Tessék megvárni! Csak negyedórácska! csak még vasalni...! Aztán itt egy
                        kapocs, ott egy csokor. Remélem, lesz annyi eszük... Jaj, sietek, már itt a
                        villamos... Hüjj, milyen sötét a város!... Jössz velem, Ilonkám? - mondta
                        Kerboltnéhoz. - De csak remélem, a polgármester úrhoz is lesz szerencsénk...
                        Nagyon elhanyagol...</p>
				<p>- Jaj, nagyságos asszonyom, én a rabszolgák rabszolgája vagyok - mondta a
                        polgármester, idegesen pillantva a vonatra, ahol ebben a pillanatban egy
                        magas, szép termetű nőt vett észre, nagyon elegáns, modern toalettben, állva
                        az egyik első osztályú fülke ablakában, egy idősebb, előkelő külsejű,
                        monoklis úr kíséretében, nyilván Pestről utazva Bécs felé. (S aztán, Ilonára
                        tekintve önkénytelen annak a szemében olvasta, hogy nemcsak egymaga volt,
                        aki ebben az elegáns utazó tüneményben megismerte Bontó Vilmát!) - Gyulával
                        nem találkozott? - kérdezte egyszerre Kerboltnétól, minthogyha az csak
                        férjét keresni ment volna be Pestre.</p>
				<p>- Nem - felelt az asszony remegve. - Tud valamit róla?</p>
				<p>- Hazajött - mondta a polgármester. - Látták - és szeme egyre a feltűnő
                        utaspáron lévén, nézte, amint a suhanc elszalad mellettük, s már nincs
                        kezében a csomag. - Beszélnem kell Gyulával - kiáltott még Kerboltné után,
                        aki izgatottan futott már Újhegyiné nyomában a villa felé. - Tiszteletemet
                        teszem; lehet, hogy kicsit későn; nem baj?</p>
				<p>- Kész! - kiáltott egy hang. Fütty szólalt; a jelzászlókat meglóbálták. A
                        detektív sietősen lépett a polgármester mellé.</p>
				<p>- Kerestem, nagyságos uram! - Keze a kupéablak felé lendült, mely mögött
                        Vilma és társa ebben a pillanatban tűntek el.</p>
				<p>Most pillanatnyi határozás kellett, s a polgármester határozott, ahogy a
                        pillanat érzése súgta neki. (Vilma és Kerboltné egy képben állottak lelki
                        szeme előtt, ahogy tegnap a kertben látta őket.)</p>
				<p>- Ó - mondta -, hisz ez Bontó Vilma! A szegény, szerencsétlen teremtés... Nem
                        gondoltam, hogy idáig jutott már... hogy ő maga akarna megzsarolni...
                        Hagyjuk futni szegényt... Visszaveszem a panaszt...</p>
				<p>A lokomotív zökkent egyet, rándult, és magával rántotta a guruló kocsikat -
                        Bécs felé.</p>
				<p>- Alázatos szolgája, nagyságos uram! - üdvözölte a polgármestert egy elkésett
                        kiszálló, aki az utolsó pillanatban ugrott le jassz módra a kocsi
                        lépcsőjéről. - Engedelmet kérek, nagyságos uram! - Stark Rezső volt, városi
                        hivatalnok, aki tegnap a Selig-kávéházban látta Briliantot, s most nagy
                        hírrel duzzadt. - Briliant itt ült a vonaton.</p>
				<p>- Briliant! - kiáltott Svarc Jenő. - Azonnal telegrafálni... Föltartóztatni a
                        vonatot... Személyleírás... Az első állomáson... - S már rántotta a
                        detektív karját.</p>
				<p>A detektív a polgármesterre nézett.</p>
				<p>- Sok! - nyilallt át a polgármesteren az előbbi érzés, és életében először
                        megmagyarázhatatlan bénaság szállta meg. - Sok! Elég! - tört ki benne.
                        Türelmetlen izgalmat érzett veséjében, már nem bírta tovább. A városházán
                        Rubinek úr s a munkavédelmi osztag parancsnoka vár rá; pénz nincs;
                        Hirschfeld, Kerbolt, a lapok... Hát érdemes-e mindez? Egy pillanatra kiesett
                        kezéből a gyeplő. - Ugyan! - mondta. - Talán nem is ő volt... Az ilyen
                        szélhámost nem olyan könnyű megismerni... Nem szabad blamálni magunkat... -
                        Az elegáns idegenre gondolt, aki Vilmát kísérte.</p>
				<p>- De nagyságos uram! - lelkendezett Stark Rezső. - Én láttam az éjjel a
                        Seligben.</p>
				<p>- Akkor bizonyos, hogy nem ő volt - mosolygott a polgármester,
                        megtorpanásában is fölénnyel. - Briliantnak van annyi esze, hogy ne
                        hasonlítson a tegnapi formája a maihoz.</p>
				<p>De meggyőződés nélkül mondta ezt. Belül különös ösztönt érzett, a cselekvő
                        ember megszokott ösztönét, hogy intézkedjen. Jól érezte, hogy hibát követ
                        el, de váratlan tehetetlensége kényszerítette ragaszkodni kimondott
                        szavához. A makacsság mintegy megfordult benne: aktívból passzívvá.</p>
				<p>- Most már úgyis mindegy! - gondolta. Mint a paripa a cél előtt, aki látja,
                        hogy nem győzhet, és megáll... Voltaképp nem volt ok, hogy ez éppen most
                        történjék: csak mint a pohár beteltsége. Megmeredt. Nem tudta végiggondolni
                        (nem is tudott rágondolni), mi lenne következménye a cselekvésnek? Ő
                        egyszerűen: nem cselekedett.</p>
				<p>- De polgármester úr! - kiáltott Svarc Jenő. - Ez mégis hallatlan!... Ez
                        botrány!... Már bocsánat!... Így üldözik Újvároson Catilinát?!... Megírom a
                        lapban!...</p>
				<p>- Csak tessék! - felelt Madár János ingerülten. - Láthatta, hogy nem ijedek
                        meg a zsarolóktól. - Svarc Jenő elfordult, mintha kígyó csípte volna meg. A
                        polgármester a detektívvel nézett össze: - No, kiderül még, hogy Catilina úr
                        megdoppingolt! - S látva, hogy amaz tőle várja az utasítást, akárcsak egy
                        fellebbvalótól: - Sebaj, tartom a hátam! Bár azt tudnók kitisztítani, ami a
                        városban maradt! Reméljük, ez a ma esti razzia... De én itt már csak előkelő
                        idegen lehetnék, zsarolási ügyem ad acta tétetvén... Még egyszer köszönöm a
                        felügyelő úrnak...</p>
				<p>S már el is tűnt, oly hirtelen, ideges sietséggel, hogy csodálkozva és
                        értetlen néztek utána.</p>
			</div>
			<div type="chapter">
				<head>29. §. MELY NEM MINDENÜTT TELJESEN ILLEDELMES</head>
				<p>De nem ment egyenest a városházára, ahol várták, hanem a Kerbolték felé
                        került.</p>
				<p>Mekkora volt a meglepetése, mikor sötét ablakokat látott maga előtt és a
                        kerti házat is sötéten ragyogni üvegtábláival.</p>
				<p>Csengetésére álmosan kászolódott ki Zsemlyéné, üngben, ijedt szemmel.</p>
				<p>- Nincsenek itthun, senki se.</p>
				<p>- A nagyságos asszony sincs itthon?</p>
				<p>- Itthun vót, de elment.</p>
				<p>- És a tekintetes úr?</p>
				<p>- Az is itthun vót.</p>
				<p>- S egyszerre mentek el?</p>
				<p>- Nem. A nagyságos asszonyom az Újhegyi nagyságával ment el.</p>
				<p>- S nem mondta, hova megy?</p>
				<p>- De igen: az Újhegyi nagyságáékhoz ment.</p>
				<p>Újhegyiékhez? Ilona? Madár nem értette, de látta, hogy több információt itt
                        nem kaphat. Gondolatokba merülve botozott ezüstfejű botjával a városházáig,
                        mely ezúttal sötéten lengette előtte nagy szélházi ablaksorait. Mögötte
                        csillagok és szélkergette felhő, mely tornyát szinte oldalt buktatni
                        látszott, mint a bolognai Garisendát... Madár a lépcsőkön felmenet arra
                        gondolt, minő jelentéktelen okok döntik el néha a csatavesztéseket. Mért
                        sietett az imént, mért volt türelmetlen, s mért szalasztotta el a “catilinai
                        tett” pillanatát? Talán nem legutolsó sorban egy nevetséges testi szükség
                        hajtotta, nyilván az izgalom által kiváltva, mert “a lélek tükre a vese”,
                        ahogy egy híres francia professzor kifejezi. Akkor tudomást sem vett szinte
                        erről; most előtte állott a vasúti állomás bűzös és tócsás illemhelye, ahova
                        kényszerült sürgősen betérni, ácsorgó jasszok és bakák közé... Ó, mily
                        különös állat az ember, milyen disszonáns! komoly és fontos ügyeivel,
                        melyeket kis trágyázó élete fölé sző. Talán nem is olyan fontosak ezek az
                        ügyek, talán csak ostoba, ostobán komonyan vett játék ez az egész híres,
                        komoly élet! Az igazi élet az állati, amelyet eszünk, talán nem is figyel.
                        Amelyet megvetünk, szégyellünk: amelyet mégis minden pillanatban érzünk, s
                        amely titkon minden mozdulatunkat cenzúrázza. A test bölcsességének élete,
                        mely egyetlen kis szükségletének feláldozná a legfontosabb “ügyeket”; evés,
                        emésztés, szerelem! Talán csak ez fontos, s legjobb volna a többit mind
                        elereszteni, abbahagyni, mint egy rossz játékot... Állatok vagyunk, s Madár
                        János úgy érezte magát, mint egy teljes életében befogott paripa.</p>
				<p>De nem tudta levetni jármát még elvben s lelkileg se. Parasztvér folyt
                        ereiben, friss, még ki nem fáradt idegzetet örökölt, erős volt, s ereje nem
                        engedte, hogy szabad legyen! Sőt gyengeség volt már ez az erő is: visszaesés
                        a megszokásba, a gépies küzdésbe, melyből még reményvesztve sem tudott
                        kiszakadni, szegény marionett. Fenn, a polgármesteri szobában, már a
                        világítás dolga miatt összekért emberek vártak rá, izgatott szaladgálások
                        kezdődtek azonnal, tárgyalás, érvelés, alkuvások. A városnak kimutatás
                        szerint volt készpénze: de ez a készpénz részben a polgármesternek készpénz
                        gyanánt kezelt nyugtáiból állott: kényes pont volt. Balázsy sötét
                        tekintettel, gúnyos megjegyzésekkel járt föl-alá. Adamec egész lényére kiült
                        a drukk, a szorongás: a felelősség súlyos részben őt terhelte. Fegyelmi,
                        felfüggesztés, család, mint rémigék, kavarogtak agyában. Csak Madár János
                        volt újra a régi, természetes, elfogulatlan, sőt vidám: az izgatott,
                        bonyolult helyzetben visszanyerte erejét, mint a már-már kedvetlen sakkozó
                        egy érdekes húzás előtt. Közel bukásának tudata közönyösséget, s a
                        közönyösség fölényt adott neki. Tojástáncot járt, nem félt a kényes
                        pontoktól. Kimutatta papíron a kp.-t, elhitette, hogy csak presztízsokokból
                        nem hajlandó ma legalább egyáltalában fizetni. “Az elv kedvéért nem”; “mert
                        ez zsarolásoknak nyitna ajtót”. “Nem szolgáltathat precedenst”; “nem
                        ismerheti el a társaság jogát az áramszolgáltatás megtagadására, semmi
                        körülmények között”; “mert a közönség érdekéről van szó, amelynek ő csekély
                        szolgája”; “bármennyire nagyra becsüli is egyébként a Társaság vezetőit”.
                        Politikus volt, s kedves, szellemes; energiája leszerelte az üzlet
                        aggodalmait. A munkavédelmi osztag parancsnoka, egy joviális, derék ezredes,
                        minden szavának helyeselt; valóságos fölháborodás gyűlt a jelenlevőkben a
                        Társaság ellen, mígnem Rubinek úr zavart, mentegetőző magyarázkodásokba
                        fogott. S Madár mintha őt személyileg nem is izgatná az egész ügy, két-két
                        szó között még telefonálgatott, a helyi lapok redakcióit hívta föl, nem is a
                        maga dolgaiban, hanem mert Kerboltnak megígérte, hogy neve a
                        Selig-kávéházbeli eseményekkel kapcsolatban nem jut nyilvánosság elé. Míg
                        nagy ágyúikat szerelték ellene, csodálkozva és szívesen teljesítették ezt a
                        csekély kívánságát, mint egy halálraítélt kívánságát teljesítik.
                        Rokonszenves volt e baráti aggódásban és fölényes. - (Győzött, s éjfél felé
                        kigyúltak a lángok az utcán.)</p>
				<p>Ilona csakugyan Újhegyiékhez ment. Túlterhelt idegzete nem bírta már a
                        magányt, s Újhegyiné, aki vajszívével a gyermektelen anyák típusához
                        tartozott, úgy vezette őt, mint egy kis, elveszett gyermeket. Mit csinált
                        Ilona egész délután Budapesten? Maga sem tudott emlékezni reá. Madár oly
                        kevés időt töltött vele... A komoly, hivatalos férfi, súlyos ügyek
                        előestéjén! Sohasem érezte még így Ilona, mennyire kicsiség ő ennek az
                        embernek, mennyire idegen az tőle, egész életével. Egyedül hagyta őt... S a
                        másik vitte baljós puskáját az erdőbe, s hiába várná az üres otthonban! És
                        megborzadott a gondolatra, megint villamoson hajózni vissza, a hosszú,
                        hosszú temetőkerítés mentében! Inkább megvárta a vonatot, s ott találkozott
                        Újhegyinével. Ott, míg az öreg Muki végiggusztálta a vonatot “hölgyek
                        irányában”, üdvözölve sorban: “Kézcsókolásomat!”, s Vilma és Briliant
                        megtették bécsi utuknak első s legproblematikusabb fejezetét: az anyáskodó
                        Újhegyinének sikerült bizalomra bírni a szegény Ilonát, akinek akkora
                        szüksége volt a panaszkodásra! Elmondta, hogyan aggódik férjéért, s hogyan
                        fél, hogy egyedül kell aludnia, rettegései közt, nagy, magányos házukban. És
                        Újhegyiné hívta hozzájuk... Nem, nem! Most társaságba? Dehogy tudna
                        menni!... De legjobb ilyenkor társaságba menni!... Ilyen vita közt szálltak
                        le, s érte őket Madár, jó hírével, hogy látták Kerboltot... Ilona izgatottan
                        sietett haza, s az érdeklődő Újhegyiné, akinek útba esett, elkísérte.
                        Kerbolt csakugyan otthon járt, de azonnal megint eltávozott, néhány sort
                        hagyva hátra a feleségének, melyben csak annyi állt, hogy ne
                        nyugtalankodjon, és hogy reggel (ha addig ő haza nem jönne) küldesse el a
                        mellékelt levelet a polgármesterhez. Nem mondhatni, hogy ez az üzenet nagyon
                        megnyugtatta volna Kerboltnét. Legszívesebben azonnal maga szaladt volna a
                        polgármesterhez a levéllel. De Újhegyiné kibeszélte az aggodalmait: hogy
                        hiszen tegnap is egész éjjel nem volt itthon az ura, és hogy a levél
                        valószínűleg csak hivatalos dolgokat tartalmaz, amik nem sürgősek. Mégis
                        azért odavitte volna, ha Madár Jánossal való viszonyának tudata, az
                        úgynevezett rossz lelkiismeret, Újhegyiné előtt meg nem bénítja ezt az
                        ösztönét. Fáradt volt, és képtelen bárminő cselekvésre; gyenge,
                        agyonrémített gyermek, aki meg sem tud mozdulni egyedül.</p>
				<p>- Most társaságba? Nem, nem! - mondta ezerszer is az unszoló Újhegyinének: és
                        mégis az lett a vége, hogy mikor igazán egyedül kellett volna maradni,
                        visszariadt ettől, izgatottan szaladt a hálószobába, átöltözködni, és ment
                        Újhegyiné után, mint egy szegény, elhagyott ebecske, aki az első emberi
                        lényhez hozzácsatlakozik. Ment, avval az érzéssel, hogy rosszul teszi, de
                        hogy már most úgyis mindegy, legyen akárhogy!</p>
				<p>Gyalog siettek a téren át, ahol a féltornyú templom még mindig kivilágítva
                        tárta nagy kapuja szárnyait a vasárnapi estbe; s Ilona egy pillanatra vágyat
                        érzett, hogy befusson oda, leomoljon egy oltárkép előtt, és az Isten elé
                        tartsa kuszált szívét: talán egy égi kéz lenyúl feléje, és szelíden
                        kibontogatja szomorú csomóit... De a templom tele volt emberrel, s
                        emberfürtök lógtak ki kapuin, mint a zsúfolt villamosok lépcsőin csüggő
                        tömegek; és a nyitott kapun át vad szónoklat szavai hangzottak. “Nem békét,
                        hanem harcot jöttem én a földre hozni!” - kiáltotta egy rekedt hang, és:
                        “Azokkal szemben nincs krisztusi türelem...” És ezután egypár olyan szó
                        jött, hogy Ilona borzadva futott Újhegyinével abba a másik templomba, amit
                        annak az apja, a gazdag Gruber pék, árverésen vett meg.</p>
				<p>Újhegyiek lakása fényes volt és meglepő. A vestibulum hallá volt átalakítva; inas fogadta őket szabályszerű
                        ruhatárral; a kórusra, azaz emeletre kanyargó falépcső vezetett föl, s amint
                        Ilona föltekintett, csodálkozva, s kissé megbotránkozva látta, hogy az
                        orgonát le sem szerelték; azt Gruber együtt vásárolta meg a templommal.
                        Újhegyiné előbb egy kis mellékterembe vezette vendégét, ahol apja, a Váci
                        utcai híres weissbäck utóda éppen
                        sörösüvegek felbontásával foglalkozott. Gruber, egyszerű és műveletlen ember
                        lévén, sohasem ment a vendégek közé, csak a mellékszobában dohogott, s nagy
                        passzióval nyitogatta a különböző sörös-, boros- és pezsgősüvegeket, példát
                        véve közben a nyomtató lóról. Mikor leányát meglátta, nagy zenebonával
                        támadt reája:</p>
				<p>- Ich bin kein gnädiger Herr (nem tudott magyarul; nagyságos úr nem vagyok) -
                        mondta -, de a vendégeimet nem szoktam várakoztatni. Hát ezt érdemeltem én,
                        hogy ilyen csavargó lányom lett? Egész életemben tisztességes ember voltam,
                        szereztem nektek pénzt, és most ezt kell megérnem! Már akármit beszélhettek,
                        de aki este tíz órakor jön haza, az csavargó ringyó.</p>
				<p>- Ugyan, papa, ne legyen olyan gemein! -
                        rivallt rá Újhegyiné gorombán.</p>
				<p>- Én vagyok gemein! te meg egy közönséges ringyó! Ha egyszer megharagszom,
                        visszaajándékozom az eklézsiának ezt a templomot, nem tudom, hol fogtok
                        uraskodni!</p>
				<p>- Hallgasson, papa, minek iszik annyit?</p>
				<p>- Ittam és dazumal? Józanabb voltam, mint az
                        egész cakumpakkod. Kevesebb fogy tán avval, ha nem iszom? A magam borát
                        iszom, ti meg az enyimet! Eredj a vendégeidhez, mind csupa gnädiger Herr, válogatott sehonnai, semmirekellő, naplopó!
                        Ne, ezeket a söröket vidd be nekik!</p>
				<p>S egyszerre, minden átmenet nélkül, a polgármesterre kezdett dohogni.
                        “Köztisztasági járulék - ki hallott már olyat?” Valamikor boldog volt, ha
                        közéjük ülhetett a Vnukban, ígért fűt-fát az iparosságnak, most a gnädiger
                        Herr-ekkel bratyiz, és szórja a pénzt, ennek a vén gazember Tőkéssynek is
                        ezreket fizetett ki megint, sehonnaiak mind, naplopók és ringyók...</p>
				<p>Ilona riadtan menekült be Újhegyinével a nagy terembe, s ott különös kép
                        tárult szeme elé. A templom hajója, melynek közepén négy nagy pillér
                        tartotta a boltos mennyezetet, kávéház formára volt átalakítva: apró
                        márványasztalkák álltak rendetlenül, hátrább biliárdterem nyílott,
                        széthúzható, nagy üvegajtó mögött, s a falakra és a pillérekre, kis
                        fogaskampókon, mindenféle újságok voltak fölaggatva. Az egyik fal előtt
                        szabályszerű büfé állt, telerakva hideg frissítőkkel; szemben pedig egy nagy
                        biedermeier trumeau. E trumeau széles, sárga
                        fiókjai teljes összevisszaságban ki voltak húzkodva, sőt egyikük egészen
                        kiemelve a parketten hevert, s belőlük a padlón mindenfelé széthányva,
                        kidobálva, a különböző csipkés, szalagos és többé-kevésbé pikáns női
                        fehérneműek halmai, tornyai és échantillon-jai kandikáltak ki, buggyantak elő, szóródtak szét
                        szemérmetlenül. Ebben a fehér és könnyű romhalmazban, középütt a földön
                        térdelt a szép Tőkéssyné, valami egészen sajátságos toalettben. Estélyi
                        ruhája fölé hosszú, fehér női hálóing volt húzva, és a fején valami
                        keményített fehérneműdarab összegombostűzve lobogott kétfelé, olyanféle,
                        mint a kórházi ápolóapácáknak. Előtte, ugyancsak a földön, törülközőkből és
                        ingekből rakott kolumna tetején, guggolt Partos járásbíró, vérző kezét a
                        szép asszony felé nyújtva, aki azt egy szemmel láthatólag frissen széttépett
                        vászondarabbal kötözgette, rendkívül ügyetlenül s folytonos kacagás
                        közt.</p>
				<p>- De tartsa már rendesen! Ne mozgassa! - kiáltott. A kéz alatt egy kidobott
                        lepedő hevert, szépen összehajtogatva, s a közepén egy vércsepp piroslott.
                        Mellettük Újhegyi, a házigazda a trumeau-hoz dőlve állt, és nevetve
                        cigarettázott. Körülöttük csoportokban lebzselt a társaság, férfiak és nők,
                        és kacagtak. Kovács tanító, Nagy-Tatárral, a büféhez dülleszkedett, és egy
                        művészies nagy sandwich-et majszolt.</p>
				<p>- Bocsásson meg, nagyságos asszonyom - szólt Újhegyinéhez, a sonkás falatok
                        közt kissé nehezen forgó nyelvvel -, hogy hívatlanul idetolakodni
                        bátorkodtunk...</p>
				<p>(- Nagy-Tatár Vilmos, nyugalmazott százados! - iktatta közbe bemutatkozását
                        az újságíró.)</p>
				<p>- ...de arról volt szó nagyságos asszonyom, hogy barátunkat, Partos Kálmán
                        járásbíró urat, aki, íme, aljas rendőri brutalitásnak esett áldozatul, s
                        akiben úgyszólván városi küzdelmeink vértanúját üdvözölhetjük...</p>
				<p>- Hoch! hoch! hurrá! - vezényelte háromszor Újhegyi, s valaki föllopózott az
                        orgonához, és tust zendített rajta.</p>
				<p>- Istenem, mi történt hát? - kiáltott Újhegyiné, s olvadásra kész
                        jószívűséggel sietett a vérző Partoshoz.</p>
				<p>- Kérem, kérem! csak ápolónőnek szabad hozzányúlni! - emelte föl pecsétgyűrűs
                        ujját a fehér főkötős Tőkéssyné, s erre a háziasszony is elfakadt
                        nevetve.</p>
				<p>- Ó, de hiszen még hiányzik a jelvény! - kiáltott, és egy benyílóba rohant,
                        ahonnan egy kis fiókot hozott ki, melynek tartalmát már menet közben dobálta
                        jobbra-balra. - Megvan már! - húzott elő néhány vöröskeresztes karszalagot.
                        - Jelmezbál! - S bolondosan maga is egy üngöt vont magára, s Kerboltnéra is
                        rá akart egyet erőszakolni. - No, muszáj: ez tréfa!</p>
				<p>- Boldog vagyok, hogy eljött: maga nem is sejti, miért - szólt Újhegyi,
                        Kerboltnéhoz lépve. - Én már régóta nézem magát, itt és ott, ahol csak
                        alkalmam van látni; nem haragszik, ugye, hogy ezt nyíltan megmondom?
                        Piktornak nem lehet rossz néven venni, ha érdekli egy szép test... És
                        valahányszor látom, tudja, mit mondok magamban? Azt mondom: ez az asszony
                        nem való ide Újvárosba! Maga vidéki lány, ugye?</p>
				<p>- Vidéken nőttem fel - felelte Ilona, örülve, hogy valaki különválasztja
                        attól, amit maga körül látott.</p>
				<p>A festő gesztusa mérhetetlen megvetést fejezett ki a saját vendégei
                        iránt.</p>
				<p>- Én mondom magának: nincs rondább a világon Újvárosnál! Maga persze most azt
                        kérdi, hogy miért lakom akkor mégis itt? Látja, éppen a maga urával
                        beszéltem ma erről: a jövő században, mikor repülőgépek fognak járni
                        mindenfelé, nem lesz szükség városokra: de ma még... Látja, nekem kellenek a
                        fák, azért nem megyek Pestre; de kellenek a szép testek is; vagy egy szép
                        meztelen nő talán kevésbé “természet”, mint egy szép fa?</p>
				<p>És megint gesztust formált, melyről nem lehetett tudni, a teremben zsibongó
                        félmeztelen nőkre vonatkozik-e, vagy a nagyon is egész meztelen képekre,
                        melyek a hajdani templom falait borították? Ilona zavartan nézett szerte. A
                        szegény Partos körül még egyre tartott a parodisztikus ünneplés.</p>
				<p>- Hölgyek, csókot a hősnek! - kiáltott valaki, amerikai szokással érvelve, s
                        az igazságügy-miniszter szeretője már nyújtotta ajkát a járásbírónak.</p>
				<p>Öcsényi dr. ügyvéd - ő volt, aki fönn ült az orgonánál - minden csókot
                        csattanó akkorddal húzott alá.</p>
				<p>Partos szédült és borzongott.</p>
				<p>- Már nem árt, ha kitörik a nyakát! - mondta egyszerre egy hang, az öreg
                        Tőkéssy, s csak később lehetett megérteni, hogy a polgármesterről beszél...
                        Az öregúr a nagy meleg dacára nyitott, prémes kabátban állt ott, mint a régi
                        hadvezérek; szájában vastag, erős szivart tartott, s előkelően vékony,
                        foghíjas ajkai csak úgy a szivaron át szűrték az úri szót. “Kitörni a
                        nyakát”: ezt bizonyos kéjjel mondta, öröklött grandseigneuri gonoszsággal,
                        úgy, hogy Partos bíró megborzongott, a tisztviselőtelepi villa fejében
                        befizetett rengeteg összegre gondolva.</p>
				<p>- Most már nem bánná a vén csirkefogó - szólta le Tőkéssyné az apósát. - A
                        mór megtette kötelességét, a mór mehet.</p>
				<p>- Hogyan? - kérdezte Újhegyi.</p>
				<p>- Fölszedte a dohányt a telkekre.</p>
				<p>- Ah, vagy úgy!</p>
				<p>- De hiszen - kockáztatta a megjegyzést Partos -, úgy tudtam, hogy az öregúr
                        kormánypárti.</p>
				<p>- Zsebepárti - felelt a szép asszony, míg a “vén csirkefogó” épp hatodik
                        pohárka konyakot hajtotta fel elegáns egyhuzamra, anélkül hogy prémei azért
                        lekívánkoztak volna.</p>
				<p>- Egy senki! - mondta, még mindig Madárról beszélve. - Egy falusi bíró
                        fia!</p>
				<p>- Cigányok! - kiáltott valaki; s egyszerre fölreccsent a Csak egy kislány van
                        a világon! Újhegyi kérdőleg nézett fel, s egy pillantás az öregúrra
                        megértette vele, hogy ezúttal az ő műve volt a füstös banda megjelenése.</p>
				<p>- Pénznél van az öreg - szólt Bátor Mór ügyvéd; Tőkéssy meg is sejtette, hogy
                        rá vonatkozik a suttogás, s egy megsemmisítő mozdulattal hozta köztudomásra,
                        mennyibe veszi a zsidót.</p>
				<p>- Pesti banda! - mondta. - Újvároson még a cigány is zsidó. - (Ami igaz is
                        volt, mert Fehér Poldi volt.) - Hirschfeld! - kiáltott selymes orosz
                        agarára, mely most is lábainál, idegesen emelte arisztokratikus orrát a zene
                        hangjára, és egyet vakkantott. - Hirschfeld, couche-toi! - A jól idomított állat fájdalmas
                        önuralommal fektette vissza állát a parkettre.</p>
				<p>Bátor Mór okos gyávasággal átment a terem túlsó oldalára. Újhegyi táncra
                        kérte Kerboltnét.</p>
				<p>- Nem, nem! - szólt Ilona. - Ne haragudjon: nem táncolok. Flóra tudja, milyen
                        kedvben jöttem ide: nem is jöttem volna, de valósággal kényszerített.</p>
				<p>És elmondta délutáni rettegéseit.</p>
				<p>- Ó, hát az uráért aggódik: micsoda asszony! - kiáltott Újhegyi. - De hiszen
                        én is beszéltem az urával délután, és este is látták! És higgye el, az
                        aggodalmak ellen legjobb orvosság egy kis tánc.</p>
				<p>Ilona végre felállt, mert mindenhogy rossz volt itt, és elmenni sem lett
                        volna ereje. Öcsényi dr. egy-egy orgonahangot ütött bele a cigánymuzsikába.
                        Partos Bátor Mórt hallgatta, aki a tegnapi betörés részleteit beszélte
                        el.</p>
				<p>- Kérem, ezek a közbiztonsági állapotok már igazán botrányosak! Én nem
                        tölthetem otthon az éjszakát, mert kaszinói titkár vagyok...</p>
				<p>- Madár fűt-fát ígér: hallom, ma valami razzia lesz - mondta valaki,
                        odalépve.</p>
				<p>- Ajjaj, razzia! - ugrált, kacagott egy kis ficsúr, tenyerét az arcába
                        fektetve. - Éppen most beszéltem Svarcikával. A bürgi direkt futni hagyta Briliantot. Nagy muri lesz ebből.
                        Képzelheti: ha már futni hagyta, volt oka rá. Ajjaj, szépen csinál az
                        razziát.</p>
				<p>- Csak nem úgy tetszik érteni, hogy a polgármester összejátszanék a
                        betörőkkel? - kérdezte elborzadva Partos.</p>
				<p>- Das kann niemand wissen Újvároson minden
                        lehetséges. És különben is volt már eset ilyesmire. Kérdezze meg az öreg
                        Tőkéssytől, hogy ki volt a Fatia Negra.</p>
				<p>- És mit felel?</p>
				<p>- Hogy ő.</p>
				<p>A bíró ámultan nézett az öregúrra, akinek hogy, hogy nem, épp ekkor
                        mutatkozott be Nagy-Tatár.</p>
				<p>- Nagy-Tatár Vilmos, nyugalmazott százados vagyok.</p>
				<p>- Isten hozta öcsémuramat. A nógrádi vagy a szepesi Tatárokból való?</p>
				<p>Ebben a pillanatban egy kis termetű, de szép lábszárú hölgy, akinek meglepően
                        rövid szoknyája alá titkon már eddig is sokszor pillantgatott Partos,
                        hirtelen a magas öregnek nyakába ugrott, és jól felágaskodva úgy
                        belécsimpaszkodott, hogy ama rövid szoknya felhúzódzkodva a lógásban a
                        meztelen comb egy darabját is láttatni engedte.</p>
				<p>- Az én nótámat! - sikoltotta.</p>
				<p>Tőkéssy felcsapta monokliját, és megnézte a nőt; azután tenyerével “Állj”-t
                        parancsolt a cigánynak, aki hajbókolva lépett hozzá.</p>
				<p>- No! - mondta az öreg, s egy ezrest nyomott a markába. Partos felfogta
                        Tőkéssyné pillantását, mellyel ezt a mozdulatot kísérte: olyan volt az,
                        mintha meg akarná gyilkolni az apósát.</p>
				<p>A zene megint fölcsattant, és a rövid szoknyás nő most Partos közvetlen
                        közelében egy asztal tetején táncolt közkívánatra az “ajjaj razziás”
                        ficsúrral, aki ismét tenyerébe fektetve az arcát hangsúlyozta, hogy mulat.
                        Partos szédülten ámolygott tova a rugdaló, rakoncátlan lábszárak
                        szomszédságából.</p>
				<p>- Ej, sose halunk meg! - kiáltotta a ficsúr.</p>
				<p>A tánc egy szünetében Újhegyi fölvezette Ilonát a templom tornyába, amit
                        meghagytak, olyan kilátónak. Egész Újváros éjjeli képe nyújtózott alattuk.
                        Messzebb Budapest fénye derengett. A hűs levegő jólesőn csapott az asszony
                        arcába.</p>
				<p>- Égnek a lámpák - újságolta Újhegyi, leérve.</p>
				<p>- No végre!</p>
				<p>Partos Bátor Mórhoz közeledett, akiben komoly embert sejtett, s ebben nem is
                        egészen csalatkozott, mert az ügyvéd kaszinói titkár és fő-fő kártyaszakértő
                        lévén, kényszerült mindig bizonyos komolyságot megtartani. Partos hozzá
                        fordult az “egy gondolattal”, mely szüntelen bántotta: megbukik-e a
                        polgármester, s mi lesz a tisztviselőtelepre befizetett pénzekkel?</p>
				<p>- Kérem, minden játék kockázattal jár - felelte Bátor Mór. - Nem tart velem a
                        járásbíró úr? Talán visszanyeri.</p>
				<p>És átment a kártyaszobába Tőkéssy után, aki éppen most foglalt helyet nagy,
                        higgadt méltósággal, s Partos csodálkozva látta, hogy a zsidó és az
                        antiszemita gyönyörűen megférnek együtt a zöld asztal mellett.</p>
				<p>- Tessék, tessék! - Tőkéssy jobbján Borcsay táblabíró ült le, s Partos nem
                        tudta kivonni magát hivatalfőnökének hívása alól. Már készítette ki
                        aprópénzét (Szakolcán a tízfilléres alap volt divatban), mikor váratlan
                        aranyak és ötkoronások koppanására ijedt.</p>
				<p>- Talán egy kicsit hazárd lesz? - mosolygott feléje Borcsay.</p>
				<p>- Ó... hát... egyszer... - dadogott a bíró, és restellt visszavonulni.
                        Homlokára izzadság gyöngyei ültek ki. De nemsokára még nagyobb lett az
                        ijedelme, mert minden várakozása ellenére nyert. Nyert, nyert, egyre nyert,
                        százasokat, ezreseket, s már a tisztviselőtelepi villára befizetett rengeteg
                        összeg ötszörösen hevert előtte.</p>
				<p>A tétek hólabdaszerűen nőttek, és Partos bíró, mint egy hökkent Midás király,
                        elvarázsoltan ült az asztal mellett.</p>
				<p>Künn nőtt az orgia. Már kinyitották a vestibulumot, s kitáncoltak az orgona
                        alá, egyik ezt táncolt, a másik azt, a párok összeütköztek, felbuktak s
                        nevettek. Öcsényi dr. válogatott zenevicceket csinált az orgonán. A szép
                        lábszárú hölgy föltűzködte szoknyáját, és balettfigurákat mutatott, fehér
                        bugyogóját villogtatva. Ilona nem látta ezt, nem látott semmit, újra
                        táncolt, elkapta az örvény, nem gondolt semmire, hacsak nem régi, lánykori
                        báljaira, melyeknek hangulatát alapjában naiv és ártatlan lelke ebbe az
                        orgiába is belebűvölte: néha egy komor, puskás férfialak lebegett előtte,
                        máskor Újhegyi vigyorgott rá, s édes sherryvel kínálta. Újhegyi egyébiránt
                        egy nagy repülőgépmodellt hozott elő, s tudósan magyarázta a hölgyeknek.
                        Aztán a jövő társadalmát fejtegette, s a szabad szerelemre tért át. Kovács
                        tanító, már teljesen elázva, végérhetetlen tósztba keveredett a büfé
                        mellett. Tőkéssyné felcsavarta a repülőgép csavarját, hogy az arcát legyezze
                        vele.</p>
				<p>- Melegem van - mondta. - Szabad itt levetkőzni?</p>
				<p>- Ó, nagyságos asszony! - nevetett Újhegyi. - Én festő vagyok. Nálam egyebet
                        se tesznek a hölgyek, mint levetkőznek.</p>
				<p>A szép asszony még mindig az ápolónőkosztümben volt: a vöröskeresztes
                        karszalagú üngben. Előbb jobb karját, majd bal karját kibújtatta, s
                        visszabújtatta megint, aztán az öve körül oldozott valamit, s lába alá hullt
                        egy csomó selyem, csipke és színes szalagcsokor a fehér üng alól.
                        Továbblökte hegyes cipőjével, a vetkőző Venus mozdulatát mímelve. Az
                        ápolónőüngöt kacéran idomaihoz szorította.</p>
				<p>- Monna Vanna!- kiáltott a ficsúr.</p>
				<p>Künn az öreg már pezsgősüvegeket bontogatott, olykor elaludt, majd újra
                        fölriadt, s felváltva simpfelte hol a polgármestert, hol meg vendégeit. A
                        szoros dugók szaporán durrogtak. De most a táncospárok hosszú füzérré
                        bomolva úgynevezett “ostort” csináltak, s az ostor vége a gyors hajrában
                        éppen nekicsappant a mellékszoba ajtajának, ahol az öreg volt. Az ajtó
                        kipattant, és a párok betáncoltak a felbontott és felbontatlan pezsgősüvegek
                        glédái közé. A szép lábszárú nő úgy kerülgette a földön szerte álló
                        palackokat, mintha leszúrt kardok közt táncolna, mint egzotikus bajadérok:
                        de csodálatos módon, nagy ívben rántva föl a lába hegyét, éppen egy frissen
                        nyitott Veuve-Cliquot-t sikerült felrúgnia, mely az asztal szélén állt, s
                        egyenesen a szundikáló öreg pék nyakába dőlt. Félig öntudatlan állapotban, s
                        eszeveszett dühvel emelte tehetetlen fejét a hideg zuhanyra, és elmosódó
                        hörgésszerű hangon kiáltotta:</p>
				<p>- Ringyók! Ringyók!</p>
				<p>- Részeg az öreg! - vihogtak a nők és ifjoncok. Néhányan ölre nyaláboltak az
                        arany nyakú üvegekből, ki amennyit látott, s úgy táncoltak vissza a terembe.
                        Durrogtak a dugók, s apró, ezüst szökőkutak habzottak föl. A Tőkéssy agarai
                        vonítani kezdtek. Az orgona tust húzott. Egy ügyetlen fuser egy egész üveget
                        ráöntött Monna Vanna gyolcsüngpalástjára. A fölhevült, szép asszony kéjesen
                        borzongott meg. A vászon áttetszővé vált, és bőréhez tapadt, mint egy habból
                        született szobornak.</p>
				<p>- Görög szobrászok - mondta Újhegyi - így nedvesítették meg a modelljeik
                        ruháját.</p>
				<p>- Jaj, ne nézzenek ide! - kiáltott Tőkéssyné. - Szégyellem magamat.</p>
				<p>- Nincs ok rá - röhögött a monoklis ficsúr.</p>
				<p>- Hol a ruhám? Flóra, kérlek, a ruhámat! - idegeskedett Tőkéssyné.</p>
				<p>- De nagyságos asszonyom! - kérlelte Újhegyi. - Hiszen maga egy felvilágosult
                        nő. Higgye el, nincs szebb a világon a meztelenségnél. A görög Phrüné
                        például...</p>
				<p>De az izgalom fokozódott. Kitűnt, hogy a szép asszony ruhája sehol sem
                        található. Valaki elrejtette. Flóra, Újhegyiné, kétségbeesetten szaladgált
                        ide-oda.</p>
				<p>- Ez már mégis rossz vicc! Jaj, megfázol, édesem!</p>
				<p>Kendőket és sálokat hozott. De Tőkéssyné már bemenekült a kártyaszobába, s
                        apósának prémes bundáját borította gömbölyű vállaira. Egyben a kártyákba
                        nézett. Tőkéssy valódi angol hidegvérrel dobott éppen egy ezrest a posztóra.
                        A szép asszony megborzongott a prémes bunda alatt. Az öregúr minden pénze a
                        járásbíró előtt hevert. Partos izzadt, lángolt, és merész tekintetet vetett
                        a szép asszony szemébe.</p>
				<p>A szép asszony néma jelt váltott az öregúrral. Ekkor kacérkodni kezdett
                        Partos felé. Székét közelebb húzta a járásbíróéhoz. Vállához simult azzal az
                        ürüggyel, hogy kártyáját nézi. Vagy inkább kártyájába lesett azzal az
                        ürüggyel, hogy vállához simul...</p>
				<p>S nemsokára fordult a szerencse. A pénzhalmaz kezdett visszavándorolni az
                        öregúr elé. Partos keze remegett, és halántéka lüktetett. Az öreg
                        változatlan flegmával fogadta a nyerést.</p>
				<p>- Adhatna, papa, belüle a gyerekeinek! - kacagott a menye.</p>
				<p>- Nesze, lyányom!</p>
				<p>És kék hasú százasokat dugott a markába. A szép asszony nevetve rejtette a
                        bunda alá, mintha csak tréfa volna az egész. Magában átkozta az öreg
                        smucigságát.</p>
				<p>Ha csak annyit adna nekik, mint a cigánynak.</p>
				<p>A teremben újra kezdődött a tánc.</p>
				<p>- Hol van Flóra? - kérdezte Ilona Újhegyit.</p>
				<p>Flóra a sálokkal és kendőkkel járt. Újhegyi fölfigyelve nézett Ilona
                        arcába.</p>
				<p>- Csak nem akar hazamenni?</p>
				<p>- Nem maradhatok tovább! - Újhegyi nevetett.</p>
				<p>- Megijedt ettől a mulatságtól. Pedig milyen kár! Maga a legszebb asszony
                        itt. Magának kéne levetkőzni, nem Tőkéssynének. No, no, ne haragudjon azért!
                        Szép asszonynak nem szabadna szemérmesnek lenni. Ezt törvényileg tiltanám
                        meg. Nem haragszik?</p>
				<p>- Hagyjon engem, nem nekem való ez! Hol van Flóra?</p>
				<p>- Nem magának való, istenem! - ment utána Újhegyi. - Nem magának való a
                        város... Újváros... a kövek, csúnyaságok... a hazugságok és
                        mesterkéltségek... üzletek... De képzelje el künn, a szabad mezőn, gyönyörű
                        meztelen testeket... Látja, ha egyszer így lefesthetném!... Mi van abban?
                        Jöjjön ki a Balatonhoz, ott van a feleségemnek egy villája...</p>
				<p>- Nem szégyelli magát?</p>
				<p>- Miért? Az én ideálom a természetes élet. Ehhez tartozik a természetes
                        meztelenség. Úgy kellene élnünk, ahogy Isten megteremtett. És nem szabadna
                        szégyellnünk a vágyakat, melyeket maga a természet ojtott belénk. Ez csupa
                        képmutatás. Látja, én nyíltan bevallom, hogy vágyom magára...</p>
				<p>- Maga részeg! Mit szólna ehhez Flóra?</p>
				<p>- Flóra okos asszony, és nem irigy. Különben is az egynejűség csak társadalmi
                        forma, mely hazugságon épül. Ellenkezik a természetes állapottal. Az Isten a
                        nemi kéjt adta az embernek, mint egyetlen, legfőbb valóságot és
                        kívánatosságot. Ezt nem szabad törvényekbe és bilincsekbe szorítani. Látja,
                        nekem van egy álmom. Majd ha a repülőgép megsemmisíti a távolságokat, az
                        emberiség szétszóródik a földön, szerelmes csoportokba gyűlve, melyeket nem
                        az érdek és az üzlet fog összetartani, hanem a Kéj.</p>
				<p>Ilona szédült és borzongott.</p>
				<p>- Ó! Ilyen szép és nagy álmokba ilyen csúnya dolgokat keverni!</p>
				<p>Újhegyi szemei megvillogtak.</p>
				<p>- Ez a legszebb és legfenségesebb dolog a világon. Hát nem nagy és nemes
                        valami-e a Gyönyör, amelyből az ember élete származik? Ez az, amit mindig
                        elfelejtenek. A legszemérmesebb álszent is csak úgy születhetett meg, hogy
                        az apja meg az anyja disznólkodtak. És nincs olyan szent, aki ne gondolna
                        magában örömmel az ilyen disznólkodásra. Én legalább nyíltan bevallom, hogy
                        mentül többet akarok és nemcsak egyetlen nővel akarok, nohát, ha már így
                        nevezik - s mosolygott -, disznólkodni!</p>
				<p>- Ó, Flóra! - kiáltott Kerboltné, észrevéve, hogy Újhegyiné mellettük áll. -
                        Hallod, miket beszél az urad?</p>
				<p>- Hadd szórakozzon! - felelt a jó Flóra, s befordult a mellékszobába, ahol
                        apja, az öreg pék, ivott s szitkozódott.</p>
				<p>- Látja? - szólt Újhegyi, s hirtelen elborította a forróság. - Adjon most egy
                        csókot! - A volt templom egyik vastag pillére mögött állottak, s a terem
                        forgataga nem vett tudomást róluk. - Adjon egy csókot! - lihegett a festő,
                        átkarolta az asszonyt, és a nyakára tapasztotta ajkát. Ilona sikoltott, és
                        menekült, de nem a forgatag felé, mert restellte volna botrányt csinálni,
                        hanem berontott az öreg pék ajtaján. Gruber különös átmeneti állapotban volt
                        az ébrenlét és az álom között, melyben egy-egy hortyogást egy-egy szitok
                        követett, s ez az állapot azért volt veszedelmes, mert az öreg zsebében volt
                        a pincekulcs s a szobában már csak üres üvegek állottak. Újhegyiné hófehér
                        keze az öreg bagós zsebeiben turkált, s a pék apai karja erőtlenül lökte
                        vissza a tiszteletlen gyermeket, mint egy fölébredt Noé.</p>
				<p>- Ringyók! - kiáltotta. - Visszaadományozom a templomot az egyháznak, vissza
                        én! Minek énnekem ház, hogy a ringyók szaufoljanak benne! Minek énnekem ház, hogy az adót fizessem a
                        polgármesternek. Köztisztasági járulékot a ringyóknak! - Egészen összevissza
                        beszélt. - Ringyók!</p>
				<p>- De papa, így leinni magát! - kiáltott Újhegyiné a benyíló ajtóra pillantva.
                        De ebben a pillanatban az öreg meglátva Kerboltnét, mint egy apokaliptikus
                        látományra, fölegyenesedett, és fölemelte megnehezült pilláit.</p>
				<p>- Polgármester ringyója! - ordította.</p>
				<p>Kerboltné hátraalélt, Újhegyi karjaiba. De ekkor egyszerre a vestibulum felől
                        nagy kiabálás, lárma, futkosás hallatszott. A lármát a társaság ifjabb
                        tagjai rendezték, akik friss szagú újságlapokat lobogtatva rohamban
                        szaladtak be a terembe.</p>
				<p>- Újvárosi Friss Újság! Rendkívüli külön kiadás! - kiabálták. - Szenzációs
                        leleplezések a polgármesterről! A Bontó-ügy részletei! Bontó Vilma és
                        Briliant! Hiteles okmányok! A razzia története!</p>
				<p>- Nem megmondtam? A Svarcika kitett magáért! - harsonázta a ficsúr.</p>
				<p>Izgatottan kapkodták az újságokat.</p>
				<p>- No ez a kegyelemdöfés! - kiáltott valaki.</p>
				<p>- De Kerboltnak is! - toldta másvalaki.</p>
				<p>- Az egész rendszernek.</p>
				<p>- Éljen az ellenőrző bizottság! - tósztozott Kovács tanító. - Vége a panamás
                        városi gazdálkodásnak, az ószeres politikának! Eltűnnek Újváros piócái!</p>
				<p>Az újságlapok ide-oda szálltak, mint valami fehér lángnyelvek egy kába,
                        mámoros pünkösdreggelen. Mindenki mintha meghatványozódott volna. Diadalmak
                        és aggodalmak keltek ki a másnapos fejekben.</p>
				<p>- Mi lesz a vízművekkel? - kérdezte egy hang.</p>
				<p>- Én érdekelve vagyok! - kiáltott egy másik.</p>
				<p>- A parcellázás... - kezdte egy harmadik.</p>
				<p>- Mind csak panama volt! - harsant a negyedik.</p>
				<p>- Kampec a tisztviselőtelepnek! - zúgta kárörvendve az ötödik.</p>
				<p>- Ó, kampec! - Partos bíró a kártyaszobából jött, és olyan volt, mint egy
                        halálfej. Mindenét elvesztette!</p>
				<p>- Te, kérlek, kedves barátom - szólította meg diszkréten a tanítót -, nem
                        tudnál nekem kölcsönadni egy száz koronát?... Csak amennyivel hazautazhatnék
                        Szakolcára... visszaküldeném...</p>
				<p>- Bocsáss meg, édesem, de hogy gondolod ezt?... Én egy szegény néptanító
                        vagyok... Minden garasom be van osztva.</p>
				<p>- Ó... Ne haragudj, kérlek... A világért sem akartam terhedre válni... -
                        Partos, mint egy megvert kutya, oldalgott el. Gyáván és kétségbeesve
                        nézegette hol ezt, hol azt a vendéget: kihez fordulhatna? Alig volt annyi
                        pénze, hogy Pestig villanyozhasson...</p>
				<p>De senkihez sem mert közeledni.</p>
				<p>- Ah! - kiáltott Újhegyi. - Itt a débâcle! Itt az apokalipszis éjszakája!
                        Minden összeomlik, és egymást esszük meg... És ez így is lesz mindaddig, míg
                        az ember nem fog szállni, mint a madár, és el nem oszlik a szabad mezőkön...
                        Akkor rá fog eszmélni, hogy nem az üzlet és tülekedés az élet célja, hanem a
                        Gyönyör!</p>
				<p>Gruber azonban kijött, kezeivel hadonászott, és tagolatlan szavakat
                        rikoltozott, melyekből egy-egy durvaságot lehetett kiérteni. Újhegyiné
                        átölelve kérlelte, és iparkodott visszanógatni szobájába a részeg
                        öreget.</p>
				<p>De többé-kevésbé mind részegek voltak, s a mámoros fejekre különös hatást
                        tettek az öreg átkai. Mindenki inkább hökkent volt egy kissé, és akik
                        legjobban kívánták a polgármester bukását, szinte azok ijedtek meg
                        legjobban. Senki sem tudta elképzelni, hogy mi lesz most?</p>
				<p>Egyedül az öreg Tőkéssy józanon, az erős és mindent győző öregek fölényével,
                        kárörvendve és duzzadt zsebbel jelent meg az ajtóban.</p>
				<p>- Ideje már kitörni a nyakát! - ítélkezett.</p>
				<p>Tőkéssyné kitárta a bundát megszáradt ünge fölött: megint melege volt.
                        Mindenkinek melege volt, s hogy már a vestibulumba tódultak az újságok elé,
                        kinyitották a kaput, a nagy templomajtót, s beömlött az utca hidege, a
                        hajnal első lélegzeteivel.</p>
				<p>Tőkéssyné a miniszterére gondolt, akivel összekülönbözött, s örült, hogy a
                        polgármester idejében kifizette a pénzt. Ez igazán az utolsó pillanatban
                        sikerült! Az öregtől mégiscsak lehet pumpolni valamelyest.</p>
				<p>Ilona egy őrizetlen pillanatban kapta a köpenyét, s kiszökött az utcára.
                        Újhegyi utánament - mert csak nem engedheti ilyenkor egyedül menni haza -,
                        de épp ekkor jött el a ház előtt az első hajnali villamos, megrakva
                        munkásasszonyokkal és a Hirschfeld-gyár kis táskákat cipelő munkásaival:
                        Ilona fölugrott a villamosra. Borzongott a hűvös reggelben, összeszorította
                        köpenyét, és szédülve ült a rossz szagú proletárok között.</p>
			</div>
			<div type="chapter">
				<head>30. §. MELYNEK TARTALMA KÖNNYEN ELŐRELÁTHATÓ</head>
				<p>A kora reggeli óra Újvároson a proletároké. Gyalog és villamoson, mindenfelé
                        a gyárakba siető embereket látni, akik közt szórványosan tarkul egy-egy
                        “pancamári”, fehér hátibugyrával s az elül rákötözött nagy tejeskannával. A
                        gyárkémények tutulnak, s a fekete hangyaemberek csapatokban viszik-viszik,
                        kis fekete szerszámtáskáikat.</p>
				<p>Ilyen gyári munkások látták utoljára Kerboltot is. Rakoncából jött az erdő
                        felől. Hol bolygott egész éjszaka? Az éjjel jó. Elfedi a fű közt heverő
                        gyűrött papírokat és szardíniásskatulyákat. Éjjel még Újváros erdeje is
                        igazi, vad erdő. Éjjel állatok hangjait hallani. Éjjel tanácsot lehet kérni
                        az égtől és a csillagoktól. Mire volt már elhatározva, mire nem? A dilemma
                        még nem dőlt el benne? Ilona sorsán aggódott talán? Bizonyos, hogy minden
                        intézkedést megtett. Írásait már tegnap reggel rendbe hozta. Levele ott volt
                        Ilonánál, hogy átküldje a polgármesternek. Elszámolt mindennel. S aztán -
                        még egy éjjelt töltött a csillagok alatt.</p>
				<p>Az éjjel jó.</p>
				<p>De a reggel sivár. A reggel hideg: reggel a fű nedves, a föld kemény, derekad
                        fáj, és hátad didereg. A reggel proletár, szürke és füstszagú. A reggel
                        kioltja a csillagokat. Reggel indulnak a villamosok.</p>
				<p>Öt órakor megint a rakoncai végállomásnál volt Kerbolt. A sárga kocsi üresen
                        állt: akkor söpörte egy banya. Por, cigarettavégek, gyűrt villamosjegyek
                        kavarogtak ki a hátulsó ajtón. Elül, a vezető helyén, egy kis, csenevész
                        proletárgyerek állt. Alig ötéves. Még hűvös volt. A vezető óriási kesztyűi
                        ott feküdtek a gépszekrényen. A csöpp kölyök fölágaskodott. Apró kacsóira
                        próbálgatta az ormótlan kesztyűt.</p>
				<p>- Majd ha vezető leszek - mondta -, nekem is ekkora kesztyűm lesz.</p>
				<p>A vezető lenn pipázott, a flaszteren ülve. Itt aszfaltjárda volt az üvegbolt
                        előtt, az alkoholisták szanatóriumáig. A vezető köpött egyet, és úgy felelt
                        a gyereknek:</p>
				<p>- Vezető akarsz lenni? Akkor inkább akaszd föl magadat!</p>
				<p>Kerbolt egy forintot adott a gyereknek. Ez nagy esemény volt, és a vezető, a
                        söprő banya és a boltosinas, az úgynevezett “vizesnyolcas”, aki akkor
                        nyitotta a boltajtót, azonnal tudták, hogy ki az az úr.</p>
				<p>A banya visszarakta a farácsos lábtörlőt, a vezető kiverte pipáját, a kalauz
                        előkereste a jegykönyvecskéket, a pancamárik lerakodtak, a csengő
                        megnyikkant, és Kerbolt fölszállt a kocsiba. A villanyos a tehén bőgéséhez
                        hasonló zajjal kanyarodott be a falu főutcáján. Kerbolt azonban nemsokára
                        megint leszállt, mert gyalog látták Újváros és Rakonca határán, hat óra
                        előtt, mikor a jutagyár munkásai, csupa fiatal leány és asszony, rakoncai
                        lányok, veszekedve, énekelve tódultak a vasúti síneken át. A puskás ember a
                        sínek fölött áthaladó magas hídon állt, és felülről nézte az élénk, tarka
                        képet. A lányok közül sokan még rakoncai viseletben járnak, de a beszédjük -
                        melynek egyes szavai bizonnyal fölhangzottak a hídra már egészen újvárosi
                        jasszbeszéd.</p>
				<p>A rácsos cinksorompó lecsapódott, s a tolongó nevetgélő rajnak meg kellett
                        várni, míg a reggeli vonat átrobog az állomáson.</p>
				<p>S aztán, míg tolatnak.</p>
				<p>Ez néha nagyon soká tart, s a lányok átkiabáltak a pályaőrhöz, durva
                        szavakkal ingerkedtek, szidták... Aztán, nem győzve már várni, csapatokban
                        tódultak föl a hídra, visszamenve nagy kerülővel, s ott özönlöttek el
                        Kerbolt körül. Ebben a tolongásban eltűnt Kerbolt a szem elől.</p>
				<p>Bizonnyal ennyi adatot sem mondhatnánk róla, ha nem lett volna ő Újváros
                        szegényügyi osztályának vezetője, úgyhogy a szegény emberek közül sokan
                        ismerték.</p>
				<p>Az utolsó adat a levél volt, melyet a polgármesternek címezve a lakásán
                        hagyott, mint reggel átküldendőt, “azon esetre, ha ő addig haza nem
                        tér”.</p>
				<p>Az Újhegyiéknél eltöltött lázas éj alatt hányszor gondolt Ilona erre a
                        levélre! S mennél tovább haladt az éjszaka, annál inkább megért benne a
                        gondolat: föl kellett volna ezt a levelet bontani! Mért nem bontotta föl? Ez
                        a gondolat titkos lidércnyomássá nőtt benne, egyre azt az ösztönt érezte:
                        hazaszaladni és fölbontani a levelet! - S mikor megjöttek az újságlapok,
                        mint vészes, nagy, hajnali pillangók, mind a polgármesterről beszélve, és
                        bukásról és bűnről és összeomlásról: akkor nem bírta tovább, szorongva,
                        lihegve érkezett haza, nem is kérdezte Zsemlyénét férjéről... nem is
                        kérdezte, hogy az otthon van-e.</p>
				<p>Tudta, úgyis tudta, hogy nincs otthon...</p>
				<p>Különös, hogy most milyen biztosan tudta ezt egyszerre, holott egész éjjel
                        azzal áltatta magát, hogy megjön, közben bizonyosan megjön! Mint tegnap is
                        megjött! - S egy kicsit azért is ment el Újhegyinével, azért is maradt
                        reggelig a mulatságban, hogy, ha megjön, őt ne találja otthon!... Gondoljon
                        akármit!...</p>
				<p>És most tudta, hogy nem jön meg... úgysem jön meg...</p>
				<p>És nem is kérdezte, csak szaladt a levélhez, amely ott fehérlett az ura
                        íróasztalának zöld posztóján; torkáig dobbant a szíve, mikor benyitott az
                        ajtón: ott fogja-e látni?... nem tűnt-e el?... nem nyúlt-e le érte a
                        levegőből egy titkos szellemkéz, hogy láthatatlanságába szorítva a szoba
                        mennyezetén keresztül elvigye, mint a moziban látta egy levéllel?... vagy
                        egyáltalán ott volt-e?... nem csak álmodta-e?... De ott volt, s már a
                        kezében forgatta... és akkor egyszerre megint azt érezte, hogy nem bonthatja
                        föl... hogy nem tudja fölbontani... Kerbolt, ez a csupa jellem ember, ennek
                        a végzetes írásnak írója, annyit beszélt neki a levéltitok szentségéről, a
                        másnak címzett levél érinthetetlenségéről, annyiszor tüntette föl mint
                        lehetetlent, azt, hogy ő, úriasszony, fölnyisson egy leragasztott írást,
                        melynek borítékján idegen név áll... És Kerbolt neki apja és nevelője volt,
                        még inkább, mint férje.</p>
				<p>És erre a levélre még pecsétet is nyomott... Nem, nem merte... Érte aggódva
                        még kevésbé merte fölbontani, mint ha másvalakiért aggódott volna...</p>
				<p>És talán e lelkiismereti aggályon és a szigorú nevelő emlékén túl, és
                        öntudatlan, egy más félelem is munkált benne, egy gyöngeség, egy asszonyi
                        félelem! Félelem attól, amit ebből a levélből megtudhat, amit asszonyi
                        aggodalma ebben a levélben megsejtett... amit jobb talán tudni, mint
                        sejteni, s amit mégis borzad megtudni, aki sejt... Egészen öntudatlan: mert
                        hiszen ha tudatára ébredt volna ez, annál inkább fölbontotta volna talán a
                        levelet, megelőzni, megelőzni, ha lehet, amitől rettegett!...</p>
				<p>Így ott állt Ilona a pecsétes levéllel, és arra gondolt, hogy még csak hat
                        óra... Istenem, nincs több, mint hat óra!... Mit csinál kilencig, amíg Madár
                        Jánost megkeresheti?... Aludni úgysem tud... Ó, istenem, aludni, ilyen
                        állapotban!...</p>
				<p>De azért ledőlt a díványra, s néhány perc múlva aludt is, végképp kimerülve
                        az izgalmaktól, lidércnyomásos fullasztó álommal, még aközt is kezében
                        szorongatva és gyűrve a levelet. Álma közben minden neszre figyelt, s mind
                        mintha a fején kalapácsolt volna; várt valamit, és félt is tőle, és nem
                        tudta, mi az. S egyszer csengettek, nyílt az ajtó, és Zsemlyéné beszélt
                        valakivel... Akkor erőlködött, hogy fölébredjen; és hányta magát, és nagy
                        súlyok ellen küzdött; de a zaj elhalt, és ő tovább aludt. S akkor azt
                        álmodta, hogy Újhegyi volt, aki kereste; s mintha látta volna is kéjenc
                        vigyorát egy ablaktábla mögött; bújni, takarózni szeretett volna; valósággal
                        meztelennek érezte magát; fázott, de mozdulni nem tudott.</p>
				<p>Végre fölszakadt a bűvölet. Ilona megrázkódott, és fölugrott; már kilenc óra
                        volt. Ilona szaladt - a levél mindig a kezében - a tükör elé, rendbe hozni
                        magát. Zsemlyéné jött, és jelentette, hogy a polgármester volt itt; mikor
                        megtudta, hogy a tekintetes úr nincs itthon, és a nagyságos asszony alszik,
                        elment. Ó! hiszen akkor már a városházán van. Ilona sietett, mert tudta,
                        hogy tízkor közgyűlés kezdődik: azontúl már nem férhet a polgármesterhez.
                        Istenem! Mért aludt? Most meg volna kímélve ettől a kálváriától. Utálta a
                        városház folyosóit az ácsorgó és bámész újságírókkal, a szaladgáló és
                        nagyokat köszönő írnokokkal, a várakozó és méltatlankodó polgárokkal.
                        Idegesen kente álmatlanságtól vörös szemére a púdert; rendesen festeni is
                        szokta az arcát, újvárosi módon, s már csak ingerkedésből is, mert az ura
                        haragudott ezért; de ma nem nyúlt a piros pamacshoz.</p>
				<p>Madár János eközben már valóságos ostromállapot alatt volt. Kerboltné különös
                        izgalmat talált a városházán. A polgármester előszobája már a kora reggeli
                        órákban megtelt, úgyhogy nem maradt ülőhely; s ami legterhesebb volt Ilonára
                        nézve, ezúttal csupa úriemberek ültek ott, félig-meddig ismerősök, akik
                        kíváncsian nézték őt, némelyik meg is szólította. Ezek a tisztviselőtelep
                        befizetői voltak, akik “csak mint privát ismerősek” barátságos
                        felvilágosítást akartak kérni a polgármestertől, hogy nincs-e veszélyben
                        pénzük, s nem lehetne-e visszakapniok. Siettek, hogy még a közgyűlés előtt
                        beszéljenek vele. Madár eleinte udvariasan fogadta és megnyugtatta őket, de
                        aztán ideges lett, s éppen Kerboltné érkezése előtt kiadta a szolgának a
                        parancsot, hogy senkit se eresszen be hozzá.</p>
				<p>- Ne is jelentse be. Maga se jöjjön be. Mondja, hogy hivatalosan vagyok
                        elfoglalva.</p>
				<p>A várakozók azonban nem tágítottak, hanem tovább várakoztak. Ilona félénken
                        közeledett az íróasztalhoz, mely mellett a szolga ült, s beszélni akart
                        vele. De ekkor egy tökéletesen részegnek látszó iparosember (Ampenszán volt,
                        a kárpitos és temetőigazgató) házsártosan ugrott föl helyéből. Reggel tért a
                        Vnukból haza (a temetőbe), s látszott, hogy különös dolog esett vele.</p>
				<p>- Ezer pardon, de az egyenlőségi igazságosság nevében fogalmazom
                        tiltakozásomat. Fontos temetőigazgatói ügyekben bátorkodom...</p>
				<p>S fenyegető mozdulata túlságosan is erős “bátorkodásról” tanúskodott.</p>
				<p>- A polgármester úr megparancsolta, hogy senkit se jelentsek be - mondta a
                        szolga, Szabó János. S titkon intett Kerboltnénak, hogy foglaljon
                        helyet.</p>
				<p>Ilona leült a fapadra, a levelet kezében szorongatva, várt, várt, és
                        gondolattalanul jártatta szemeit a hivatalszoba sivár bútorzatán.
                        “Temetőigazgatói ügyek! Temetőigazgatói ügyek!” - tért vissza a furcsa szó
                        fejébe vészjóslóan, és a hosszú, hosszú temetőkerítés nyúlt végtelenbe lelki
                        szeme előtt. Valahányszor keresztülment valaki a szobán, iratcsomóval vagy
                        pecsétbélyegzővel, összerázkódott, és hosszasan utánanézett. Várt, várt, és
                        kínlódott.</p>
				<p>Madár Jánosnak szüksége volt rá, hogy összeszedje gondolatait a közgyűlés
                        előtt, elkészüljön a támadások nyugodt és méltóságteljes kivédésére.
                        Napóleon volt, s itt állott Waterlooval szemben: még egyszer meg kellett
                        próbálni erejét. Kerboltot kiejtette gondolatából: nyilván nem jelenik meg a
                        közgyűlésen, s ebben az esetben nem veheti hasznát. Még egyszer koncentrálni
                        kellett magát, elzárkózni minden elől, ami nem a közvetlen cselekvés. Előtte
                        hevertek a reggeli lapok, valami öt-hat különböző “rendkívüli kiadás” (mert
                        rendes lap hétfőn nem is volna). Egész éjjel dolgozott; a
                            “leibzsurnalisztájának” maga diktálta le
                        telefonon a reggeli cikket, amit büszkeségből sohasem tett eddig. Kiderült,
                        hogy valaki kihallgatta, s hajnalra már hírül hozták neki egy ellenzéki lap
                        cikkét: “Hogyan nyilatkozik a polgármester önmagáról?” Személyesen szaladt a
                        nyomdába, lefogta a kinyomott példányokat, “bármibe kerüljön”, új cikket
                        írt, két órát aludt, mint Napóleon Waterloo előtt, majd futott Kerbolthoz.
                        Lapja így elkésett. De itt voltak az ellenzékiek, s Madár unva siklott végig
                        a fáklyásmenet pompázó leírásain, a “rendőri brutalitás” fölötti
                        műfelháborodásokon, frázisokon. A legőrültebb szenzációkat rendezték ellene,
                        és ő sok helyütt nevetett, holott tudta, hogy azok, akiknek írva van, a
                        városfenntartó iparosság, komolyan veszi.</p>
				<p>Ampenszán kárpitos, most temetőigazgató, felháborodottan és megsértve
                        távozott a városházáról. - Immáron a tisztességes iparosság be nem
                        bocsátási fumigálásban részesül - monologizált az utcán. - Immáron -
                        kiáltott, és megállt - falatok, illetve hivatalok szájunkba helyezése által
                        szavunkat végképp betömöttnek lenni vélekedik. - Ez a polgármesterre
                        vonatkozott. Így ért az ipartestület épülete elé.</p>
				<p>Már a kora reggeli órákban gyülekeztek a képviselőtestület jórészt iparos
                        tagjai az ipartestület helyiségében, hogy onnan mintegy, mondhatni,
                        testületileg vonuljanak a nevezetes közgyűlésre. Az újságlapok pünkösdi
                        nyelvei ide is leszálltak közébük, kísérve, mint a görög tragédiák
                        válhatatlan kórusa, Újváros életének tragikus pillanatait. Székeken feküdve,
                        tartókba törve, fogasokon lógva zúgtak, bozsogtak a nyugtalan nyelvek, és a
                        lelkekben éppoly kevéssé volt csönd, mint a levegőben. Mint egy adott jelre
                        jött elő most minden, minden panasz, minden sérelem, az irigységek előbújtak
                        piszkos odúikból, hogy új meg új, apró döfésekkel súlyosítsák a megtámadott
                        Caesar helyzetét, és minden kicsi tőr még egyszer beleszúrjon.</p>
				<p>Gyurkovics szappanos a polgármester lapját olvasta tekintélyes pápaszemén át,
                        és nagyokat bólintgatott széles, szögletes fejével:</p>
				<p>- Nem tudnak már semmit fölhozni védelmükre.</p>
				<p>- Mit is mondhatnának? - volt az egyhangú vélemény.</p>
				<p>- Kérem, tessék hallgatni, mit írnak! - És közelebb vitte szeméhez a lapot. -
                        “A függetlenségi kör fáklyásmenetet rendezett Herseinek - olvasta a
                        szöveget, melyet maga a polgármester fogalmazott - azon alkalomból, hogy a
                        vármegyei közgyűlésen az obstrukció mellett, vagyis inkább (vessük le az
                        obstrukciós köpönyeget!) a polgármester ellen foglalt állást... Jelszavakkal
                        és görögtüzes jelenetekkel táplálni ezt a szerencsétlen nemzetet elég
                        volt...” Hát kérem szeretettel, a mi nemzeti küzdelmünk csak jelszó?</p>
				<p>- Nekik jelszó.</p>
				<p>- És aztán, kérem szeretettel, micsoda egy hang ez? “Hersei - keresgélt a
                        szövegben - hadat üzent a városi rezsimnek..., de hogy a Munkapárt annak
                        idején mért nem állított az újvárosi választókerületben ellenjelöltet, arról
                        hallgat...” Hát kérem, az öreg Hirschfeld csak nem állít a saját fiának
                        ellenjelöltet! Aztán kérem: “A polgármesterre ráfogja, hogy... (lehet,
                        kérem, hogy ráfogás ez, de mi ez, semmi, a mellett a töménytelen panama
                        mellett, amiről mindenki tud!)... de nem beszél arról, hogy egy mindnyájunk
                        által jól ismert család... Megemlíti, hogy ő sehol sem igazgatósági tag, de
                        egy arcrándulással sem árulja el afölötti fájdalmát, hogy a parcellázásoknál
                        a polgármester neki semmi tevőleges szerepet nem szánt...” Kérem, csupa
                        vádak!</p>
				<p>- Talán nem igazak? - vetette ellen Christián bádogos.</p>
				<p>- Kérem szeretettel, nem arról van itt most szó, hogy igaz-e, mi igaz. Mert
                        ki az a Hersei, kérem, ha a személyt nézem, kérem: az csak egy senki, egy
                        zsidó, nem számít! azért személy szerint, kérem, őróla lehet sok mindent
                        mondani. De most itt, kérem, nem a személyekről van ám szó, hanem a mi
                        követünkről van szó; nincs igazam? Újváros független polgárságának
                        képviselőjéről... Arról pedig ne mondjon senki rosszat, mert velem gyűlik
                        meg a baja!</p>
				<p>- Mégis kár, hogy zsidó! - próbálta gyöngíteni a hatást Christián
                        bádogos.</p>
				<p>- Eh, mi az a zsidó? Semmi! nem számít! - kiáltott a szappanosmester
                        haragosan. - Aztán, kérem, micsoda egy hang ez kérem: “Mindezekből
                        sejthetjük a harctér színhelyét és a fegyverek mineműségét - hang ez, kérem?
                        -, s higgadt mérséklettel várhatjuk a fejleményeket - minthogyha mi nem
                        volnánk higgadtak. - Csak személyi harc lesz, az elvi harc indokoltsága
                        megszűnt, mióta az ellenzék országos vezérei is az obstrukció ellen
                        nyilatkoztak.” Hát így kell magyar embernek beszélni, kérem szeretettel?
                        Lám, kérem, az ellenzéki az más hangon beszél, az megmondja magyar emberhez
                        illő nyíltsággal a polgármesterről, hogy “kócevő paktumos labanc vezér”: ez
                        már beszéd!</p>
				<p>- Független iparosságunkat sérelem érte csekély személyemben - kezdte
                        elmondani panaszát már harmadszor Ampenszán; szenzációs híre zavaros volt
                        benne, mint egy álom, s esze sehogy sem tudott odáig visszamenni: csak
                        sérelménél maradt.</p>
				<p>- De ezt hallgassa meg, kedves Ampenszán úr - szakította félbe Gyurkovics -,
                        hogyan beszél egy jogos érdekeiben megsértett önérzetes magyar iparos. - S
                        egy furcsa közleményt nyomott a kezébe, mely a Borbás mázoló lapjának külön
                        kiadásában az első oldalon jelent meg:</p>
				<p>Kiáltvány Újváros polgáraihoz!</p>
				<p>Polgártársak!</p>
				<p>Alulírott ezennel kijelentem, hogy Újváros tanácsának és polgármesterének
                        azon intézkedését, mely szerint az Árpád téri illendőségi hely mázolási
                        munkálatait illetéktelen egyénnek juttatta, magamra és a sajtószabadságra
                        nézve sérelmesnek találom, s a megtorló lépéseket haladéktalanul
                        megteszem.</p>
				<p>Borbás Emil </p>
				<p> lapszerkesztő, mázoló.</p>
				<p>- Éljen! - kiáltott Gyurkovics, amint ezt a kiáltványt végigolvasta.</p>
				<p>- Szeretettel hozzájárulok - felelte Ampenszán. - Jóllehet immáron
                        temetőigazgatói életpályám hivatása más terekre szólít, szívem melege
                        Újváros független iparosságával holtig együtt dobog.</p>
				<p>A véletlen úgy akarta, hogy éppen ebben a pillanatban toppanjon be Borbás
                        mázoló, akit zajosan megéljeneztek.</p>
				<p>- Most már csak szeretve tisztelt elnökünk hiányzik - mondta egy hang, a
                        tekintélyes Gruber pékre célozva, aki még ebben a pillanatban talán az
                        asztalon szétgurult pezsgősüvegek közé leborulva aludt, mindenkitől
                        elfeledve és senkitől sem háborítva, veje pezsgős lakomája után.</p>
				<p>- A közgyűlés megkezdődik, és puccsot csinálnak - aggályoskodott valaki, az
                        óráját nézve;</p>
				<p>- Kitelik tőle - mondta Gyurkovics is.</p>
				<p>- Hogyne, kérem - tódítá Ampenszán -, mikor becsületes független polgárokat
                        kizárva mintegy színe elől, távoltartási erőszak által tündöklik. Ámbátor
                        fontos temetőigazgatói ügyben szíveskedtem fölkeresni. Mert miért mennének,
                        kérem, vadászni a tanácsnok urak igazgatásom alatt álló temetőbe? S noha
                        óvakodtam a tett színhelyére lépni, mégis a szóban forgó csattanós ügyet a
                        polgári rend- és tapintattal meg nem egyezőnek véleményezem. Nézetem szerint
                        súlyos csendbontás eszközöltetett Kerbolt tanácsos úr által. Minélfogva
                        kötelességemhez híven jelentést teendő hivatalos közegemhez fordulni
                        bátorkodtam.</p>
				<p>- Jön - kiáltott valaki az ablakon kinézve. - Szeretve tisztelt elnökünk
                        közeledik.</p>
				<p>- Tiszta szívvel csatlakozom a küzdelemhez - jelentette ki még Ampenszán. -
                        Ámbátor hivatali emeltetésem koszorúja nevéhez fűződik, van szerencsém
                        kijelenteni Újváros független polgársága nevében, miszerint megvesztegetési
                        eredmény részemről nem létezik. Kérem, én a polgármester kedvéért nem
                        exhumálom magamat.</p>
				<p>Az öreg Gruber loholva kövér testével, föl a lépcsőkön, jött már
                        összegombolhatatlan, régi szalonkabátjában, melyet leánya ráncibált rá,
                        amint fölébredt az öreg, hogy mielőbb megszabaduljon tőle; a kabát szárnyai
                        lobogtak utána. Még cilindert is tett ez alkalomra.</p>
				<p>Elindultak. Gyalog mentek. Borgőz és a tegnapi Vnuk hangulata kavargott az
                        epikus menet körül. Polgárok voltak most, vonulva a Capitoliumra,
                        atavisztikus akcióban, ez államalkotó nép igaz gyermekei.</p>
				<p>Politikus szavak szálltak a menetből.</p>
				<p>A szavak emberei mentek, az államalkotók, az ellen, aki várost és életet
                        alkotott.</p>
				<p>Izgatottak voltak. Tíz óra múlt öt perccel. A polgármesterről föltehető, hogy
                        pont tízkor megnyitja az ülést, s távollétükben öt perc alatt letárgyaltatja
                        az indítványt.</p>
				<p>Ilona azalatt ott ült a polgármesteri váróterem fapadján. Szabó János szolga
                        megpróbálta bejelenteni, de eredmény nélkül tért vissza. Bezárkózott -
                        mondta. - Engem sem ereszt magához.</p>
				<p>- De Szabó bácsi, kérem, legyen szíves, kopogjon be, és mondja neki, hogy én
                        kéretem.</p>
				<p>Szabó bácsi csupa izgalom volt. Mi lesz, ha igaz, amit beszélnek, megbukik a
                        polgármester, létszámcsökkentés lesz a városházán, spórolni fognak mindenen:
                        őrá bizonyosan legkevésbé van szükség, mert őt Madár János kizárólag
                        személyes szolgálatára alkalmazta. Öt gyermekére gondolt, s maga is öreg
                        gyermek, epedt a megnyugtató szóért, melyet egyedül a polgármestertől
                        remélt. Örült az ürügynek, hogy megszólíthatja.</p>
				<p>- Tessék várni, nagyságos asszony, míg az ülésre megy, akkor szólok neki.</p>
				<p>- Mikor lesz az?</p>
				<p>- Pont tíz órakor.</p>
				<p>Kerboltné visszaült, és az óramutatót nézte, mely lehetetlen lassúsággal
                        cammogott.</p>
				<p>Künn, a hivatali szobákban, szorongó izgalom uralkodott. Csak most látták a
                        helyzet komolyságát. Eddig még rá sem gondoltak igazán a katasztrófa
                        lehetőségére: Madár János rendje örökkévalónak tűnt föl előttük, mint az
                        élet az egészséges ember előtt. Madár János bukása mindannyiukét jelentette:
                        nem volt köztük egy sem, aki érdekelve ne lett volna, aki ne exponálta volna
                        magát, aki el ne követett vagy ne fedezett volna valamit, amiről nem
                        adhatott számot másnak, mint Madár Jánosnak. Tömeges elbocsátások s fegyelmi
                        vizsgálatok voltak várhatók. Még az ártatlan írnokok is reszkettek. Aki
                        semmit sem tett, mert kisebb ember volt, hogysem tehetett volna valamit,
                        annak állása volt kétes, mert a polgármester rengeteg embert alkalmazott
                        csupa könyörületből vagy politikából: s a nagy krach után a város nem
                        pazarolhat többé. Reszkettek, mint porszemek a szélben. Stark Rezső nem
                        találta helyét: ha a tisztviselőtelep terve dugába dől, őrá, ki a telep
                        firkáit körmöli, semmi szükség. Mind úgy lesték a híreket, mint a
                        Messiást.</p>
				<p>Kerboltné föl-fölvetette a fejét, amint ezek az izgatott alakok benéztek
                        olykor a váróhelyiségbe, mintha türelmetlenségük innen remélt volna valami
                        orvoslást, s aztán csalódottan húzódtak újra vissza.</p>
				<p>Tíz óra előtt néhány perccel Balázsy főjegyző - aki magába vonult és otthon
                        ülő ember létére semmit sem tudott a Kerbolt eltűnéséről - nagy
                        sebbel-lobbal áthaladt a szobán, s futtában üdvözölte Ilonát.</p>
				<p>- Az urát keresi, nagyságos asszonyom?</p>
				<p>- Nem, nem, a polgármestert!</p>
				<p>- Ó, most el van foglalva, az ülés végén tessék! - és már nyitott is be.</p>
				<p>Partos bíró, aki a többiek közt a teremben várt, meg akarta fogni egy szóra.
                        De Balázsy nem állt meg egy pillanatra sem.</p>
				<p>- Bocsásson meg, bíró úr, rendkívül sürgős... - s menekült. A várószobán a
                        méltatlankodás moraja ment végig.</p>
				<p>- De sürgős nekik egyszerre az a közgyűlés - mondta valaki.</p>
				<p>- Máskor bezzeg nem kezdték ily pontosan.</p>
				<p>- Idegesek a jó városi urak, és ez érthető - mondta vigyorogva egy fiatal
                        újságíró, aki nem volt tagja a közgyűlésnek, s így idekint lebzselt
                        hírekért.</p>
				<p>- Nem tetszik tudni valamit, kérem - kérdezte Partos -, a tisztviselőtelepi
                        befizetések ügye hogy áll?</p>
				<p>A fiú csak egy vigyorral válaszolt, s továbbment.</p>
				<p>- Pedig akkor soká fog tartani - aggodalmaskodott egy várakozó, óráját
                        előhúzva -, ha végig kell itt várnunk a közgyűlést.</p>
				<p>- Ó, nem, ellenkezőleg nagyon rövid lesz! - kiáltottak mások a folyosóról.
                        Itt Svarc Jenő, Nagy-Tatár és Kovács tanító állt, akik mint bennfentesek
                        jelentek meg, holott az utóbbi nem is volt tagja a közgyűlésnek. Svarc Jenő
                        meg is magyarázta a dolgot.</p>
				<p>- A gazemberek számítanak arra, hogy az ellenpárt lekésik, és meglepetéssel
                        akarják a várat bevenni.</p>
				<p>- Áh, áh, hát innen a pontosság!</p>
				<p>- Csak azt nem értem, hol maradnak - izgatódott Nagy-Tatár. - Tudhatnák.</p>
				<p>- Te, ha ez sikerül, ez a puccs - fordult Partos a tanítóhoz -, akkor a
                        tisztviselőtelepi befizetések... akkor a polgármester rezsimje megmarad?</p>
				<p>- Persze - felelt Kovács Endre. - Csak egy kis haladékot kapjon, kivágja
                        magát, és az ördög se bír vele többet. Hol késhetnek ezek a címeres ökrök?
                        Megyek, elibük megyek... Úgyis mennem kell az iskolába...</p>
				<p>- Én is megyek! - mondta Partos.</p>
				<p>De ekkor - pont tíz óra volt - a belső ajtó kinyílt, és Szabó János szolga
                        kiszólt.</p>
				<p>- A polgármester úr kéreti Kerboltné nagyságos asszonyt.</p>
				<p>Ilona, aki már azt sem tudta, hova rejtőzzék el a kíváncsi tekintetek és
                        sugdosó ajkak közt, felugrott, és remegve lépett be az ajtón.</p>
				<p>A nagy tanácsteremben öt-hat ember ácsorgott, látható izgalommal és
                        türelmetlenséggel. Madár, amint meglátta Ilonát, elébe ment, és szobája
                        ajtajáig vezette, de csak az ajtóig.</p>
				<p>- Látja - mondta, kissé mosolyogva -, széttépnek. Nincsen egy percem se. Mi
                        újság? Mi van Gyulával? Ó, hát nem jött haza? - S elvonta a száját. - Levél?
                        Adja ide! Várjon addig itt; jó?</p>
				<p>S leültette Ilonát ott a tanácsteremben, egy nagy bőrfotelbe. Ilona szerette
                        volna sürgetni: olvassa el a levelet azonnal, mutassa meg neki! de a
                        polgármester mozdulatai oly parancsolóak, oly gyorsak és véglegesek voltak,
                        hogy nem jutott szóhoz. Észre sem vette, s már egyedül maradt: az öt-hat
                        zsakettes úr, élén Madár Jánossal, kivonult a teremből, a várószobán át,
                        nyitva hagyva az ajtót maga után.</p>
				<p>Most egy percre csönd volt. Ilona majd elveszett az öblös fotelben, szeme
                        megcsúszott a hosszú, zöld asztalon, feje fölött hangos óraketyegést
                        hallott. Tíz óra múlt két perccel. Ilona egyszerre összerezzent: nem volt
                        kezében a levél. Egy pillanatra úgy rémlett, hogy elveszítette. Aztán eszébe
                        jutott, hogy a polgármesternek adta. Tükröt vett elő, és haját igazgatta -
                        mintegy utólag. Közben figyelni kezdett a beszélgetésekre, melyek a nyitott
                        ajtón a várószobából hallatszottak.</p>
				<p>A várószoba is egy darabig csendes volt. A kíváncsiabbak fölosontak a
                        tisztikar nyomában a közgyűlési terem előszobájába, hallgatózni. Ezekhez
                        csatlakoztak csakhamar Kovács tanító és Partos, akik a téren találkoztak az
                        ipartestületből jövő menettel. Néhány perc múlva, az izgalom növekedvén, a
                        polgármester kiüríttette az előszobát. Ekkor a váróterem újra hangos
                        lett.</p>
				<p>- Tudja, mi volt a szerencse? - kérdezte egy hang, a Svarc Jenőé. - Az, hogy
                        Kerboltné éppen jókor tartotta fel a polgármestert.</p>
				<p>- Hogyne. Ha két perccel korábban jön, az ellenzék lekésik.</p>
				<p>- Sose gondoltam, hogy ez a Gyula bácsi ilyen ravasz. Elküldi a feleségét
                        pont az ülés előtt levéllel az elnökhöz, maga meg “eltűnik”, hogy semmi
                        felelősség ne érhesse.</p>
				<p>- Hát most már... eszerint... - hangzott Partos bíró remegő hangja.</p>
				<p>- Most már, barátom, kampec a tisztviselőtelepnek, kampec a polgármesternek,
                        kampec mindennek!...</p>
				<p>- De... még nem ért véget az ülés... Nyugtával...</p>
				<p>- Ó, csak ne fájjon a maga feje! Látta azt az impozáns fölvonulást?! A
                        hetvennyolc aláíró egy szálig megjelent.</p>
				<p>- Sok ember fogja ma este vakarni a nyakát!</p>
				<p>- Gönnolom ezt édes szülőhazámnak, Újvárosnak! Most már agyő vízművek! soká
                        kell várni míg vezetékből ihatjuk a Dunát.</p>
				<p>- Még jó egypár tífusz és kolera lesz addig.</p>
				<p>- Lám, mennyi bajt csinál egy asszony, ha rosszkor jön.</p>
				<p>Kerboltné remegve ült a szomszéd szobában. A képek káosza táncot járt
                        agyában. A végítélet jött el? Minden lépésre megrezzent. Várt és várt... Az
                        óra dobogott fölötte, mint egy szív. És ahogy néha izgatott csuklóját a
                        fotel sima bőrkarjára fektette, a csukló is dobogott, és dobogott az egész
                        fotel, és az egész asszony és az egész terem, mint egy óra.</p>
				<p>Madár tíz óra után két perccel vonult be a gyűlésterembe, kezében a Kerbolt
                        levelével. (De ezt csak szórakozottságból tartotta kezében, nem foglalkozott
                        vele, hisz nyilvánvaló, hogy Kerbolt nem fog megjelenni, s ezzel elvesztette
                        egyelőre minden jelentőségét.) Alig néhány ember volt még a teremben, inkább
                        a polgármester személyes hívei, az ellenzéket Hersei képviselte, aki
                        izgatottan nézte az óráját. Madár síri csöndben nyitotta meg az ülést.
                        Bejelentette a hetvennyolc képviselő aláírásával beterjesztett önálló
                        indítványt, mely a város ügyeinek megvizsgálására szűkebb körű ellenőrző
                        bizottság kiküldését javasolja.</p>
				<p>Gépiesen nyújtotta a szavakat, s minden szótag mintha egy finom és pontos
                        súlyparány lett volna, melyeket egyenként ejtett egy érzékeny mérlegre.
                        Hidegnek, közönyösnek, szenvtelennek látszott mindez a nagy üres teremben,
                        mint egy megunt hivatalos aktus: de az óra elevenen haladt a falon, és ő
                        volt ezúttal a protagonista.</p>
				<p>- Kívánja a közgyűlés, hogy az indítvány megindokoltassék?</p>
				<p>Ez fontos kérdés volt, noha az elnök úgy tette föl, mint a legérdektelenebb
                        formaságot: a csönd és a protagonista ketyegése megadták hangsúlyát. Az
                        indítvány megokolásával el lehetett húzni az időt addig a néhány percig, míg
                        az ipartestület polgárai megérkeznek.</p>
				<p>- Nem! Nem! - kiáltotta néhány hang a polgármester hívei köréből.</p>
				<p>- Igen! - szólt közbe Hersei vastagon. - Szavazzunk.</p>
				<p>Itt volt a döntő pillanat. A következő perceknek az elnöki szék szempontjából
                        így kellett volna kialakulni: Hersei közbekiáltását a polgármester
                        hallatlanná veszi, s kijelenti, hogy a többség az indítvány megokolása ellen
                        foglalván állást, magát az indítványt, megokolás nélkül, szavazásra teszi
                        föl. A közgyűlés, melyen Hersein kívül jóformán csak a polgármester emberei
                        voltak még jelen, közfelkiáltással elveti az indítványt. Elnök a gyűlést
                        bezárja.</p>
				<p>Jönnek aztán a rekriminációk, semmiségi panaszok, új aláírások. De addig a
                        polgármesternek ideje van megdolgozni a közhangulatot, s mindenben új
                        helyzetet teremteni.</p>
				<p>Így történt volna - ha a protagonista mozdulatlan marad. De a percek léptek,
                        s egy menet jött, hasonló azon régi, allegorikus menetekhez, melyeket az ÓRA
                        bocsátott magából, művészibb korokban: középkori mesterek remekei, a
                        vénséges Idő, a Halál kaszával, a Sors és Büntetés. Az újvárosi városház
                        menete nagyobb volt, groteszkebb és még végzetesebb: elül a kövér Gruber
                        pék, feketén lengő szalonkabátjában, utána Ampenszán, temetőigazgatói
                        méltóság, akit Gyurkovics követett, nagy, halálszemű okuláréval, és
                        Christián bádogos, születésétől fehér, ősz ember, albínó. És Borbás, a
                        mázoló, lapszerkesztő, egy fejjel nagyobb, mint valamennyien, zord
                        égilajtorja. És így sorban a többiek, mint a római szenátorok.</p>
				<p>Az elnök elhallgatott, és megvárta, míg helyeikre ülnek. S amint leültek, a
                        nagy terem elváltozott képpel mutatta a tegnapi hangversenyterem paródiáját.
                        Egy különös opera játszódott le, melyben e felvonulásnak zenei értéke
                        volt.</p>
				<p>- Kívánja a közgyűlés az indítvány megokolását? - kérdezte újra az elnök. S
                        mintegy ellenkező varázs alatt, ugyanazok akik előbb a “nemeket”, most ezt
                        kiáltozták:</p>
				<p>- Kívánjuk! Kívánjuk!</p>
				<p>- Minthogy a közgyűlés túlnyomó része az indítványt aláírta, indokolásra
                        semmi szükség - hangzott egy hang az ellenzék felől. De a polgármester ezt
                        nem vette figyelembe.</p>
				<p>- Felkérem Hersei képviselő urat az indítvány megindokolására.</p>
				<p>Hersei beszédét teljes egészében közölték a lapok: hosszú volt az, s nem
                        lehet megtagadni tőle bizonyos tárgyilagosságot és komolyságot.</p>
				<p>- A pártszempontok törpüljenek el! - kezdte. - Mindnyájunk érdeke, megcáfolni
                        végre a pletykákat, melyek Újváros közigazgatásáról kerengnek, vagy
                        szembenézni a vádakkal, ha azoknak valami alapjuk van. - Nagy műveltségű és
                        sokbeszédű ember létére Spencer Herbertet idézte, s kiterjeszkedett
                        történeti ismertetésére annak, hogy az angol közigazgatás egyes hatóságai
                        mily szigorral őrködnek a közélet tisztaságán. Az ellenzéki tagok nagyokat
                        bólogatva hallgatták ezt az értekezést, s a polgármestert nézték, aki
                        komolyan és őszintén figyelni látszott. Bármennyire megpecsételtnek látszott
                        is bukása, ebben a pillanatban valahogy mégsem hittek benne: úgy tűnt föl
                        mindenkinek, mintha valami zseniális sakkhúzást tartogatna még...</p>
				<p>Mi volt a sakkhúzás, amit Madár tartogatott, vagy volt-e egyáltalán ilyen
                        sakkhúzás? Talán gondolt arra, hogy Kerbolt neve mégiscsak szóba kerül az
                        ellenőrző bizottság tagjainak összeállításánál, és ha megválasztják, ki
                        tudja, Gyula nem fogja-e az utolsó pillanatban mégis kötelességének érezni,
                        hogy elfogadja ezt a megbízatást? Bizonyos, hogy Hersei egész beszéde alatt
                        a Kerbolt levelét forgatta kezében, mintha nem tudná rászánni magát a
                        fölbontására: s talán az a nagy figyelem, amivel Herseit hallgatni látszott,
                        nem is a közönségnek szánt tüntetés volt, hanem csak ürügy önmagával
                        szemben, amihez kapaszkodva elhalaszthatja még a levél fölnyitását... Így
                        fél óra és háromnegyed óra múlt el, s a titkon túlfeszített izgalmú teremben
                        egyhangúan zengtek a frázisok.</p>
				<p>Végre óhatatlan unalom és türelmetlenség fluiduma áradt mindenkiben, s a
                        telepatikus ingerültség egy pillanatában Madár önkénytelen mozdulattal
                        feltörte a levél pecsétjét. Ekkor már a végzet vezette tovább, s nemsokára
                        előtte állott a levél egész tartalma, amely naiv volt, és méltóságos, mint a
                        halálraszánt Jókai-hősöké.</p>
				<p>Kedves Barátom!</p>
				<p>Csak röviden írok: férfiak közt nincsen helye érzelgésnek. Utolsó
                        beszélgetésünk feltárta előttem helyzetem dilemmáját. Olyan utat kell
                        választanom, mely se elveimet ne sértse, se a lojalitást oly valaki iránt,
                        aki miattam exponálta magát. Ilyen út csak egy van, s az kivezet ebből a
                        városból... Most azt kérem tőled: bármi történjék is, viselj gondot
                        helyettem Ilonára. Hivatali kulcsaimat íróasztalom jobb oldali kis fiókjában
                        találod. - Gondolkozom, mi írnivalóm még: úgy látszik, semmi más. - Sárból
                        csinált gyarló lények vagyunk. - Isten velünk!</p>
				<p>Gyula</p>
				<p>Madár összehajtogatta a levelet, és szép gondosan zsebre tette. A beszéd
                        utolsó szólamai hangzottak el, és Szabolcs ügyvéd, laptulajdonos, felállt,
                        hogy előterjessze a határozati javaslatot. Szabolcs, aki azelőtt Madár
                        legbuzgóbb emberei közé tartozott, s tegnap még a “nem követjük, de meg sem
                        kövezzük” stílusban tartotta lapja vezércikkét: ma már az ünnepelt Herseit
                        dicsőítette a türelmes kolumnákon, s érces hanglejtéssel iparkodott
                        hangsúlyozni az egyhangú szólamok fontosságát. A polgármester azt a
                        meglepetést szerezte, hogy semmiféle meglepetést nem szerzett. Sokan azt
                        vélték észrevenni, hogy a levél elolvasása után szórakozott lett, és mintha
                        nem is figyelt volna az ülésre. Találgatták, mi van a levélben, s a
                        beavatottak titokteljesen súgták, hogy Kerbolttól jött.</p>
				<p>- Kerbolt nincs itt - súgták. - Levelet küldött maga helyett. - Mindenki erre
                        gondolt, s úgyszólván senki se hallgatta a száraz előterjesztést. Minden a
                        sablonok szerint ment: a polgármester mintha csak elnöklő géppé vált
                        volna. A javaslat elhangzott, az elnök felfüggesztette a gyűlést,
                        határozathozatal céljából. Senki sem gondolta, hogy ilyen simán fog menni. A
                        legcsekélyebb diszkusszió vagy akadékoskodás nem esett. Még Madár János
                        személyes hívei is meg voltak lepve. A gyűlés újból megnyílt, s pillanatnyi
                        csönddel, majd lelkes éljenzéssel fogadta az elnöki enunciációt, mely
                        “teljes egészében az elhangzott indítványok határozattá emeléséről
                        szólt”.</p>
				<p>A jelenvoltak később megvallottak, hogy a tájékozatlanság és szinte ijedtség
                        érzése vett erőt rajtuk: nem tudták, mi lesz most, és nem akarták hinni,
                        hogy ne volna Madár kezében még egy nem sejtett ütőkártya. A főtisztviselők
                        maguk is tájékozatlanok voltak, s izgatottan és zárkózottan viselkedtek.
                        Állásukról volt szó. A jövő gondja ült homlokukon, melyet mostanig nem
                        vettek elég komolyan. Mi lesz? Fegyelmik zuhataga, nyugdíjazások,
                        felfüggesztések... Nézték Madárt, s iparkodtak az ő gondolatát kitalálni. De
                        Madár hallgatott, mint egy szfinx.</p>
				<p>Csak a kisebb tisztviselők szaladgáltak, gesztikuláltak a folyosókon és az
                        előszobákban, kétségbeesetten, mint a riadt patkányok. Stark Rezső sipítva
                        kiáltotta az ajtóban:</p>
				<p>- Szégyen-gyalázat ezt az indítványt elfogadni! Újváros mindent Madár
                        Jánosnak köszönhet, s nincs itt senki, aki ne volna legalább olyan
                        panamista, mint ő!</p>
				<p>Az elnök csöngetett, s újra síri csönd lett. Hersei felállt, és javaslatot
                        tett a bizottság tagjaira nézve. Valaki Kerbolt nevét kiáltotta, s ő is
                        bekerült. Így alakult meg a “kilences bizottság” a város ügyeinek
                        ellenőrzésére.</p>
				<p>A gyűlés a határozat ellen esetleg beadandó fellebbezéseket név szerinti
                        szavazással birtokon kívül helyezte. Madár itt is csak az elnöklő gép volt,
                        s a név szerinti szavazás alatt valami aktát írt.</p>
				<p>Gyászszertartáshoz illő hangulatban állapították meg a legközelebbi
                        rendkívüli közgyűlés határidejét (melyen a bizottságnak jelentést kellett
                        tenni). Mikor az ügyrend megállapítására került a sor, Madár János néhány
                        szót váltott Balázsyval és a városi tisztikar többi jelenlevő tagjaival,
                        megmutatta az általa imént kiállított okmányt, aztán felállt, és száraz
                        hangon a következő fontos kijelentést tette:</p>
				<p>- Minthogy az elfogadott határozatban - mondta - Újváros polgármestere és a
                        tisztikar bizalmatlanságot lát maga iránt, ezennel benyújtja
                        nyugdíjaztatása iránti kérvényét, s kéri a testületet, hogy azt a
                        legközelebbi rendkívüli közgyűlésen napirend előtt letárgyalni
                        méltóztassék.</p>
				<p>Mint mikor a nemes vad váratlan hátrálása figyelmezteti győzelmére a támadó
                        csordát, mely maga sem merte elhinni, hogy győzött: akkor vérszemet kapva,
                        hirtelen, újult erővel rohanják meg a szerencsétlen bukottat, hogy szívük és
                        fogaik alacsony dühét rajta kitölthessék: akként harsantak föl a varázs alól
                        fölszabadult ellenzék méltatlankodó fölkiáltásai:</p>
				<p>- Hohó! Ohó! Nyugdíjat akarnak!</p>
				<p>- Még mit nem?</p>
				<p>- Mentik, ami menthető.</p>
				<p>- Majd csak a bizottság jelentése után tárgyaljuk.</p>
				<p>- Nem elég, amit összelopkodtak?</p>
				<p>- Egy krajcárt se többet a város pénzéből, míg nem tisztázzák magukat!</p>
				<p>Ez volt az első vihar ezen az ülésen.</p>
				<p>Most a sorrend kérdése emelkedett föl, és dominálta a helyzetet: mert a
                        nyugdíj megszavazása igen kérdéses, ha a bizottság jelentése után
                        tárgyaltatik; egészen biztos, ha előtte. Ez életkérdés volt. Hersei fölkelt,
                        mint nemes ellenfél, s a tisztikar kérelme mellett foglalt állást. Ezúttal a
                        csorda leszavazta vezérét. A hangulat tetőpontjára hágott: ölni,
                        lehetetlenné tenni akartak kímélet nélkül, szadista kéj töltötte be a
                        gyülekezetet.</p>
				<p>- Eleget összelopkodtak már!</p>
				<p>A tisztviselők sápadtan néztek egymásra. Itt volt a legrettegettebb
                        eshetőség, amelyre talán sokszor gondoltak magukban, de amelynek
                        bekövetkezését sohasem hitték komolyan. Mindenki titkon és pillanatok alatt
                        beszámolt magának: hogyan gondoskodott erről az eshetőségről?</p>
				<p>- Nem elég, amit összeharácsoltak!?</p>
				<p>Ó, igen, lehetett gondoskodni, Madár nem kötötte be senkinek a száját. S
                        talán ő volt az egyetlen itt, akit ez a csapás anyagilag is súlyosan
                        érintett, akinek a maga és családja megélhetése vált általa problematikussá.
                        Madár mégsem ezekre gondolt, hanem terveire, a Jövő tornyos épületeire,
                        melyek egyszerre összeomlottak, mielőtt még megépültek volna.</p>
				<p>Mindegy! a katona harca közben nem tekint a biztos halálra, és nyugodt arccal
                        önt bátorságot vitézeibe. - S vajon az elesettekre tekint-e? - A Kerbolt
                        levele átégett Madár János zsebén, s egyetlen dolog volt fontos előtte e
                        pillanatokban: sietni! sietni! mielőbb túllenni már ezen az ülésen!</p>
			</div>
			<div type="chapter">
				<head>31. §. MELYBEN VÉGRE ELÉRKEZÜNK AMA BIZONYOS TEMETŐKERÍTÉSHEZ</head>
				<p>- Hát már most hogy lesz, polgármester uram?</p>
				<p>- Valahogy csak lesz, mert úgy még sohase volt, hogy sehogy se lett
                        volna.</p>
				<p>A polgármester Bánffy Dezső híres mondásával felelt. A levél, melyet zsebében
                        tartott, nagy gyengesége volt, de egyúttal nagy ereje is. Ez segítette
                            contenance-át. Mert folyton erre
                        gondolt, meg tudta őrzeni azt a látszatot, mintha a gyűlésen történtek, a
                        bukás, őt nem érintenék, mintha ő mindazon felül állana. Szórakozottan
                        sietett végig a folyosón, s míg párthívei izgatottan vették őt körül, ő a
                        levelet mutatta, s Kerboltra vonatkozó aggodalmairól beszélt a
                        körülállóknak.</p>
				<p>- Szegény Gyula, mély kedély, érzékeny lélek! Nem bírja az ilyesmit. Mi már
                        lerázzuk, mint kutya a jégesőt! - tette hozzá régi modorában. - Komolyan
                        aggódom! - S érzett, hogy igazat mond.</p>
				<p>- Mégiscsak derék ember! - súgta mögötte valaki. Stark Rezső közel furakodott
                        a polgármesterhez.</p>
				<p>- A tanácsos urat látták ma reggel a rakoncai erdő felé - újságolta
                        Kerboltról.</p>
				<p>- Puskával a vállán - mondta másvalaki.</p>
				<p>- Komolyan aggódom - ismételte a polgármester. - Légy szíves, kérlek,
                        telefonálj a rendőrségre! Mocsai tanácsoshoz. Igen? Megteszed? Én sietek
                        megnyugtatni azt a szegény asszonyt.</p>
				<p>- A rakoncai erdő kedvelt helye az öngyilkosoknak - mondta Balázsy sötéten. -
                        Egyszer hivatalosan voltam kint ilyen esetnél. Még aljegyző koromban. Egy
                        asszony meggyújtotta magát odakint, kivitte magával a petróleumosüveget.
                        Szélesen leégett a gyep körülötte. Büdös volt. Égő emberi test förtelmes
                        bűz.</p>
				<p>Stark Rezső elkeseredetten maradt hátra; látta, hogy a polgármesterrel most
                        nem beszélhet a maga bajáról.</p>
				<p>- Az okos, aki végez magával! Én már egyszer a szélén voltam... Két kisfiam
                        halt meg a nyomorban. Pfuj! Ki törődik a szegény tisztviselővel, ha Madár
                        János bukik? Nincs rád szükség, mehetsz a fenébe! Éhen dögölhetek
                        családostul.</p>
				<p>Leérve a polgármesteri hivatalhoz, izgatott csoportok fogták körül a menetet.
                        Az előszobában várakozók fölálltak, közelebb jöttek az ajtóhoz:.. Partos
                        bíró, aki a folyosóablakhoz dőlve egy kialudt cigarettát rágott, mint valami
                        hajótörött, hirtelen fölugrott, kiegyenesítette magát, mint hajdan,
                        diákkorában, ha a tanárja jött, és nagyot köszönt a polgármesternek.</p>
				<p>- Ó, bocsásson meg a bíró úr, most lehetetlen rendelkezésére állnom - szólt
                        Madár János udvariasan. - Egy szomorú expedíció gátol, nézze el ez
                        egyszer!</p>
				<p>- Emberéletről van szó! - mondta Balázsy sötéten és félig gúnyosan.</p>
				<p>- Öngyilkosság! - mondta másvalaki.</p>
				<p>Partos hökkenve tántorult vissza, mint a hajótörött, ha hullát lát úszni a
                        vízen.</p>
				<p>Ilona is fölugrott a polgármester hangjára, s az a hallucinációja volt,
                        mintha a férje hangját hallaná. Az ajtóig kiszaladt Madár elé, s akik látták
                        a várószobából, sugdosva fordultak szomszédaikhoz.</p>
				<p>- Kedves nagyságos asszony! - mondta Madár tüntetőleg a könnyed udvariasság
                        hangján. - Végtelenül sajnálom, hogy ilyen soká várakozott.</p>
				<p>- Mi van az uram levelében? - kérdezte Ilona elfúló hangon.</p>
				<p>- Ó, semmi, hivatalos ügyek, igazán semmi sem. Ne aggódjon semmit, nagyságos
                        asszonyom, Gyula jól érzi magát, semmi ok nincs az aggodalomra... Ha az én
                        feleségem is így aggódna értem, mikor kimaradok! - mondta tréfásan a
                        többiekhez.</p>
				<p>Aztán megint Kerboltnéhoz fordult:</p>
				<p>- Engedje meg, nagyságos asszonyom, hogy hazavigyem. Itt a kocsi? - kérdezte
                        Jánostól, a szolgától. És föladta Ilonára a kabátját.</p>
				<p>- A kocsi jön - mondta a hajdú, miután kihajolt az ablakon, s füttyentett a
                        kocsisnak.</p>
				<p>- Jöjjön, egész sápadt, le kell feküdnie! - folytatta a polgármester. - Hisz
                        alig áll a lábán. Képzelem, mit állt ki! - tette hozzá részvevően és
                        halkan.</p>
				<p>Karonfogva mentek át a fojtva és gyáván méltatlankodó, de visszahúzódó
                        tömegen. A kapu előtt várniok kellett, míg a kocsi előáll.</p>
				<p>- A Kossuth utcába, a Kerbolt nagyságos úrékhoz! - mondta Madár a
                        kocsisnak.</p>
				<p>Ebben a pillanatban Ampenszán kárpitos, aki sebbel-lobbal szaladt le utánuk a
                        lépcsőkön, lihegve megszólította a polgármestert.</p>
				<p>- Nagyságos uram! Nagyságos uram! Némi alázatos figyelemért esdek
                        temetőigazgatói kötelmeim iránt!</p>
				<p>Ilona megborzadt a különös és baljós szavakra, s Madár ingerülten fordult a
                        kárpitos felé.</p>
				<p>- Bolond maga? - rivallt reá nyersen. - Nem látja, hogy el vagyok
                        foglalva.</p>
				<p>- Ó, kérem, én tisztelem a szép nemet - emelte le zsíros, kizöldült
                        keménykalapját Ampenszán -, és szívembe zárom. Nem óhajtanám nagyságos
                        uramat hölgyekkeli tiszteletteljes érintkezésében zavarni. De holott a
                        kötelesség szava szólít, és van szerencsém sürgős temetőigazgatói
                        jelentésemet benyújtani.</p>
				<p>- Hát mi vagyok én? Nyújtsa a fenébe! - förmedt rá újból a polgármester.</p>
				<p>- Méltóztassék irántam nagyobb alázatossági hangnem útjára térni -
                        replikázott a kárpitos. - A magyar korona egész temetőigazgatói karának
                        méltóságát őrzöm csekély személyemben. Tegnap voltam “Ampenszán barátom”: ma
                        vagyok “bolond maga”! Polgármesteri csekélységed engem hivatal polcára
                        emelt; s ezen ténykörülmény el nem tántorítván honfiúi kötelességemtől,
                        volt szerencsém a mai ülésen csekélységed ellen szavazni. Ennélfogva
                        fokozottabb nyájasságot igénylek, nehogy illetéktelen véleményezések
                        szavazatom és az elhangzott “bolond maga” közt apasági keresetet
                        indítsanak.</p>
				<p>A polgármester meg nem állhatta, hogy el ne nevesse magát erre a különös
                        logikára.</p>
				<p>- Igaza van, Ampenszán barátom, de talán a mondanivalója mégsem lesz annyira
                        sürgős, hogy holnapig ne várna.</p>
				<p>- Minekutána az élők várhatnak, de a halottak nem várnak, sürgősségi
                        indítványt nyújtok be. Temetőigazgatói méltóságomat sérelmezi, hogy az
                        igazgatóságom alatt álló halottakat puskalövésekkel háborítsák. Sürgős
                        intézkedést kérvén a puskalövések tettese ellen, ki is Kerbolt tanácsos úr
                        lévén, polgármester úrhoz fordulni véleményeztem.</p>
				<p>- Az istenért!... Gyula!? - kiáltott föl Ilona. - Gyula... A temetőben...
                        Hajtsunk azonnal oda! - S Ampenszánt, mint valami túlvilági kalauzt, mint
                        egy különös Hermészt, maguk közé ültetvén a kisülésre, a négyesfogat útnak
                        eredt a temető felé.</p>
				<p>- Az isten áldja meg, Ampenszán, beszéljen rendes emberi nyelven és
                        érthetően! Mi történt? Micsoda lövésről beszél?</p>
				<p>- Célját és lényegét illetőleg nincsen tudomásom.</p>
				<p>- De azt mondja, hogy a tanácsos úr...</p>
				<p>- A fegyverhasználat messziről hallható lévén, igazgatósági figyelmeztetésem
                        megszegése megállapítható.</p>
				<p>- De nem látta, hogy mi történt?</p>
				<p>- Minekutána a tanácsos úr komoly intésemet nyilvánvaló fumigálásban
                        részesítette, a helyszínén megjelenni céltalannak véleményeztem.</p>
				<p>- Hajtson, hajtson, János!</p>
				<p>Néhány perc alatt a hosszú-hosszú temetőkerítéshez ért a “szomorú expedíció”
                        batára. E váratlan út alatt a polgármesternek alkalma volt még egyszer
                        látnia városát, amely megtagadta. Látta a vigadót, az óriási mozit, a
                        főtéren épülő nagy házat, és messzebbről a víztornyot, melyet tizenhétszer
                        kerülnek meg napjában a munkások. A gép forgott tovább. Ki tudja, meddig és
                        mi végre? Ami megvan, azt már visszacsinálni nem lehet. Ami pedig nincs meg
                        - azt valaki talán jön még egyszer, aki újrakezdi. A természet pazarlással
                        dolgozik, s az élet éppen úgy. Egyre elhullat - terveket, kezdeteket,
                        embereket.</p>
				<p>Újváros zaja között robogtak át. Egy motorbicikli e dühös, kis járművek
                        erőszakosságával pöffent el mellettük, egy rikkancs nyávogott egy
                        újságcímet, egy néma koldus bömbölt artikulátlan hangokon. Errefelé is több
                        építkezés folyt, talyiga nyikorgott, pillanatokra megcsapta őket a téglák
                        hűvössége. Egy teherkocsi, szinte kibírhatatlan vaszörgésekkel, súlyosan
                        döcögött át a Temető utca rücskös kövezetén, a villanyos fűrészelő most itt
                        dolgozott, itt hallatszott ki egy udvarból a metsző-éles sivítás. - A gép
                        forog tovább.</p>
				<p>A zaj ott sem szűnt meg, a temető mellett, a hosszú-hosszú kerítés mellett,
                        ahol leszálltak a kocsiról. Sőt a kerítésen is áthallatszott az autó tülke,
                        a villamos sivító surranása; s idáig hangzott még a fűrész őrjítő hangja is.
                        Ez ellenszenves élet hangjai közt sétáltak be az ellenszenves halottak
                        városrészébe. Ampenszán, mint egy síri házigazda, szónoklatok között vezette
                        vendégeit. Körülöttük a sírok hiú pompája tobzódott: gazok közt márványok!
                        újvárosi sírok! Madár szeme megakadt egy régi, s már beroskadt kövön, ahol
                        német betűkkel volt olvasható: Der erste Ansiedler. Ez Johann Turteltaub sírja volt. Aztán elkalandozott
                        messzebb, a kolerások meszes temetője felé. Ilona roskadozott,
                        meg-megbotlott az elhanyagolt utak göröngyein. Madárban még egyszer
                        felébredt a polgármester: meg nem állta, hogy szóba ne hozza:</p>
				<p>- Kárpitozza meg jól ezeket az utakat, Ampenszán barátom! Magának könnyebb
                        dolga van, mint nekem: némileg csöndesebb polgárokat igazgat.</p>
				<p>S karjával támogatta Ilonát.</p>
				<p>- Ó, kérem, tessék elhinni... - Ampenszán előreszaladt, mint egy kutya.</p>
				<p>S egyszerre megállt, mint a kutya, ha szimatot lel, és különös rosszallással
                        fölhúzta az orrát:</p>
				<p>- Ámbátor a halottaknak rendeltetési helyét a temető képezi, de nem a föld
                        fölött, hanem a föld alatt - véleményezte. - Sajnos, nincs mód, hogy
                        temetőigazgatói megrovásomat a tetteshez juttassam.</p>
				<p>Ebben a pillanatban sikoltás hallatszott. Ilona ájultan zuhant a földre, mint
                        egy bábu.</p>
				<p>Körös-körül az újvárosi temetkezés pompája tobzódott: tornyos, emeletes,
                        lehetetlennél lehetetlenebb építmények, obeliszkek, oszlopok, kúpok és
                        kupolák, asszír, babiloni, egyiptomi, szecessziós, egy másik Újváros,
                        elterpedve, ameddig a szem látott, hihetetlen messzeségbe, a hosszú-hosszú
                        sárga kerítésig, a kolerások meszes temetőjéig, egymással versengve,
                        kiabálva, a szolidság nélküli gazdagság lármájával, színesre mázolt kövek,
                        arany mozaikok s stilizált, mezítelen szobrok erdeje: férfialakok, kik
                        szándékosan hangsúlyozott nemiszerveikkel szemérmetlen csúfolták a halált,
                        allegorikus nők, kik még itt a halottak porai fölött is, buján látszottak
                        kínálni széles és csupasz tagjaikat: hipermodern szobrászok művei. Minden
                        tag kicsavarva, minden arc grimasszal. A halottak már némultan rohadtak föld
                        alatt, de itt még a kövek éltek és rikoltoztak fölöttük, szélhámos címereket
                        és csodálatos felírásokat harsogva egymásra. S a legtöbb síron arckép
                        díszelgett: fotográfia! az allegorikus csupaszságok között, a kövek ablakain
                        furcsa frakkos és ferencjóskás urak fontoskodtak, szecessziós frizurájú
                        hölgyek kacérkodtak ki a világba, a halottak se halhattak itt meg
                        kielégítően; ez az ízléstelen, koszorús sereglet hamisítatlan újvárosi
                        népesség maradt. És kő és por, csupa por és kő minden; alig egy fa; a zöld,
                        falusi temetők bája teljesen hiányzott itt. Újvárosiak nem válnak lombbá és
                        levéllé haláluk után sem: hanem porrá: mely torkot fojt, és a tüdőre száll.
                        Csak a gaz verte ki dúsan az elhanyagolt utakat: a csalán, a lapátfű, a
                        keserűlapu. Egy ciprus ugyan, és messzebb még egy pálma is állt, nagyon
                        otthontalan, porosan, ridegen, igazi újvárosias szélhámossággal tüntetve; ám
                        a gyér, hajahullós fű kopott, szakadt plüsse alól kiáradt a por, a por, a
                        por, a halottak pora! Egy friss, véres holttest - mintha kidobta volna
                        magából a föld (s mint Ampenszán imént találóan megjegyezte, rendellenes és
                        helytelen mód nem alatta, hanem fölötte) - itatta vörös levét a holtak
                        porával.</p>
				<p>Talán éppen annak a holtnak a porával, akinek keresztje ott nyúlott fölötte,
                        fehéren, dacosan, magasan, messzi láthatóan; kissé nagyon is modern formájú
                        ez is, mert a karjai nem egyenest ágaztak kétoldalt, hanem rézsút fölfelé,
                        úgy, hogy valami jajveszékelő kísértethez hasonlított. A kísértet fehér
                        hasán széles, arany betűkkel ragyogott a neve.</p>
				<p>És Madár Jánosnak, amint erre a névre esett tekintete, az a különös érzése
                        támadt, hogy nem is valóság, ami vele történik, hanem valami balga sablonok
                        szerint megy minden, zsinóron rángatva, s mintha nem is húsból, vérből való
                        ember, hanem holmi olcsó sorssémákban élő-haló báb holtteste fölött állana -
                        aki avval, hogy e sírhoz jött meghalni, elárulta magát.</p>
				<p>- Szegény Gyula, ideológ volt - formulázta magában -, Jókai-ember; s úgy halt
                        meg, ahogy élt.</p>
				<p>Ilona fölocsúdva zokogott a véres hulla fölött. Azt tette, amit minden
                        asszony tett volna helyében; ártatlan volt újra, a hű és szerető,
                        kétségbeesett nő, aki előtt csak halott férje van. Feloldódott, szinte révbe
                        jutott biztos bánatában. Mindent elfeledett. A Sors engedelmes, síróbabája
                        volt, akinek ez a kegyetlen gyerek egész egyszerű és százszor ismételt
                        mechanizmussal préselte ki naiv könnyeit.</p>
				<p>A polgármester leemelve kalapját, maga is bábuként, az imádságot és
                        meghatottságot mímelve állt. Mímelte csak: mert Gyula úgy hevert ott, mint
                        egy elintézett akta, és többé nem lehetett rajta segíteni. Nagy dolgok
                        omlottak össze: ez háború volt, melynek halottja van. Bizonyos értelemben ő
                        is halott volt, s érzésre nem képes, csak gépies mozdulatokra.</p>
				<p>- Engedtessék meg, részvétem zálogát forró szavakban átnyújtani - mondta
                        Ampenszán, a leggroteszkebb báb, osztozni kívánván az obligát
                        meghatottságban.</p>
				<p>A kőkísértet, rézsút égnek emelt karjaival, jajveszékelt, vagy talán
                        ujjongott fölöttük, míg fehér hasán a déli napban okvetetlenkedve csillantak
                        meg az arany betűk:</p>
				<p>BONTÓ MIHÁLY</p>
				<p> CS. KIR. CSENDBIZTOS.</p>
				<p>- Jöjjön, édesem - szólt a polgármester Ilonához -, magának nem való ez... -
                        és megérintette gyengéden a karját.</p>
				<p>- Hagyjon! - sikoltott Ilona, mint egy szobor, akit fölkeltenek; mert ebben a
                        pillanatban az volt az érzése, hogy a temető rettenetes meztelen szobrai
                        közt ő is meztelen áll egy sír fölött, s Újhegyi kéjenc vigyorral bámulja.
                        Egész testében megrezzent, mintha Újhegyi érintette volna. - Hagyjon!</p>
				<p>- Jöjjön - ismételte Madár -, jöjjön... hazaviszem...</p>
				<p>- Nem, nem! - sikoltott a síróbaba, mint a világ bármely más síróbabája
                        sikoltott volna a helyében. - Nem! nem! nem hagyom itt! - borult a
                        holttestre.</p>
				<p>- Ó, őt is hozzák, Ampenszán barátom majd intézkedik - szólt a polgármester.
                        - Jöjjön... vár a kocsi.</p>
				<p>A hosszú-hosszú kőkerítés mögött csótáros lófejek nyúltak ki: a polgármester
                        négy lovának feje, és látszott a kocsis, deréktól, ostorral, mint egy
                        bábszínpadon a Vitéz László; és látszott Szabó János városházi szolga a
                        bakon, arcán a bukott ember gondjaival.</p>
				<p>Ilona azonban megmeredt, mint egy Medúza: idegenül nézett a batárra, idegenül
                        nézett a fölébe hajoló Madár Jánosra, mintha egy közömbös tolakodó volna, s
                        idegenül nézett a temetőből kivezető útra, amelyen ebben a pillanatban két
                        új alak közelgett.</p>
				<p>Künn sivított a villamos fűrész, csengtek a kocsik, valami nagy emberlárma
                        támadt, az ostor megrezzent a fal bábszínpadán, a fehér kőkísértet szinte
                        megmozdulni, karját emelni látszott a déli napfényben.</p>
				<p>A két új alak különös esetlenséggel szaporázta lépteit a holtak porában, két
                        új szereplő a bábjátékhoz, két jelentéktelen, de izgatott és álmatlan
                        emberke: az egyik hangos volt, a másik levert.</p>
				<p>A polgármester megismerte őket. Az egyik Partos Kálmán, királyi járásbíró, a
                        másik Kovács Endre tanító volt.</p>
				<p>Partos bíró a városházáról egyenest a temető felé indult gyalog, ahová könnyű
                        volt eltalálni, csak a pesti villanyos síneit kellett követni. Tudta, hogy
                        Ampenszán kárpitos ott lakik jelenleg a temetőben, s azért ment, hogy
                        visszakérje tőle a bútorok áthúzására adott előleget, visszavonva a
                        rendelést. Persze! most már ilyen luxusra egyáltalán nem telhetik - ez az
                        egyetlen gondolat állt csak tisztán benne. A többi: az újvárosi két nap
                        cikázó emlékei: ó! a könnyelmű pénz, amit lefizetett a házra... telepi
                        házára, mely immár sohasem fog felépülni... a fölvett adósság, mely egész
                        életét nyomni fogja... a terhes és költséges költözködés, amely előtte áll;
                        és hogyan, miből, hova?... ó! fegyelmit kaphat, bizonnyal áthelyezik a
                        tüntetésen való részvétele miatt... és az okmányai! minden okmányát
                        elvesztette! a táskát, melyben életének hivatalos létjogát érezte!...
                        micsoda társaságba keveredett, miken ment keresztül, miket követett el! és
                        szegény felesége várta és sajnálta azalatt... s a nő, akivel tegnap az
                        éjszakát töltötte!... s a pénz, az utolsó pénze, amit ma éjjel a kártyán
                        elvesztett!... a jövő, amit elvesztett!... a felesége, akinek a szemébe kell
                        nézni!... a gyerekek, a családos ember felelőssége!... hogyan mondja el?...
                        és hogyan élje túl?...: ez mind egy káosz volt, háttér volt, eltörpült
                        egyetlen kicsinyes, csökönyös, szükséges, silányka gond előtt! visszakérni
                        Ampenszántól az előleget! Restellte, de muszáj! És pipogya, gyáva drukk
                        töltötte el szívét: mit tesz, ha a kárpitos nem hajlandó a pénzt visszaadni?
                        honnan szerezhet pillanatnyilag máshonnan? kitől kér? mit ad el? micsoda
                        szégyen vár még rá? mert alig volt annyi a zsebében, hogy fölülhessen erre a
                        sárga villanyosra, s kiszabaduljon az újvárosi pokolból. Abban a helyzetben
                        volt, amelyre rendes, józan, beosztó hajlamai mindig a legnagyobb
                        megvetéssel néztek, s amelyet, a közmondás szerint, még a kutyák is
                        megtisztelnek megvetésük különös jelével. Éppen ezért a végső züllés
                        érzetével, s mintegy szalmaszálba kapaszkodva, indult meg gyalog, álmatlan,
                        fejfájósan és reggeli nélkül a temető felé.</p>
				<p>Egy óra felé volt, a nagy, kormos, füstös, kéményes gőzvasút robogott át a
                        főtéren, szénszagot csapva rá; “réz, bútor, ruha, toll, cipő, mindenfélét!”
                        krákogta egy handlé s Újváros legifjabb csibészei töltötték meg az utcát,
                        lóbálva táskáikat a megszabadulás örömével; Partosnak mindenben első
                        újvárosi benyomásai éledtek föl (a fiú, aki tegnapelőtt - ó, milyen régen
                        volt! - megérkezése alkalmával rákötötte magát kalauznak); egy óriás, sivár,
                        modern, vörös iskolaépület kapuja egyszerre kirobbant, s egy vadul üvöltő
                        kis indiáncsapat pillanat alatt lesodorta a járdáról a csatornába; s míg,
                        szégyenben e viháncoló apróságok előtt, idegesen veregette durván bekötött
                        sebesült kezével amúgy is alaposan megszenvedett ruhájáról a piszkot,
                        egyszerre csak rettenetes barátja, Kovács tanító állt előtte, szokott
                        nagyhangúságával, mintha ezer szája volna, olyik a gyerekek felé ordítva,
                        akik riadtan kotródtak, más száz izgatottan a hírek elé tátva, amiket Partos
                        a városházáról hozhatott, s az egész ember egy váratlan ujjongássá, egy
                        magánkívüli lúdbőrzéssé alakult a Madár bukásán, végképp elfeledve már az
                        átdúlt éjszakát, mikor barátja utolsó pénzét vesztette el kártyán, és tőle
                        kért kölcsön...</p>
				<p>- Megyek, veled! beszélj! megyek veled! - kiáltotta. Ó, mennyire szeretett
                        volna Partos szabadulni tőle! mert sértette hangos ujjongása, s restellte is
                        kissé előtte, hogy a kárpitosnál az ő közvetítésével tett kevély rendelést
                        visszaszívni megy. De a tanító lerázhatatlan volt. És micsoda különös,
                        látványokkal és eseményekkel teli volt ez a néhány percnyi gyalogút Újváros
                        sivár forgatagában! Mikor a Temető utcai nagy építkezéshez értek, egy
                        kiáltást és egy zuhanást hallottak: valami munkás esett le az állványról.
                        Rögtön csődület támadt körülötte, idegen nyelvű szitkozódások és siralmak
                        zendültek. A tanító hangos magyarázgatásokkal kommentálta az eseményt:
                        kiderült, hogy a szétroncsolt munkás olasz volt. Hordágyat hoztak, a tömeg
                        zajongott, egy sötét alak szónokolni kezdett. De már egy másik
                        szerencsétlenség is történt: a villanyos elütött egy kisfiút. Az iskolás
                        könyveket lapokra szétesve lábuk elé dobta a lökés lendülete, az utca porába
                        s a csatorna sarába. Ebben a pillanatban Partosnak is el kellett ugrania egy
                        óriási teherautó kerekei alól, amint a járdára kiszökkent, majdnem
                        nekiütődött a baljós, bádog oszlopszekrénynek, mely keresztbe tett
                        lábszárcsontok között rámeszelt halálfejjel rivallt rá: Életveszélyes! Egy
                        izmos lábszárait fehér harisnyában térden felül mutogató leány (akire
                        ráismert, hogy épp tegnapelőtt is látta már az utcán) szemébe kacagott. De
                        már ott voltak a hosszú-hosszú falnál. A bíró majdnem elfulladt valami
                        rettenetes orrfacsaró bűzben, amit hirtelen feléjük csapott a szél.</p>
				<p>- A büdös gyár enyvszaga! - magyarázta Kovács. - Büdös ez a város, mint a
                        halál.</p>
				<p>- Mit gondolsz - aggályoskodott a félénk Partos -, visszaadja Ampenszán az
                        előleget? Bevallom, neked, hogy...</p>
				<p>- Te! láttad volna ezt az Ampenszánt - vágott a szavába Kovács -, láttad
                        volna, itt tettük át a falon... tegnap éjjel, mikor hazahoztuk a Seligből...
                        látod ezt a falat?... a Stark Rezső nyomta föl a lábát... úgy ingott-bingott
                        rajta, nem mert beugrani... istenuccse olyan volt, mint a Vitéz László a
                        lizsében... a végin úgy kellett lelökni, hogy bepottyanjon... Már én nem
                        tudom, mi lett aztán, talán reggelig ott hevert a sírok közt a holdvilágban!
                        De nézd, a polgármester fogata! Ott állt a négyeshintó a kapunál, s Partos
                        szíve fellüktetett, mint a félénk gyermeké, ha tanítóját látja: mindenütt ez
                        az ember! S eszébe jutott, amit a városház folyosóján hallott - a sötét
                        Balázsy odaejtett szava, mikor a polgármester a “szomorú expedícióról”
                        beszélt:</p>
				<p>- Emberéletről van szó!</p>
				<p>S elfeledve, hogy imént éppen a polgármestert akarta meginterjúvolni, most
                        szinte elijedt miatta, s talán be se ment volna a temetőbe, ha a tanító
                        előtt indokolni tudja hirtelen hátrálását.</p>
				<p>- Hát, János, magával mi lesz, ha a polgármester úr megbukik? -
                        kedélyeskedett közben a fölhangolt Kovács a bakon ülő városi szolgával.</p>
				<p>- Tessék már mondani valami újságot, tekintetes úr! - izgatódott János,
                        akinek bőrére ment. - A nagyságos polgármester urat nem merem
                        kérdezni...</p>
				<p>- Legyen nyugodt, János, majd szerzünk egy pedellusi állást! - hazudta
                        magának a protektor fölényét a tanító. - De mi ez? - kérdezte egyszerre,
                        amint messzebb, az építkezésnél fölharsant a tömeg.</p>
				<p>- Az a Szulimán szaval, merthogy egy ember leesett az állványról - felelt
                        Szabó János. - Azt mondják, az urak munkája pusztítja a szegény népeket.</p>
				<p>- Ne higgyen ilyen szamárságot, János! - kiáltott vissza Kovács; de már bent
                        voltak a temetőben. Az őrház előtti udvarkán a déli nap fényében hevertek az
                        Ampenszán kárpitosi utenziliái: különös, groteszk és szinte kísérteties
                        tárgyak, melyek itt látszottak igazán helyükön a sírok között: a karszék
                        puszta és meztelen váza, a fölbontott dívány, melyből kilógott a lószőr, és
                        kikarikáztak a rossz rugók, mint egy fölmetszett gyomorból a belek: és még
                        itt is rajta a korhadt pincskalap.</p>
				<p>- Kit tetszik keresni? - kérdezte a sovány Ampenszánné gyanakodva Partostól,
                        akit Kovács szokása ellen előrebocsátott.</p>
				<p>- Ampenszán igazgató urat - kezdte Partos, de az asszony már megpillantotta a
                        tanítót, és kitört:</p>
				<p>- Ó, maga az? maguk azok? Jaj, nekem, hát még itt sem hagynak békét annak a
                        szegény embernek! Maguk miatt vagyok én szerencsétlen, meg amiatt a Madár
                        János miatt, hogy az Isten ne áldja meg soha! Pfuj, hát micsoda tanító az
                        ilyen? tegnap is holtrészegen hozták nekem haza! utolsó krajcárig elitta a
                        pénzét! Pedig éppen nagy rendelésre kapott előleget! anyagot kellett volna
                        rajta beszerezni! Mindig így van! nem csoda, hogy ott kellett hagyni a
                        mesterségét! azért kell a temetőben laknom! Most meg azt hallom, megbukik a
                        Madár; ki tudja, nem csapják-e el innen is?</p>
				<p>- Nyughasson, édes Ampenszán néni! Itt a barátom, királyi járásbíró! ő tette
                        azt a nagy rendelést! Ő akar beszélni az urával...</p>
				<p>- Ó, kérem nagyságos úr... - juházott meg egyszerre az asszony -, ne tessék
                        haragudni, de ha tudtam volna... Ne tessék úgy venni, amit mondtam... mi
                        asszonyok mindig bolondokat beszélünk, csakhogy szidhassuk a férjeinket...
                        Ó, kérem... tessék... ott az uram a polgármester úrral...</p>
				<p>S Partos feszélyezve s akarat nélkül indult meg zsinórbábulépteivel a holtak
                        alléján.</p>
				<p>- Ó, barátom! micsoda temető ez - zengett Kovács, az örök cicerone. - Nézd,
                        és ott állnak a Bontó sírjánál. Igen, az az orgazda, sikkasztó, s ezt a
                        követ a lánya emelte, kétségkívül szerelmi jövedelmeiből...</p>
				<p>- De talán... talán ne zavarjuk most a polgármestert! - mondta Partos, amint
                        a csoportot látta.</p>
				<p>- Ó, barátom!... Kár volna meg nem ragadni az alkalmat, hogy beszélhetünk
                        vele!... Hiszen te is beszélni akartál vele... Magad mondtad, hogy beszélni
                        akartál vele... Most beszélhetsz vele a telepről... Követelheted vissza a
                        pénzedet!... Két előleget egyszerre: Ampenszántól és tőle... És most jut
                        eszembe, te pillanatnyi pénzzavarban vagy... Tudod mit? kérj addig is tőle
                        kölcsön: ő nagyon előzékeny az ilyenekben... no lehet is, eleget összelopott
                        a várostól! Mondd meg neki, hogy vesztettél, hogy haza kell utaznod...</p>
				<p>Ebben a pillanatban megállt, mert megpillantotta a véres holttestet.</p>
				<p>- Szomorú szerencsétlenség színterére méltóztattak beérkezni - fogadta őket
                        Ampenszán, mint egy vészes kikiáltó. - Éppen hivatalom távbeszélője felé
                        indultam, intézkedési foganatosításokat teendő.</p>
				<p>A kőkísértet ujjongott a síron, a gyárból jött irtózatos bűz betöltötte az
                        egész levegőt, a villamos fűrész sivított, az épülő háztól ordító emberek
                        lármája hatott idáig, az utca macskafejes kövezetén süketítő zörgéssel egy
                        teherautó száguldott végig, s amint befordult a hosszú-hosszú kerítés
                        mellett, szívszakasztó sikoltás hallatszott, s aztán kisvártatva még egy,
                        mintha az autó minden fordulónál egy emberi lelket gázolna el, Ilona mereven
                        és sápadtan állt föl, Madár által támogatva, és mintha várt volna valamit,
                        szárogatta könnyét, a zokogás már csak torkában lüktetett. Ampenszán
                        megindult az őrház felé, de amint a temetőkapu közelébe ért, egyszerre
                        meghőkölt, mert a teherautó teljes gyorsasággal egyenesen bekanyarodott a
                        temetőbe, egyenesen neki Ampenszánnak.</p>
				<p>Ampenszán éppen hogy félreugrott, és kifejezte temetőigazgatói rosszallását
                        ily járműveknek a holtak birodalmába való behatolása fölött, de nem volt
                        ideje, mert rögtön fordult az autó is, mintha egyenesen el akarná gázolni,
                        úgyhogy Ampenszán kénytelen volt hirtelen beugorni az útról a sírok közé. Az
                        autó azonban oda is követte, átgördült egy síron, és nagyot zökkent rajta,
                        azután egy nagy lapos sírkő jött, azon is végigugrott kerekeivel, hogy majd
                        azt lehetett hinni, összetörik, Ampenszán ijedten szaladt tovább, átugrálva
                        a sírhalmokat, az autó mindenütt utána, mint egy hullámos földön, mint
                        valami hullámvasút, döccenve, zökkenve, iszonyatos töff-töffözéssel, és így
                        végighajszolta a temetőn, többször, körbe-körbe, és főleg elzárva útját a
                        kapuktól. Ampenszán meg-megbotlott, néha majd elesett, de felugrott megint,
                        fürgesége és ügyessége százszorozódni látszott, könnyedén ugrált az autó
                        előtt, pontosan kikerülte. A sírok összevissza voltak már taposva, és az
                        egész temető széthányva. Keresztek eldőltek, márványok sérültek, nagyokat
                        ütődve. A végén a hajsza körei mind kisebbek lettek, s Ampenszán
                        kétségbeesett lihegéssel menekülve odaugrott a karjait égnek emelő
                        kőkísértet elé, ahol Madár, Ilona, Partos és Kovács sápadtan és megmerevedve
                        nézték a különös jelenetet, s majdnem beesett a holttest vérébe. A gépkocsi
                        ebben a pillanatban megállt a riadt csoport előtt, és sofőrje, a normálisnál
                        sokkal nagyobb alak, fekete szemvédővel, mely miatt semmi sem látszott
                        arcából, körülhordozta rajtuk tekintetét, s legalább amennyire ezt
                        fejmozgásából látni lehetett, hosszan időzött a holttesten. Hihetetlen, de
                        látni lehetett, hogy a fehér kőkísértet formálisan megreszket e tekintet
                        súlya alatt. Ampenszán azonban felbátorodva odaállt a különös sofőr
                        elé.</p>
				<p>- Temetőigazgatói megrovásom... - kezdte; de ebben a pillanatban a Sofőr egy
                        kissé megemelte szemvédőjét, úgy, hogy Ampenszán, de senki más,
                        megpillantott valamit arcából.</p>
				<p>- Nem ismer? - kérdezte.</p>
				<p>Ampenszán visszahőkölt, és mozdulatlanná meredt.</p>
				<p>- A főnök! - hörögte hivatalosan. A Sofőr a holttest felé intett.</p>
				<p>- Be fogjuk csomagolni - mondta. - Tessék elővenni a kellékeket!</p>
				<p>Ampenszán szótlanul az autó nyitott tartályához lépett, amelyben különös,
                        koporsó nagyságú skatulyák voltak láthatók, s egy elkerített rekeszéből nagy
                        nemzetiszínű takarót vett elő.</p>
				<p>- Begöngyöljük?</p>
				<p>- Természetesen.</p>
				<p>Ampenszán begöngyölte a holttestet a nemzetiszínű takaróba, kárpitosi
                        pontossággal ügyelve a redővetésre, s aztán fölemelték, ő lábtól, a Sofőr
                        pedig fejtől, és behelyezték az egyik skatulyába. Ilona egy pillanatra
                        fölocsúdva merevségéből mozdulatot tett, és fölzokogott. A Sofőr intett
                        Ampenszánnak.</p>
				<p>- Most rajta a sor - mondta.</p>
				<p>- Nem vagyok oka semminek! - zokogott Ilona. - Mindig őt szerettem. Nem
                        vagyok oka semminek.</p>
				<p>- Nem is - felelte a Sofőr, s hangjában mosoly érzett. - Igazán semminek. -
                        Aztán újra Ampenszánhoz fordult: - Visszakerül a gyárba. Át fogjuk
                        öltöztetni. Kárpitosmunka.</p>
				<p>- Jó kárpitosmunka - felelte Ampenszán.</p>
				<p>A Sofőr Ilona vállához ért, s Ilona megmerevült, mintha fából volna. Utána
                        Partos következett.</p>
				<p>- Erre címzés kell - mondta a Sofőr. Ampenszán hozta a kellékesládából a
                        festékesbögrét és ecsetet, s a Sofőr maga mázolta rá a nagy dobozra a címet:
                        Nagyságos Partos Kálmánné úrasszonynak, Szakolcán. - A bélelésen
                        megakadtak.</p>
				<p>- Lószőr? Tengerifű? - kérdezte Ampenszán.</p>
				<p>- Nem, nem! Mezei fű! Margaréta!</p>
				<p>Partos úgy érezte, mikor a skatulyába befektették, hogy ismét gyermek, az
                        öreg pap nagybácsijának kertjében, az illatos margaréták között hever. -
                        Kováccsal hamar végeztek.</p>
				<p>- Ez üres - mondta Ampenszán.</p>
				<p>- Igen. Hólyagbábu. Úszik a vízen - felelte a Sofőr. Nem is tették
                        skatulyába, csak úgy dobatta rá a kocsira. Aztán körülnézett.</p>
				<p>- A zsidók nincsenek itt?</p>
				<p>- Nincsenek - felelt Ampenszán. - Azokat nálunk külön csomagolják. - És a
                        távolabb látszó zsidó temető felé mutatott.</p>
				<p>- Mindegy - szólt a Sofőr. - Most tánc következik. - A fehér kőkísértet
                        fölujjongott, megrázta karjait, és ugrálni kezdett. A többi sírkövek, a
                        meztelen, allegorikus alakok, az obeliszkek és a kőkeresztek, mind vad
                        táncba fogtak. De a Sofőr szigorúan intett:</p>
				<p>- Nem ti! A másik csapat! Ti nem táncoltok soha! - A kövek újból megmeredtek,
                        hanem a föld alól különös tompa tánc robaja hangzott, s a föld szinte
                        emelkedni és porzani látszott, mígnem a Sofőr haragosan dobbantott
                        lábával.</p>
				<p>- Nem ti! Nem ti! Ti még nem vagytok készen! A zöld ruhás csapat!</p>
				<p>A föld elhallgatott. Hanem szél jött, friss szél, és a füvek és a margaréták
                        és a gazok, csalán, lapátfű és keserűlapu, és künn az utca poros akácai,
                        üdítő, vidám hajlongásba kezdtek. A Sofőr visszaült kereke mögé.</p>
				<p>- Nincs semmi baj - mondta. - A bábuk rendben működnek, és a tánc azért nem
                        akadt meg. Ők persze nem tudják, mire való. Mint a fogzás. Elég nagy fogak -
                        pillantott Újváros házaira. - Fogzik ez az ország, s a fogzás lázzal jár.
                        Még jó egypár lázon át kell esni. A fő, hogy a tánc meg ne akadjon. Ezek
                        csak tejfogak; majd jön más, jobb... Nem az én dolgom; az Úr tudja, mit
                        tesz. Én csak igazgatom a bábukat. - Eközben tekintete a megmerevült Madár
                        Jánosra esett.</p>
				<p>- Ennek a rugója még nem járt le - mondta a mellette ülő Ampenszánhoz. - Csak
                        megakadt valamiben. Mihelyt kiszabadul, tovább jár.</p>
				<p>Ampenszán nem felelt, mert az ő rugója lejárt. A Sofőr megforgatta a
                        kormánykereket, s elrobogott.</p>
				<p>A növények táncoltak tovább a sírok fölött, a kövek mozdulatlan álltak, künn
                        pedig Újváros nagy masinája forgott... A zajos utcákon semmi feltűnést sem
                        keltett a Bábjátékos gépkocsija.</p>
			</div>
		</body>
	</text>
</TEI>