<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU24820_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Az opálgyűrű</title>
            <author>
               <persName>
                  <surname>Havas</surname>
                  <forename>István</forename>
               </persName>
               <date from="1873" to="1950">1887–1943</date>
               <idno type="VIAF">262538357</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">19358</measure>
            <measure unit="pages">43</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Az opálgyűrű</title>
               <date>2023-08-15</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/24800/24820/"/>
               <respStmt>
                  <resp>Original Electronic Edition</resp>
                  <name>Molnár Éva</name>
               </respStmt>
            </bibl>
            <bibl type="printSource">
               <title>Az opálgyűrű</title>
               <author>Havas István</author>
               <pubPlace>Budapest</pubPlace>
               <publisher>Singer és Wolfner</publisher>
               <date>1942</date>
               <ref target="https://mek.oszk.hu/24800/24820/"/>
            </bibl>
            <bibl type="firstEdition">
               <title>Az opálgyűrű</title>
               <author>Havas István</author>
               <date>1924</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-15"/>
     </revisionDesc>
  </teiHeader>
  <text>
      <body>
         <div type="chapter">
            <head>A Remetelak</head>
            <p>Reggeli hat óra. Fejedelmi pompában csillognak a martonosi park ősi fái, nevető
               virágágyai. Tavai mintha egy nagy gyémánttengerből emelkednének föl. Pazar tündöklést
               áraszt a nyári reggel a földre.</p>
            <p>A lombárnyalta, kanyargó fehér úton egy fehér leány lépeget. Nyulánk magas alakja,
               komolykodó léptei ellenére is rögtön észre veszi a figyelmes szem, hogy még egészen
               fiatal, legföljebb tizenhat éves. Aranyszőke haja vastag fonatban a vállára hull.
               Kezében jókora német könyvet cipel és a Remete-lak felé tart, mely a park sötétlő
               fenyvesei alatt húzódik meg.</p>
            <p>Maga a lak egyszerű, de művészi építkezés, a tizennyolcadik századvégi előkelők
               ízlése. Künn a bejárattól jobbra látható a Remete-szobra, amint magányában egy padon
               pihen. A padon jobbról egy varangyos béka ül s kiálló szemeit egyetlen barátjára a
               remetére mereszti. Balról pihen egy rigó, nyugodt érzéssel, otthonosan. Maga a remete
               alakja elgondolkozva tekint a fák sűrűje felé, hajlott, összeesett testtartással,
               mellére omló nagy szakállal.</p>
            <p>A Remete-lak fehér falait csúcsíves ízlésben, művésziesen kötött nád-zsup fedi. A
               csinos faragású ajtó kilincse is fából való, zöld selyemzsinór csüng le róla.</p>
            <p>A fiatal leány ebben a percben húzza meg a zsinórt, mire az ajtó kitárul s egy nagyon
               egyszerűen bútorozott szobába toppan be. Az asztal, a székek, a szekrényke, a
               pamlag nem palizander-fából, hanem fehérkérgű nyírfából valók, művészi érzékkel
               összeróva és megformálva. A falakon Dorfmeister mesternek, a túladunán ismert
               festőnek, freskószerű képei fogadják a belépőt. A képek tárgya a remete életét
               magyarázza. A leány egy pár pillanatra megáll a szoba közepén és jóleső érzéssel
               szemléli ezeket a képeket. Aztán leül az asztalka mellé, odateszi a magával hozott
               három-négy szál virágot, majd kinyítja a nagy könyvet, melyből pompás színezetű képek
               (növények élethű színekben) mosolyognak feléje. Afféle növényhatározó ez a munka, de
               persze, német, hiszen a leány is ezt a nyelvet beszéli anyanyelvként. Azonkívül tud
               franciául és olaszul s épp most akar hozzáfogni az angol nyelv megtanulásához, a
               missz már valahol úton is van a martonosi országoshírű kastély felé.</p>
            <p>Illő most már, hogy ezekután megtudjuk a lány nevét. Terézia komtesz ő, a Korompay
               gróf egyetlen leánya, nemcsak testileg, de lelkileg is valósággal csodás jelenség.
               Rövid gyermekéletéből édeskeveset töltött még az ősi kastélyban és parkban. Most is
               csak egy napja van itt még, Bécsből jött ide, a Billig-Preindl-féle intézetből, ahol
               a magyar mágnásleányok jelentős része nevelődik olyan sült németté, aminőknek azokat
               a felséges Mária Terézia királyasszony, sok ügyeskedéssel annak idején, átformálni
               akarta.</p>
            <p>Terézia komtesz azonban nagyon boldog, hogy Martonoson lehet végre és szabadon élhet
               boldog eszményeinek, melyeket különféle könyvekből s valahonnan másutt is az élő
               levegőből magába szítt. Rajongója a természetnek, különösen a növényeknek, amiknek
               latin nevét is tudja. Nagyszerű herbáriuma van, gondosan préselt, megnevezett és
               osztályozott növényekből. Egész kis tudós a szorgalmas grófleány.</p>
            <p>Három darab általa még nem ismert növényt talált most a parkban, azokkal akar
               közelebbről megismerkedni. Természetesen, a dolog nem megy olyan könnyen, alaposan
               kell neki látni a munkának, hogy jól meghatározza az ismeretlen növényeket.</p>
            <p>Amint kitekint azonban a nyitott ajtón, egy nagyobbfajta diákfiút lát jönni az úton,
               egyenesen a Remete-lak felé. Az ő kezében is egy jókora könyv van, s abba többször
               beletekint. Valamit fennhangon mondogat. Egyszerre csak becsukja a könyvet s vidám
               magyar nótát fütyürészve, a remete szobrához lép, vállára teszi a kezét s
               barátságosan köszönti:</p>
            <p>- Jó reggelt, öreg apó! Még mindig ezzel a békával beszélget?</p>
            <p>A remete azonban életbölcs lévén, márványból is való, nem nagyon zavartatja magát a
               jókedvű diáktól s nyugodtan nézi tovább is az erdős park végtelenjét.</p>
            <p>A diák erre otthagyja s ugyanazzal a víg füttyszóval belép a kis lak nyított ajtaján.
               Mennyire meghökken azonban, amikor hirtelen-váratlan ott látja maga előtt az
               asztalkánál a komteszt, aki szintén nem kevésbbé meglepetve, bámulja a betoppanó
               jövevényt.</p>
            <p>A diák visszatántorodik s az ajtó felé hátrál, de előbb mélyen meghajolva, szótlanul
               köszön. Egészen a füléig elpirul; zavarában azt sem tudja, hogyan tünjön el innen.
               Két fekete szeme azonban oly kiváncsian csillog, mint két kárbunkulus.</p>
            <p>A komtesz ellenben, aki erre a látogatásra úgylátszik, már el volt készülve, egy
               csöppet sem zökken ki fölényes szerepéből. Megszólítja a fiút, természetesen
               németül:</p>
            <p>- Nem gondolta, úgye, hogy engem itt talál?</p>
            <p>A diák most még nagyobb zavarba esik, hiszen egy szót sem ért a zengő német
               nyelvből.</p>
            <p>- Bocsánatot kérek, grófkisasszony, de én nem tudok németül.</p>
            <p>A szép magyar grófleány pedig nem tud ősei gyönyörű nyelvén. Csak ért valamit, a
               diákot is éppen csak megértette valahogy. Ejnye, hátha a diák tud franciául.
               Megszólítja ezen a nyelven.</p>
            <p>Nagy meglepetésére a diák, bár kissé szokatlan kiejtéssel, de elég szabatosan
               franciául válaszol:</p>
            <p>- A kegyelmes asszony engedelmével reggelenkint szabad ide jönnöm, hogy nyári
               penzumaimat elvégezzem ebben a tündérkertben.</p>
            <p>- Óh, Istenem, akkor én magát megzavartam! Elmehetek én a Flóra-templomba, ahol
               stilusosabb is volna: ezekkel a növényekkel bíbelődnöm. Megyek, megyek, maga
               maradjon itt. Tegnap jöttem csak ide, kedves hazámba, nem tudom még a rendet.</p>
            <p>A diák tisztelettudóan szabadkozott és újra bocsánatot kért alkalmatlankodásáért.</p>
            <p>- Én meg a Hársfa-útra is mehetek, az idő gyönyörű. Nem kell nekem itt maradnom, jó
               lesz nekem ott is. Nem zavarom a kisasszonyt.</p>
            <p>- Szó sincs róla, - jelentette ki határozottan a komtesz, - maga itt marad, én pedig
               megyek.</p>
            <p>S azzal szedte is már a könyvet, a növényeket s a könnyű kis vállkendőt, hogy
               távozzon. Olyan természetesen, kecsesen csinálta mindezt, hogy a szabadkozó fiúnak
               nem esett nehezére az előkelő leánytól ezt elfogadni.</p>
            <p>- Hol tanult franciául? - kérdezte a leány, még mielőtt elment volna a Flóra-temploma
               felé.</p>
            <p>- Iskolánkban csak kivételes tárgy a francia nyelv, ott kezdtem s azóta a magam
               diligenciájából tökéletesítem magamat benne.</p>
            <p>- Miért tanulta meg?</p>
            <p>- Voltaire és Rousseau urak műveit szeretném eredetiben olvasni, minthogy hazai
               nyelvünkön nem élvezhetők még eddig.</p>
            <p>- Rousseau urat? Ah, ő az, kinek munkáiból édes apám, míg élt, esténkint nekem
               annyiszor felolvasott. Ez igazán meglepő! - tört ki boldogan a leány. - Édes apámat
               József császár őfelsége barátságára méltatta s együtt búvárkodtak annakidején a
               nagytudományú szerző műveiben.</p>
            <p>- A kalapos királlyal? - jegyzi meg a diák mély tisztelet hangján, de nem minden
               hangsúly nélkül.</p>
            <p>- Miért kalapos? Miért mondja ilyen szokatlan jelzővel?</p>
            <p>- Sohasem koronáztatta meg magát.</p>
            <p>- Ah! Nem is tudtam. Tehát nem koronáztatta meg magát?</p>
            <p>- Nem, nem. Figyelembe se vette ősi alkotmányunkat.</p>
            <p>- Ez igazán érdekes, - teszi hozzá a mágnásleány s ezzel útját is akarja vágni ezen a
               téren a további diskurzusnak, mert őszintén megvallva: itt teljesen tájékozatlan s
               úgy érzi, sokat kellene röstelkednie. A diák kezében levő könyv azonban csiklandozza
               kíváncsiságát s nem akar addig elmenni, míg nem tudakozódik utána.</p>
            <p>- Miféle könyvet tart a kezében? ha szabad kérdeznem!</p>
            <p>- Csokonai úr poétai munkáit.</p>
            <p>- Csokonai úr nem francia költő, ugye?</p>
            <p>- Nem, nem, grófkisasszony, Csokonai úr magyar költő. Igen nagy költő, olyan szépen
               írt, mint Gyöngyössi uram. Talán még szebben is.</p>
            <p>- Ah, - sóhajt, némi fájdalmas, kedvetlen érzést eltakarva a leány, - én az ő munkáit
               és nevét nem ismerem.</p>
            <p>- Csak ezt az egy művecskéjét hallgassa meg, csak annyit, amennyit már megtanultam
               belőle. Milyen csodás zengése van a nyelvének - esd a fiatal diák, eltitkolhatatlan
               lelkesedéssel.</p>
            <p>- Mondja el hát, - biztatja földerülve az útrakész leány s egy percre még leteszi a
               vállkendőt és a nehéz könyvet az asztalra. A diák pedig elkezdi A rózsabimbóhoz c.
               verset mondani. És a csengő fiatal hangon kiejtett szavak, a jól alkalmazott
               hangsúly, a versnek csodálatos titokzatos muzsikája: kimondhatatlan gyönyört
               keltenek a leány szívében. A fiú meg csak mondja, mondja, nem tudja, de mintha
               érezné, hogy hódít a költő remekével:</p>
            <p>Nyílj ki, nyájasan mosolygó</p>
            <p> Rózsabimbó, nyílj ki már,</p>
            <p> Nyílj ki: a bokorba bolygó</p>
            <p> Gyenge szellő csókja vár!</p>
            <p>Nyílj ki, gyenge kerti zsenge:</p>
            <p> Hébe nektárt hint terád.</p>
            <p> Szűz nyakadba Flóra gyenge</p>
            <p> Bársonyos palástot ád.</p>
            <p>Óh, miként fog díszesedni</p>
            <p> Véled e parányi kert!</p>
            <p> Óh, hogy óhajtják leszedni</p>
            <p> Rólad azt a drága szert!</p>
            <p>Hadd szakasszalak le, édes</p>
            <p> Rózsaszál, szép vagy te már!</p>
            <p> Hej, ha meglát, hány negédes,</p>
            <p> Hány kacér leányka vár!</p>
            <p>Nem, nem egy leány se nyissa</p>
            <p> Büszke fűzőjét reád,</p>
            <p> Ültetőd kedves Julissa</p>
            <p> Néked újabb kertet ád.</p>
            <p>Ott kevélykedj bíboroddal,</p>
            <p> Ékesebb bíborja közt!</p>
            <p> Ott kevélykedj illatoddal</p>
            <p> Kedvesebb illatja közt!</p>
            <p>A fiú arca maga is olyan lett, mint a dicsőített rózsa. Az öröm, hogy olyan jól
               mondta el a verset, egészen eltöltötte. De a grófleány is felhevült s elragadtatással
               mondta:</p>
            <p>- Gyönyörű! Köszönöm az élvezetet, amit nyújtott nekem!</p>
            <p>- Azt hittem, csak a felét tudom, - vallotta be a fiú - s ime, az egészet tudom már.
               Oly könnyű s oly fülbemászó dalocska ez!</p>
            <p>- Ha francia volna Csokonai úr, az egész világon ismernék, - mondja a leány.</p>
            <p>- S mert magyar, csak mi némelyes diákok ösmerjük, egy-két professzor úr jóvoltából.
               Pallérozatlan-é az ilyen magyar nyelv, mint elleneink mondják?</p>
            <p>- Éreztem csodálatos muzsikáját és sohasem felejtem el, - tört ki a leány, szinte
               elszólva magát. De szedte is könyvét, kendőjét s otthagyta a Remete-lakot most már
               nagyhamar.</p>
            <p>A fiú ottmaradt az ajtóban s utána nézett. Egy pillanatig úgy érezte, mintha
               tündérálom játszott volna véle.</p>
            <p>A leány pedig, a lábai alatt alázatosan meglapuló apró kavicsokra lépve, ajkai közt
               két sorát mondotta a bűbájos versezetnek, mert oly könnyen megragadt idegen szavakhoz
               szokott fülében is:</p>
            <p>„Nyílj ki, gyenge kerti zsenge,</p>
            <p> Hébe nektárt hint terád!”</p>
            <list type="simple">
               <item> </item>
            </list>
         </div>
         <div type="chapter">
            <head>
              II. A Holdfény-szonáta
            </head>
            <p>Mikor a fiatal gróf leány déltájt a kastély udvarán át a főbejárat felé tartott, egy
               egyszerűen, de jóízléssel, inkább úriasan öltözött asszony futott elébe boldog
               arccal, kitörő örömmel. Majd kezét megcsókolva, átölelte és össze-vissza csókolta az
               arcát.</p>
            <p>- Isten hozta, méltóságos komteszka! Isten hozta nálunk! Csakhogy már egyszer haza is
               került. Istenem, hisz nálunk született, ez az igazi földje!</p>
            <p>A harminc egynéhány évesnek látszó asszonyságot csak most ismeri fel Terézia komtesz.
               Ő a Zsuzsó néne, egykori dajkája, akit annyira szeretett, s aki most mint kulcsárné
               tesz szolgálatot a kastélyban. Persze, hogy szíves szóba elegyedik vele mindjárt, de
               hát a magyar szó nem megy, ráfanyalodik a németre. Olyanformán megy aztán a társalgás
               kettejük közt, hogy Zsuzsó néne ért németül, de magyarul beszél. Terézia komtesz
               pedig ért magyarul, de németül beszél.</p>
            <p>Miután a viszontlátás apró örömein túlestek, a komtesz a kis Janika után
               kérdezősködik, az egykori dadának, most kulcsárnénak fia után, ki neki teljesen
               kortársa és mi tagadás: tejtestvére is. Igen, igen, a derék Szűrszabó Jánosné akkor
               (maholnap tizenhat éve) megosztotta tápláló anyai tejét egyetlen fia és a
               grófkisasszony közt. De oly egészséges, ifjú asszony volt, hogy tellett a táplálékból
               kettőnek is és nagyszerűen felnevelődtek a gyerekek. Büszke is volt erre a jó
               Szűrszabóné s arra is, hogy szerették a kastélyban: az uraságtól kezdve lefelé
               úgyszólván mindenki - le egészen az udvarosig.</p>
            <p>- A „kis” Janika? - ismétli a szót némi borulattal az asszony - hiszen már nagy
               kamasz, diák az istenadta és ma valami bajt csinált, hallom.</p>
            <p>Terézia grófkisasszony hirtelenében kap a szó után:</p>
            <p>- A Remetelakban? Hát ő volt az? És nem is mondta!</p>
            <p>- Hiszen épp ez az, hogy nem is mondta el, hogy kicsoda. De aszondja, szegény, hogy
               úgy belezavarodott, hogy azt is elfelejtette, hogyan hívják.</p>
            <p>- Persze, persze, nevet a kis grófnő - nem kellett volna odamennem. Dehát nem tudtam,
               hogy a Jani is oda szándékozik.</p>
            <p>- A kegyelmes asszony megengedte neki, hogy addig, amíg másra nem kell a Remete-lak,
               reggelenkint ott tanulgathat benne. Mert nagyon jó fiú ám, és nagyon jól végzi az
               oskoláit. Sokat tanul, nagyon sokat.</p>
            <p>- Azt már láttam, Zsuzsó néne. Csak gratulálni tudok magának a fiához. Sok öröme lesz
               még benne. Ejnye, ejnye, de hogy nem mondta ezt az a gyerek mindjárt, hogy kicsoda!
               Megkérdeztem volna, de én is rösteltem. Mégse tehetem, hogy a nevét kérdezzem, még
               azt hitte volna, hogy valami gőgből teszem.</p>
            <p>- Dehogy is hitte volna, dehogy is, drága jó komteszka. Inkább boldog lett volna
               nagyon. Most röstelkedik az árva feje, hogy olyan buksi volt.</p>
            <p>- Franciául is tud már az a buksi, - vigasztalja az asszonyt a gróf leány.</p>
            <p>- Latinul is ért; a kegyelmes asszonnyal beszélt is már. Megdicsérte a gyereket.
               Olyan boldog voltam, tessék elhinni, komteszka. A tiszttartó úr pedig sokszor
               egzaminálja s az is meg van elégedve vele. Az pedig nagy szó. A tiszttartó úr szigorú
               ember ám!</p>
            <p>- Hát mit szól ahhoz, Zsuzsó néne, hogy ennyire megnőttem!</p>
            <p>- Bizony megnőtt. Olyan, mint a nádszál a kisasszony. Milyen kicsike volt, mikor még
               én dajkáltam! Nagyon jó kis leány volt, alig sírt valamit. Aztán olyan hamar
               megtanult beszélni. Persze, magyarul; hát hogyan is beszéljen egy magyar kis leány,
               ha nem az anyanyelvén! Istenem, hogy abban az idegen világban úgy elfelejtette ezt a
               mi drága nyelvünket!</p>
            <p>- Mindent értek, csak a beszéd nem megy. Hisz tudja, hogy édesapám örökké Pozsonyban
               és Bécsben élt, oda kötötte a hivatala. Én meg a német származású édesanyámmal, meg a
               környezettel mindig németül beszélgettem. Nem is igen hallottam magyar szót. De most
               már megtanulom őseim drága nyelvét, Zsuzsó néne. Majd meglátja, hogy rövidesen hogyan
               fogok diskurálni magával - magyarul.</p>
            <p>- Akkor ismerek én rá csak igazában az én aranyos kis Terézkémre. Ne haragudjon a
               grófkisasszony, de én csak így mondom most is, mert így hívtam, így szólítottam én
               akkor is. Mert akkor is már nagyon kedves volt.</p>
            <p>- No megteszem magának ezt az örömöt, Zsuzsó néne, most is.</p>
            <p>Épp abban a pillanatban két lovas lépett be a kastély udvarára. Az egyik a grófné
               volt, a másik a tiszttartó: nemes Debrőy Gábor uram. Az aratóktól jöttek s valami
               fontos gazdasági ügyet tárgyaltak fennhangon, de latinul. A kegyelmes asszony latinul
               tudott, de magyarul nem. A lovat azonban olyan magyarosan ülte meg, hogy Rozgonyi
               Cicelle sem tette azt különben - Zsigmond király idejében. Ezt megtanulta tőlünk, a
               lovas nemzettől.</p>
            <p>Terézia kisasszony az édes anyjához sietett, akit a tiszttartó épp akkor segített le
               a bogárzó szemű, kedves paripáról, az aranyfakó Leventéről. Korompay grófnén még
               mindig gyászruha volt, melyet férjéért, az egy éve elhunyt grófért még mindig viselt.
               Szőke hajához, kissé lesült fehér arcához jól illett a fekete szín. Még előbb valami
               rendelkezést intézett el Debrőy urammal, aztán búcsút véve tőle, leánya karjába
               kapcsolódott és indult a főkapu felé, mely csakhamar elnyelte őket.</p>
            <p>Az első emeletre mentek s ott egy nagy szobában, a társalgóban telepedtek le. A terem
               hatalmas ablakain a zöld zsaluk le voltak húzva, kellemes félhomály és hűvösség
               fogadta őket. A grófné egy kényelmes karosszékbe vetette magát, fáradt volt, jól
               esett pihennie. Terézia forró szemekkel nézte édesanyját.</p>
            <p>- Mama, - szólt gyengéden - te kimerültél, fáradt vagy. Kora reggeltől kezdve kint
               voltál a tüzes napon. Nem sok ez neked? Édes!</p>
            <p>- Nem sok, ha muszáj - felelte kedves mosollyal a grófnő. - Utána kell néznem
               mindennek. Egy magyar közmondás azt tartja, hogy a gazda szeme hizlalja a jószágot.
               Ebben nagy igazság van, a magyarok bölcs emberek. Sohse bántam meg, hogy magyar
               emberhez mentem feleségül.</p>
            <p>- Ha most a megboldogult papa hallana téged, hálás volna ezért az elismerésért.</p>
            <p>A grófné szemében egy kis harmat gyülemlett. Csillogó kék szeme így még szebb volt,
               mint máskor.</p>
            <p>- Mama, - szólt ismét a leány - engedd meg, hogy zongorázzak neked valamit. A zene
               üdítően hat a fáradt idegekre. Parancsolj, mit játsszak!</p>
            <p>- Mit? - kérdezte elmerülve az asszony - talán a Beethoven Holdfény-szonátáját!</p>
            <p>Terézia szeme ragyogni kezdett a félhomályban a Beethoven-név hallatára. Minden
               további kérés, vagy biztatás nélkül már ott ült a zongora előtt és megütötte annak
               fehér billentyűit. Csodálatos akkordok szakadtak ki erre a zongora kebléből és
               szálltak, szárnyaltak a nagy terem boltívei alatt. Egy holdvette nyári éjszaka bűbája
               rezgett a levegőben. Mintha nem is egy tizenhat éves leány, hanem egy nagy művész ült
               volna ott a varázslatos hangszer előtt. A grófné elfelejtette a délelőtt minden
               fáradalmát, igazán felfrissült és gyönyörrel, élvezettel követte a szonáta lelkét,
               mely annyira megragadta az övét is.</p>
            <p>Mikor a darab utolsó akkordja is elcsendült, a leány édesanyjához rohant
               összecsókolta. Szíve megtelült a nyári éjszakák mélységes sejtelmeivel, annyira
               átérezte a mű minden szépségét. De a grófnőt is valósággal elragadta a játék, mely a
               mű csodás szépségeit annyira érvényre tudta juttatni.</p>
            <p>Leült anyja mellé a leány s pár pillanatnyi csend után megszólalt az asszony.</p>
            <p>- Van egy szép tervem, Teréz. A télire Budára költözünk, a krisztinavárosi jó öreg
               palotánkba, öt-hat hetet azonban a téli évadból szeretném, ha Bécsben tölthetnénk el
               s ez idő alatt te eljárnál Beethoven mesterhez, aki kérésemre megteszi, hogy a
               zongorajátékban tovább képez, szóval: tökéletesít. Mit szólsz hozzá? Nos?</p>
            <p>- Álmaim álma, hogy a nagy Mesterhez eljussak. Óh, ha ő azt megteszi, hogy
               tanítványának elvállal!</p>
            <p>- Egy Korompay-komteszt, akinek családja föl az udvarig úgyszólván minden szalónban
               otthonos, azt is mondhatnám: kitüntetés tanítani.</p>
            <p>- Édesanyám, bocsássa meg, de én úgy hallottam, hogy Beethoven rátarti férfiú, büszke
               művész, akinek nem imponál a rang és társadalmi előkelőség, aki csak azt nézi a
               tanítványban, hogy van-e tehetsége, még pedig van-e kíváló tehetsége.</p>
            <p>- Nos, kedves leányom, akkor is van hozzá ajánlásod, mert van olyan tehetséged a
               zongorához, amely előtt a rátarti mester meghajolhat!</p>
            <p>- Óh, Istenem, ha volna, ha elfogadna ezen az alapon! Nem adnám oda semmiért! Még
               csak egyszer láttam, egyszer hallottam őt játszani életemben s csak egyszer beszéltem
               vele!</p>
            <p>- Termésünk jónak igérkezik - folytatta tervezgetését a grófné -, olyan bevételünk
               lesz, ami megengedi a fényesebb szereplést ezen a télen. Aztán maholnap nagy-leány
               számba mégy, be kell, hogy vezesselek a társaságba. Férjhez is kell majd menned, úgy
               bizony, édes Teréziám!</p>
            <p>- Nem, nem, édesanyám! Csak azt ne mondd, hogy férjhez kell mennem! Én mást
               határoztam, egészen mást magamra nézve - tört ki a leány némi heveskedéssel, ami
               szokatlan volt nála, az alázatos, jó gyermeknél.</p>
            <p>- Te határoztál? - kérdezte a grófné nem minden megütközés nélkül.</p>
            <p>A grófleány észrevette, hogy hirtelenkedett. Kezet csókolt az anyának.</p>
            <p>- Bocsánatot kérek, drága anyám, nem úgy gondoltam, hogy a te jóságos beleegyezésed
               nélkül teszem. Tudod, hogy engedelmes, hódoló leányod voltam és leszek mindenkor.</p>
            <p>- S mi szeretnél lenni, ha már fölvetetted ezt a kérdést? - szólt az anya, mélyen a
               leány szemébe nézve.</p>
            <p>- Angolkisasszony. A tudománynak, az igazságnak papnője. Akit semmi gond le nem
               nyűgöz, aki másokért élhet, másoknak adja oda lelki javait. Láttad-e, édesanyám, hogy
               milyen szegények és elhagyatottak az emberek nagy tömegeikben? Azért olyanok, mert
               szegények, lelki szegények, tudatlanok. Az embereket tanítani kellene, hogy
               helyesebben és szebben gondolkozzanak, hogy vallásosabbak legyenek és hazájukat,
               királyukat jobban szeressék.</p>
            <p>A grófné meglepődött a leánya szavain.</p>
            <p>- Honnan vetted te ezeket a gondolatokat, Teréz? Ki tanított téged ezekre? Te mágnás
               leány vagy, családi dominiumod a te létedet biztosítja, mit aggódsz te másokért,
               akikhez édes-kevés közöd van! Micsoda bohó ábrándok ezek!</p>
            <p>- Apa sokszor olvasta nekem a francia írók munkáit; azokban ezek a gondolatok benne
               vannak, ő maga is gyakran így gondolkozott és azt mondta, soknak kell megváltoznia;
               nekünk mágnásoknak pedig dolgoznunk kell mindenütt, ahol a népek ügyét előbbre
               vihetjük. Apát te nagyra becsülted és tudományát elismerted, ugye, édes jó anyám?</p>
            <p>- El, el, fiam, de te fiatal vagy ahhoz, hogy ezeket a súlyos gondolatokat csak úgy
               fölszedd életed kicsi leánycsónakába, hogy aztán a nagy teher alatt felforduljon s
               vele együtt te is elpusztulj!</p>
            <p>- Én mindig tanulni akarok, tovább és tovább akarom magam képezni. Dolgozni akarok
               úgy, mintha szegény volnék, s keresetemből kellene megélnem. A gazdagságot a
               lelkemben akarom megtalálni, ez a legbiztosabb vagyon. Ki veszi el azt tőlem? ugye,
               senki! A cselédeket gyermekeimnek akarom majdan tekinteni, most testvéreimnek. Én
               lehetek okosabb, mint ők, de nem leszek nagyobb nálok. És minek volnék nagyobb! Mire
               valók azok a nagy különbségek az emberek közt! Aztán meg akarok tanulni - magyarul.
               A magyar nyelv az én anyanyelvem, anyám, ahogy a tied volt a német. Óh, hogy
               szégyenlem magam, hogy nem beszélek jól ezen a szép nyelven!</p>
            <p>A grófnő szeme karikaként kitárult a csodálkozástól, ahogy ezeket a szavakat
               hallgatta. Szerencse, hogy a szobában homály volt és a leány nem vette észre, mint
               cikázik az anya szemében egy-egy haragosabb villám is. De most nem szólt, elnyelte a
               szavakat, csak hadd beszéljen a „gyerek”, hadd mondja el, ami van szívében, hadd
               ismerje meg. A gyerek tehát folytatta beszédjét.</p>
            <p>- Ma reggel a Jani, tudod, a Zsuzsó néne fia, elszavalt nekem egy verset, valami
               Csokonai nevű poétától valót. Nem értettem az egészet, de éreztem, hogy ez olyan
               felséges remekmű, mint például egy Beethoven-szonáta. Micsodás muzsikája volt annak a
               versnek! Hallgasd, az én idegen szóhoz idomult fülemben is megragadt két sora,
               hallgasd csak:</p>
            <p>Nyílj ki, gyenge kerti zsenge,</p>
            <p> Hébe nektárt hint terád!</p>
            <p>Anyuskám, édes, elhatároztam, hogy mától fogva téged és az idegeneket nem számítva,
               mindenkivel magyarul beszélek. Tökéletesen és jelesül akarom beszélni anyanyelvemet,
               meg akarom ismerni literaturáját. Ne haragudj ezért rám, én csak azt szeretném, ha
               belátnád, hogy igazam van. Teréz nem álnok, csak álmodó, de szépet álmodik, anyám!
               Bocsásd meg neki, kérlek s engedd őt szabadjára, választott útján.</p>
            <p>A leány szavai forróan, csodálatos zengéssel gömbölyödtek ki a finom metszésű
               ajkakon. Oly hit, oly erős elhatározás érződött rajtok, hogy a Korompayné haragját
               elmosták, elsodorták, csupán gondolkodóvá tették őt magát. Istenem, így sóhajtott
               fel, ez a beszéd egy közeledő, vagy tán már itt levő kornak a szava, parancsa! Ez az
               eszes és zseniális gyermek már megérezte, én alighanem elmaradtam. Elmaradtam, mert
               engem kevésbbé érdekelt a nagyvilág élete, mint a magam világának önző kicsinysége. Ő
               apjával búvárkodott, olvasott és most én maradtam itt vele. Vajh, lesz-e erőm, hogy
               tökéletes leányt neveljek belőle!</p>
            <p>- Terézia, - mondotta az asszony -, amit te most előadtál nekem, az olyan sok, hogy
               én arra alig tudok neked válaszolni. Látom, szép és nemes útat választottál,
               ideálisat, aminőt csak egy lelkes, gondolkodó gyermek alkothat magának ifjú életében.
               De vajjon jó és üdvözítő-e ez az út? Ezt én még meg akarom fontolni, megbeszélni
               gyámjaiddal, a rokonsággal és majd csak azután válaszolok véglegesen. Addig tanulj,
               olvass, tégy kedved szerint, hiszen rosszat én nem látok eszményi terveidben,
               gyermeki szándékaidban...</p>
            <p>Terézia kezet csókolt édes anyjának, aki viszont megcsókolta leánya kipirult rózsás
               arcát.</p>
            <p>Odakint pedig megszólalt már az ebédre hívó harang. S mintha meleg aranyat kongatott
               volna Teréz szívébe.</p>
            
         </div>
         <div type="chapter">
            <head>
               III. A tizenhét hársfa
            </head>
            <p>A martonosi park szépségének a híre nemcsak az országot, de talán a külföldet is
               bejárta. Főuraink közül a multban többen megszerették a szép nagykerteket; a
               tizennyolcadik század második felében azonban idegen minták szerint előkelő
               palotákat, vadászkastélyokat építettek s azokhoz óriás kerteket csatoltak. Az eddigi
               egyszerű nagykerteket a gőgösen ragyogó díszes „park” váltotta fel. Igy született meg
               a martonosi is.</p>
            <p>Korompay Antal gróf hozta létre, úgyszólván semmiből. A terület puszta erdőalja volt.
               A park szinte varázsszóra állt elő s hozzá kapcsolódott észrevétlenül az erdő, mely
               valójában vadaskert volt, beláthatatlan és szinte bejárhatatlan nagyságú területen.
               Antal grófot, a család fölvirágoztatóját csakis a nagy Antal néven ismerték és
               emlegették a hálás utódok. Az I. Antal, a nagy, az alapító Antal, ki a felséges
               királyasszonynak: Mária Teréziának belső bizalmas embere, egy tucat előkelő udvari és
               közméltóságnak viselője volt. Arcképei ott függtek a családi kastélyok termeiben,
               szokatlan nagyságban, köztiszteletben, nagy megbecsülésben részesülve.</p>
            <p>A martonosi parknak három tava volt, azonkivül az említett Remetelakon és a
               Flóra-templomán kivül: a Napnak, Diánának és Fortunának egy-egy temploma; Pomonának,
               Vénusznak, Marsnak, Neptunnak egy-egy szobra a tavak partján, vagy a nyesett,
               agyonformált fák árnyékában, vagy egyebütt. Valamennyi hírneves bécsi szobrász
               munkája, a Kliebereké, a Fischereké.</p>
            <p>Micsoda híres nagyság volt ez a Josef Klieber, aki például a Bécs mellett levő
               Schneberg-hegyet át akarta a Ferenc király képmásává faragni. Igazán szerencséje volt
               a hegynek, hogy ezt az erőszakot végre nem hajtották rajta!</p>
            <p>De volt a parkban sok minden más is. Nagyszerű feliratok egy-egy díszes oszlopfő
               tábláján, persze latinul, franciául, németül, de magyarul egy sem. Volt a kertben egy
               kinai pagoda és mint ritkaság: egy kávézó-ház is. Nem volt utolsó dolog a csinos,
               formás bábszínház sem, melynek belseje barlangot mutatott s mikor a nézők helyet
               foglaltak benne, apró szökőkútak léptek működésbe a háttérben, az előtérben pedig
               szeszélyesen öltözött babák perdültek táncra. A zenét hozzá egy nagy orgonáló óra,
               egy-egy csodamívű rokka, egy-egy óriás csigahéj szolgáltatta. De voltak székek is,
               melyekre csak rá kellett ülni, bűbájos muzsikával gyönyörködtették a hallgatót.</p>
            <p>A kastély közelében narancsfa, fügefa, babérfaligetek virultak. Az egyik helyen meg
               egy 8-10 méternyi magasságról szökőkút zuhogtatta kristályvizét az apró szobrokkal
               ékesített márvány medencébe. Törpék, manók és parányi koboldok hevertek, vagy álltak,
               vagy épenséggel megbújtak a virágos bokrok között. Amott Pánnak, a görög ligetek
               egykori urának faragott képe, amint elmélázva hétágú furulyáját fújja.</p>
            <p>Mennyi szépség, mennyi művészet, - de mind-mind idegen! Görög, római, francia, német.
               Hová lett a magyar? Tulajdon hazájában sincs otthona? Óh, felséges királyasszony, te
               csodálatos módon Bécsország határát egészen a bihari Detonátáig toltad ki! Tán nem
               is becsületes dolog, hogy ennyire lovagiasak és engedékenyek voltak azok a mi derék
               eleink! Kétszer hét évig tartó háborúba szálltak éretted, leborotválták nemcsak a
               szakálukat, de még a bajszokat is. Parókát húztak a fejükre, pantallót a lábuk
               szárára, aranycsattos cipellőt a lábuk fejére. A kertjeikből is ilyen idegen figurát
               csináltak. Bámulatba ejtő tündérföldek, de mintha idegenben volnánk, mikor bennök
               járunk.</p>
            <p>Ilyen környezetben nőtt eszes, szép sugárleánnyá Terézia komtesz. Idegenes a
               mozdulata, szava, ruhája, kedvtelése. Pedig nagy kár érte. Csupa eszménykép a szíve,
               lelke, de fájdalom, ezek is idegenek. Zrinyi Ilonáról, Szilágyi Erzsébetről annyit
               sem tud, hogy éltek valaha. Nem csoda, nem beszéltek akkor ezekről a
               halhatatlanokról. A rokokó-szalónokban a zagyva francia, a rá következő bidermájerkor
               előkelő termeiben pedig a bécsi német szellem, német divat és német nyelv virágzott.
               Idegen istenek uralkodása volt ez a magyar lélek fölött.</p>
            <p>De ennek a hazai földnek csodás ereje van. Egyideig csak tűri-tűri magán az
               erőszakot, hanem aztán fellázad és ha kitör: elnyel, elsöpör minden komédiát. Ez
               azonban sohasem történik máról-holnapra, hanem fárasztó, küzdelmes esztendők
               egészséges visszahatása minden ilyen nagy fordulat.</p>
            <p>Terézia kisasszonyról helyesen gondolta édesanyja, hogy ezt az igazságot megérezte.
               Még nem tudta úgy, mint mi tudjuk manapság, de már pedzette, hogy a jövő valamit
               rejteget keblében, valami újat.</p>
            <p>A tündéri parkban most is elgondolkozva lépeget a főúton, melyet két oldalt nagyszerű
               fenyősor kísér. Ama bájos zugába tart, ahol a tizenhét hársfából álló kies kis liget
               terül el. Aféle érdekes körönd élőfákból. Egészségtől, ifjúságtól dúzzadó remekei a
               hárs fajának. Egy nagyobbacska kört alkotnak s úgy sorakoznak föl szemünk előtt,
               mintha édestestvérek volnának. Úgy is van, egy esztendőben, egy napon ültették őket
               valamikor. Nagyságra nézve is alig-alig különböznek. Terézia nagyon szereti ezt a
               helyet. Különös ötlete támadt. Minden egyes hársfát egy-egy kedves emberről akar
               elkeresztelni. Már gyűjti is a neveket. Az első, persze, ki volna más és valójában
               nem is lehet más, mint I. Antal, az alapító, a nagy ős. A legszebb és legnagyobb
               hársfa tehát az ő nevét kapja. Már ki is választotta az előző napon, amiben Jani is
               közremunkálkodott.</p>
            <p>Ma lesz a keresztelés, a komtesz most éppen oda tart.</p>
            <p>Az út másik végéről pedig Jani közeledik, a mai ünnepség második, de Terézián kívül
               egyetlen egy részese. Mintha kiszámították volna: pontosan a körönd közepén
               találkoznak. Jani mély tisztelettel köszön; Terézia közvetlen egyszerűséggel nyújtja
               felé a kezét s a köszönést magyarul fogadja. A magukkal hozott apró holmit a
               hársfakörönd közepén levő asztalkára helyezik. A nagy megtiszteltetésre kijelölt
               élőfa boldogan susogtatja sötétzöld lombjait, melyeken a délelőtti nap mámoros, meleg
               fénye olvad föl. Valóban a tizenhét szép fa közt ez a legszebb. Hatalmas, erős
               törzse, csodálatosan hajló izmos ágai: századok hosszú életére engednek
               következtetni. Terézia melléje áll s fehér ruhácskájában úgy tűnik fel ott, mint egy
               liliom. A fiú kíváncsian nézi, mit akar csinálni a boldog teremtés. És a nagy,
               elgermánosult Antal kis unokája: tört gyenge magyarsággal megszólal, szavait a fához
               intézve:</p>
            <p>- Mondd, kedves hársfa, akarod-e a nagy Korompay Antal gróf nevét viselni? Ő ültetett
               téged ide évszázadok díszéül. Felelj, viseled-e szívesen a nagy ember halhatatlan
               nevét?!</p>
            <p>Megkapó gyermeklélek ábrándja tört ki ezekből a szavakból. A fiú szinte elbűvölve
               állt és hallgatta. S egyszerre halk szellőcske szántott végig a park csendjén, a
               hárslevelek megmozdultak s a feleletre szólított fa lombjai könnyed suttogással,
               mintha csak válaszoltak volna Teréziának, aki a fiúhoz fordult csillogó szemmel:</p>
            <p>- Hallotta, Jani, ugye felelt a hárs? Ugye, azt mondta, hogy akarja a nagy nevet
               viselni? Hát hogyne akarná!</p>
            <p>- Azt mondta, azt felelte, jól hallottam én is. Csodálatos egy fa! - tette hozzá a
               fiú a rendületlen udvariasság hangján. - Én még ilyet nem tapasztaltam soha. Hát a
               fáknak is van lelkök!</p>
            <p>Terézia boldogan állt a fiú elé, nagyon tetszett neki a lelkes kitörés. Aztán a kerek
               kőasztalhoz sietett s levett arról egy kis fehér csomagot, amelyből egy nemzetiszínű
               selyemszalag hullott ki. A szalaggal átkötötte a megkeresztelt fát s ezzel az
               ünnepies avatás bevégződött. Most a következő fára került a sor. Ez a II. Antal nevét
               kapta, aki Terézia édesapja volt.</p>
            <p>- Légy büszke rá, hogy viselheted az ő szerény, de nem egészen kisfényű nevét.
               Szerette az embereket és rajongott a tudományokért. Én nemcsak apámat, de egy
               mélységes szívű tanítót is vesztettem benne, - szólt a hársfához, amidőn azt egy
               nemzetiszínű, de azonkívül egy keskeny gyászszalaggal is övezte.</p>
            <p>Jani, az értelmes és kíváló pápai diák, napról-napra jobban bámulta a fiatal leányt,
               akit nem a divatok és a hóbortok különcködése ragadott el, hanem a szépnek és a nemes
               eszményeknek olyan tűzei, amik nőnek, férfinak egyaránt díszére válhattak volna.</p>
            <p>Terézia megint feléje fordult.</p>
            <p>- Nos, jobban megy-e már a magyar beszédem, Jani?</p>
            <p>A fiú készségesen sietett a válasszal:</p>
            <p>- Jobban, jobban, kisasszony! Meglepően jól, - javította ki a fiú önmagát. - Egy
               hónapja se múlt még, hogy tanul, de már is nagynak mondható az eredmény.</p>
            <p>A komtesznak jól esett az elismerés, csak egy megjegyzése volt, amit különben már
               többször is hangoztatott.</p>
            <p>- Ne mondjon engem, Jani, kisasszonynak. Én a maga testvére vagyok, elég, ha
               Teréziának szólít. Vagy nem akar elfogadni testvérének? - kérdezte majdnem a
               neheztelés hangján.</p>
            <p>Jani tisztelettudóan köszönte meg a nagy kitüntetést.</p>
            <p>- Köszönöm, Terézia, ezt a nagy kitüntetést - valamennyi jobbágya nevében.</p>
            <p>A további tanácskozás arról folyt, hogy a többi fa kinek a nevét kapja.</p>
            <p>- Milyen szép lesz az, - lelkesedett a leány, - ha én reggelenként majd itt
               megjelenek s azt fogom mondani: Jó reggelt, édesapám! Meg van-e velem elégedve? Lát-e
               engem onnan túlról, megdicsőülése helyéről? Helyesen járok-e el, ahogy én itt
               cselekszem?</p>
            <p>És a fa halkan, vagy hangosan, vagy tán haragosan is fog majd nekem válaszolni s én
               megtudom az ő bölcs, őszinte véleményét. Ugye érdekes lesz, Jani? Ugye?...</p>
            <p>- Egyedüli a maga nemében - udvariaskodott a fiú.</p>
            <p>- A többi fát azonban inkább csak élőkről akarom elnevezni. Oly ritka, kiváló
               emberekről, akikkel mindig nem találkozhatom, de szeretnék velök lenni gyakran, hogy
               sokat tanuljak tőlük, sok jót, szépet. S távollétükben itt beszélgetek majd velök,
               kérdést teszek hozzájok, véleményöket fogom kérni egy-egy érdekes dologban. Jó lesz
               ez így, Jani?</p>
            <p>- Csak csodálattal tudom magát nézni és hallgatni.</p>
            <p>- S mit szól ahhoz, ha a következő fát például Beethoven fájának teszem meg. Ugye, az
               is jó lesz! A nagy mester megnyilatkozik majd nekem itt a csendben. Ha a reggeli szél
               megringatja fáját: egy-egy szonátája fog a friss levegőből a fülembe csengeni,
               egy-egy varázsfutama, egy-egy zenei forró sóhaja, kacagása, vagy zokogása. Milyen
               csodálatos érzéseket kelt ez majd bennem!... Aztán a következő fát... igaz, kiről is
               nevezzük el? No, mondjon már maga is valakit, Jani, mondjon, kérem! Kit ajánl!</p>
            <p>- Szabad nekem is?</p>
            <p>- Hiszen kérem.</p>
            <p>- Csokonai Vitéz Mihály úrról tessék kérem egyet elnevezni. Azt hiszem, ő is van
               akkora nagy szellem, aki megérdemli, hogy ebben az előkelő társaságban helyet
               foglaljon. Nem gondolja, grófnő, azaz... Teréz, maga is?</p>
            <p>- Köszönöm a jó tanácsot, Jani. Köszönöm. Dehogy is nem gondolom. Az a fa szintén
               nagyszerűeket fog suttogni nekünk. Dalokat, verseket muzsikál majd. „Nyílj ki, gyenge
               kerti zsenge!” Óh, be gyönyörű lesz! A keresztelőt majd holnap tartjuk meg.</p>
            <p>A pápai diákkal verebet lehetett volna fogatni, olyan boldog lett erre a
               kijelentésre.</p>
            <p>- Meglássa, Terézia, - tört ki lelkesedéssel - milyen csodás magyar muzsikát fog adni
               az a fa, ha ennek a magyar lángésznek tud méltó mása lenni. Egy elnyomott,
               hallgatásra ítélt fajtának ősereje, fájdalma, tehetetlen haragja fog sírni, zúgni
               lombjaiból maga felé. El fogja bájolni a maga érzékeny lelkét és szerelmetes lesz
               beléje: munkáiba, mint én vagyok.</p>
            <p>A grófleányt meglepte ez a tüzes beszéd. Azt képzelte, hogy egy férfi áll előtte, nem
               pedig az ő játszótársa, a diákfiú. Szinte bátortalanul tette föl a kérdést:</p>
            <p>- És melyik az az elnyomott, hallgatásra ítélt fajta, Jani? Mondja meg nekem,
               kérem.</p>
            <p>A fiú piros arccal, égő szemekkel tekintett a leányra és szinte lobogva felelt:</p>
            <p>- A magyar, Terézia, a magyar az, akinek nincs pártfogója, akivel nem törődik a
               királya, akit nem értenek meg az urai, mert más nyelven beszélnek. Sem műveltsége,
               sem ereje, sem gazdagsága nincsen. Ami kis művészetet, szépséget találunk itt, az
               se a mienk, mert idegen. Azok a festők, szobrászok és építészek, akik ezen a helyen a
               puszta vadonból ezt a tündérparkot elővarázsolták, németek, olaszok, vagy franciák
               voltak. Mi nem is tudnánk ilyet alkotni, Terézia, mi egészen parlagi koldus nemzetség
               lettünk már. Tudatlan, elnyomott, elaltatott nemzet vagyunk...</p>
            <p>- Szent Isten, - tört ki akaratlanul a leány, megindulva e szavaknak fájdalmas
               hangjától, lesujtó értelmétől -, hát honnan tudja ezeket maga ilyen jól, ilyen
               biztosan, Jani?!</p>
            <p>- Az iskolából. A professzor uraimék prelegálásából. A Csokonai uram verseiből.
               Amazok ébresztettek engem magatudatra, ez mutatta meg nekem: mire volna erőnk, mit
               tudnánk teremteni. Mert mi is tudnánk alkotni, de hol, mikor, ha senki sem olvassa a
               magyar írót, nem keresi a magyar művészt. A mi jó professzoraink ezt magyarázzák
               nekünk, Terézia.</p>
            <p>- Csodálatos emberek, csodálatos iskola! Óh, miért nem vagyok én fiú! Magával mennék,
               hogy megértsem, felfogjam mindazt, amit maga oly jól tud. Én nem is tudtam, hogy van
               magyar nemzet, azt hittem, csak magyar jobbágyok vannak. Nem is tudtam, hogy van
               magyar literatura és hogy él Csokonai úr.</p>
            <p>- Csokonai úr már nem él. Harminckét éves korában halt meg, tüdőbajban. Betegségét
               abban a nagy nyomorúságban szerezte, amit el kellett szenvednie. Halhatatlan írásai
               nem kellettek senkinek, fázott, éhezett; rongyos ruhában és lyukas csizmában télvíz
               idején járta be az országot. Hol kapott szállást, hol nem. Alázatosan kopogtatott a
               főurak ajtaján, úgy kérte őket, hogy adják ki a verseit, vegyék meg. Nem hallgatták
               meg szegényt. Olyan rongyos volt, olyan sovány, elhagyott, azt hitték: csavargó. De
               nem értették meg a verseit sem, a magyar verseit, szegénynek. Ezért halt meg
               fiatalon, nyomorúságban, Csokonai úr.</p>
            <p>Terézia arcán két könnycsepp gurult le. Ő volt tán az első magyar grófleány, aki egy
               kis pápai diák rajongó szavainak hatása alatt megsiratta a nemzet nagy veszteségét
               Csokonai kora halálában.</p>
            <list type="simple">
               <item> </item>
            </list>
         </div>
         <div type="chapter">
            <head>
               IV. Csokonai hódító útja.
            </head>
            <p>Terézia másnap reggel is, szokása szerint, korán kelt föl és készülődött a kettős
               avatóra. Az előbbi nap eseményeinek hatása alatt: különösen Csokonai sorsa
               foglalkoztatta. Álmodott is róla. Látta őt a martonosi kastély ajtaja előtt, amint
               zord téli időben, alázatosan kopogtat. Az oldaláról nemzetiszínű szalagon lant
               csüngött alá, de a csizmájának nem volt sarka; a kabátja alul rojtos volt, a nadrágja
               fakó, gyűrött. Szemei lázban égtek, mint valami szomorú esti csillagok, arca
               beesett, sápadt; a keze vöröslött a hidegtől, bár többször a szájához emelte, hogy
               ráleheljen egy kis meleget. De a pára, amelyet kilehelt, szőke és könnyed fellegecske
               képében hamarosan eltünt. A vándor költő várt, várt; de a martonosi kastély ajtaja
               nem nyílt meg.</p>
            <p>A leány arcát elfutotta a szégyen pírja. Hát még az ő kastélyok se nyílik meg a
               vándor poéta kopogtatására!... Azzal kiugrott a jól fűtött meleg szobából, melyet az
               óriás cserép-kandalló és a benne lángoló hatalmas bükkfahasábok tettek olyan
               barátságossá, rohant le a kapuhoz s ő maga vezette föl a vándor lantost. Az szívesen
               is vette a barátságos fogadást s határozott, férfias léptekkel haladt a leány jobbján
               a vendégszoba felé. Ott aztán letelepedett egy karosszékbe s mivel fáradtnak érezte
               magát, jólesően átadta testét a pihenésnek. Terézia szemközt ült vele és figyelte
               minden szavát, mozdulatát. Zengő, férfias hangja betöltötte a szoba boltíveit és
               amit mondott, az mind olyan különös, szokatlan, formás volt, hogy egészen elragadta a
               leányt. A ruhájából azonban kissé fojtó, nehéz szag áradozott kifelé, csizmája alatt
               pedig egy kis tócsa képződött az odafagyott hóból és jégből, mely a meleg szobában
               hamarosan felolvadt. A vándor költőt nem zavarta mindez; tovább is beszélt a
               szépliteratura elmaradottságáról s eközben nagy fekete szeme szinte lángolt és két
               nagy piros rózsa jelent meg beesett arcán. Olyan szánalmas és különös volt ez az
               ember és mégis érdekes, elragadó. A kis Terézia nem tudta, mit tegyen vele. Eleinte
               ennivalóval akarta megkínálni, hátha megéhezett; de nem merte. Mikor aztán a költő
               abbeli panaszát adta elő, hogy a szépliteraturai munkák: a versek és a románcok azért
               nem jelenhetnek meg, mivel a magyar urak és delnők azokat nem vásárolják: Terézia
               szívében megrezdült a részvét húrja. Eszébe jutott, hogy ez igaz lehet, mert Janika
               is erről sokat beszélt már neki s arról is, hogy a magyar költők hogyan nyomorognak:
               épp azért bocsánatot kérve, fölkelt és átszaladt az ő kis szobájába, hogy
               megtakarított öt darab aranyát elhozza és a költőnek átadja.</p>
            <p>Amint visszatért, legyőzte bátortalanságát és a költő elé állt ezekkel a
               szavakkal:</p>
            <p>- Ez az öt arany az én tulajdonom. Tehetek vele, amit akarok. Én most mind az ötöt
               Csokonai úrnak adom át, hogy fordítsa arra, amire legjobbnak találja.</p>
            <p>- S mire fordítsam? - kérdezte a költő meglepetéstől remegő hangon.</p>
            <p>- Amire akarja. Adja ki új verseit! Fogadja el, kérem, nagyon kérem!</p>
            <p>- Köszönöm, jóságos ifjú leányka, de nem fogadhatok el alamizsnát, hová lenne akkor
               lelkem legnemesebb büszkesége. Hiszen én költő vagyok, gazdagabb, mint Krőzus,
               hatalmasabb, mint egy király. Én mindent adhatok, amit sem a Krőzusok, sem a királyok
               nem adhatnak: gyönyört, tüzet, hitet a szívekbe; milliókat ragadhatok el és vihetek
               magammal; szomorúakat megvigasztalhatok, elesetteket fölemelhetek, eszményeket
               teremthetek.</p>
            <p>- Óh, Istenem! - sóhajtott a leányka - hiszen nem akartam megbántani Csokonai urat.
               Bocsássa meg ügyetlenségemet!</p>
            <p>- Oly tiszta, nemes a szíve, hogy nem tudok hová lenni a csodálkozástól - felelt
               engesztelő, meleg hangon a költő. - Ha nemzetiségünk minden leányai ilyenek volnának,
               mily magasan állanánk már közállapotaink tekintetében!... De ha akar nekem valamit
               adni, ifjú leányka, adjon nekem egy pohár vörös bort és egy darabka oldalast.
               Átfáztam és megéheztem; félnapja jövök már a szomszéd helységből Martonos felé.
               Pogány idő van odakint. Mondhatom, szél úrfi csúnyául kikezdett velem.</p>
            <p>Egy pár pillanat s valóságos terülj-asztalka csodája történt: a költő már jóízűen
               falatozott; megitta az egy pohárka vörös bort, amitől átmelegedett, úgylátszik, a
               szíve is és a neki bátorkodott kisasszonyka kérésére, halk lantpengetés mellett
               elénekelte „A rózsabimbóhoz” című dalát. Csengő, de lágy baritonját megfékezte,
               lantját tompította a vándor trubador, az ősmagyar regös, csak a vidám szökellő nóta
               pajzánságát engedte szabadjára, amivel nagy hatást ért el. És amint javába zengett a
               gyönyörű dal: a költő egyszerre eltünt és nem volt többé sehol sem. Terézia egyik
               meglepetésből a másikba esett, annyira megzavarodott, hogy felébredt.</p>
            <p>Óh, be bohókás, különös álom volt, sohasem fogja elfeledni, ha Matuzsálem korát is
               megélné. De honnan, miből is fonódhatott össze ez a kép, az álomvarázsán kívül! S
               eszébe jutott Teréznek, hogy az előző napon sokáig olvasta Klopstock: Messiását,
               valamint egy német tudós értekezését a „költők csodálatos mivoltáról”. Persze,
               persze, a sok fogalom összekavarodott lelkében és a jeles Csokonai alakja köré
               fonódott, akiről Janika annyit, de annyit tud beszélni és mindig - érdekesen.</p>
            <p>Az augusztusi reggel káprázatos fénybe öltöztette az avató alkalmára a nagyhírű
               martonosi parkot. Az aranynak, ezüstnek, drágagyöngynek, smaragdnak, topáznak és
               zafirnak egész tömegei ragyogtak a lombokon és virágokon szerteszét, szinte pazarul
               elszórva. S mindezt a nagy varázsló, az eddig utolérhetetlen alchimista: a Nap
               csinálta, szövetkezve a harmattal, mely ma oly dúsan rakódott le a lombok és virágok
               ezrein.</p>
            <p>Terézia kisasszony, felbuzdulva az első avató váratlan sikerén, elhatározta, hogy a
               mai kettős avatóra az ünnepi fény emelésére: közönséget is meghív. Ez a közönség,
               mely a szóbeli meghívót már át is vette, a következő volt: az édesanya: a kegyelmes
               asszony, a tiszttartó: nemes Debrőy Gábor uram és Zsuzsó néne: Szűrszabó Jánosné
               kulcsárasszony.</p>
            <p>Az avató reggel 8 órakor kezdődött s a meghívottak kivétel nélkül a legnagyobb
               pontossággal jelentek meg. Terézia volt az első az ünnepi szinhelyen. Kijelölte a
               nagy karosszék helyét, amelyet az édesanyja számára hozatott s elébe tétette a
               kisasztalt is. A többiek széke megfelelő és illő sorrendben következett.</p>
            <p>A második, aki úgyszólván nyomon követte a leányt, Janika volt, de ő tulajdonképen
               másodszor jelent meg a hársfa-köröndön, mert már reggel öt órakor is ott járt s
               gyakorolta magát szerepében. Mély tisztelettel emelte meg kalapját, mikor a
               grófleányt megpillantotta. Ez nyájasan fogadta a köszönést s piros orcával, ragyogó
               szemekkel fordult feléje.</p>
            <p>- Örül-e, a mai ünnepnek maga is?</p>
            <p>- Nem tudom kimondani örömömet. Nagy dolog az, Csokonai uramnak, a nagy magyar
               poétának nevére egy egészséges szép fát keresztelni. Ilyen szépséges gondolatok is
               csak a komteszka eszében fogamzanak.</p>
            <p>- Mondtam már Janika, hogy a maga számára nem vagyok komtesz. Terézia vagyok és ha
               nem akar így szólítani, örök haragot idéz fel bennem a makacskodásával. Ezt
               akarja?</p>
            <p>- A világért sem ezt, - szabadkozott a megszeppent ifjú, akit ez az erélyes hang,
               őszintén megvallva, meglepett. Milyen nobilis egy lélek ez a leány! S még tovább is
               fűzte volna udvarias gondolatait, de a leány bájos fölénye mintha csak ezt mondta
               volna: Tudom, Janika, hogy tiszteletteljes módon mentegetnéd magad, épp azért ne is
               folytassuk ezt. Engedelmeskedjél és minden rendben van!...</p>
            <p>Janika nem hallotta ezeket a szavakat, inkább csak érezte. Terézia nagyon szép volt
               és nagyon kedves. S az öröm, mely arcán ült, ezt csak fokozta. A kegyelmes asszony
               karosszéke előtt álló asztalkára két kinai porcellán vázát állított s egy csomó
               erikát tett az egyikbe, egy csomó genciánát a másikba. Az előbbi az édesanyja kedves
               virága volt, az utóbbi az övé.</p>
            <p>Mikor a kastély kápolna-tornyában a reggeli nyolcat ütötte az óra, a közönség, mint
               egy végszóra: ott ült már a helyén. Terézia édesanyja elé állt és megcsókolta. Janika
               mélyen meghajolt és a kegyelmes asszony megengedte neki, hogy megcsókolhassa a kezét.
               Debrőy uram megveregette az ifjú vállát s atyai jóindulattal biztatta, hogy meg ne
               ijedjen, nem lesznek szigorúak.</p>
            <p>A vendégek leültek; csak Zsuzsó néne nem akart helyet foglalni a részére kijelölt
               széken.</p>
            <p>- Jó lesz, ha én állok is, - mondta némi zavarral. De a grófkisasszony valósággal
               belenyomta a székbe, amelyet az édesanyjáéhoz egészen közel helyezett el.</p>
            <p>- Jaj, édes Zsuzsó néne, itt csak ülni lehet! Maga ma vendég, a vendéget pedig meg
               kell becsülni.</p>
            <p>- Köszönöm, köszönöm, - rebegte a boldog asszony, akit ime, akkora megtiszteltetés
               ért, hogy a kegyelmes asszony szomszédságában ülhetett.</p>
            <p>A vendégek így elhelyezkedvén, megkezdődött az ünnep.</p>
            <p>Terézia a szabad térre állt ki, rövid, de csinos beszéd kíséretében, magyarul
               elmondta, hogy a két első fát nagyatyjáról és atyjáról nevezte el, hogy emléküket itt
               azok is megőrizzék, ő meg velök itt olykor-olykor elbeszélgessen, mert a fa él és van
               szíve, talán lelke is, persze, nem egészen olyan, mint az emberé.</p>
            <p>- A mai napon pedig - folytatta zengő, üde hangon -, két nagy emberről keresztelünk
               el ismét két hársfát. A két nagy ember nem a családunk tagja, de mint az emberiségnek
               és nemzetiségnek jelesei, méltán sorakozhatnak abba a társaságba, akiket ez a
               tizenhét fa képviselni, azaz jelképezni fog. Beethoven úr az egyik, a hangok
               varázslatos fejedelme, ki utolérhetetlen szépségeket tud kivenni lánglelkéből s át
               tudja azokat adni ezreknek és ezreknek, akik a zeneművészet szépségeire szomjuhoznak.
               Öröm lesz vele itt elbeszélgetni a suttogó szellőben, a zúgó szélben, a megrázó
               viharban, mikor a hangok orkánja remegteti meg a félénk emberi szívet. Mindez az ő
               muzsikájának csak az a része, amit a természet adhat; de Beethoven nagy művészete
               ezen túl is messze, magasra szárnyal, kifejezést adva az emberi lélek
               kifürkészhetetlen szépségeinek és tökéletességeinek. Ezért nagy ő és csodálatos a mi
               kicsiségekhez szokott szemünkben.</p>
            <p>Ekkor lehajolt a földre s az ott elhelyezett s virágból font lantot fölvéve, elvitte
               a harmadik fához és törzsére illesztette. Majd megállt még egy pillanatra előtte s
               feléje fordulva mondta:</p>
            <p>- Beethoven fája, dalolj és virágozzál nekünk. Légy szószólója a nagy Mesternek, ki
               nem lehet mindig közöttünk, adj az ő varázsos lényéből nekünk annyit, amitől
               megszépülhetünk s amiben gyönyörködhetünk! Dalolj és virágozzál, Beethoven fája!</p>
            <p>Korompay grófné egészen közel ültette magához a tiszttartót s a magyar beszédből
               azokat a részeket, amelyeket meg nem értett, magyaráztatta véle. Elbájolva,
               végtelenül meglepve hallgatta gyermekleányának csodás, mélységes szavait, megragadó
               gondolatait, melyeket szinte félve követett az ő érett esze is. Anyai szíve úszott az
               örömben s ez egy pár könnyet is csalt a szemébe, melyek azonban hamarosan
               kihullottak, midőn tenyerét szokatlanul lelkes tapsra összeütötte. Tapsolt, tapsolt s
               utána a színe elé intett leányt: forrón összecsókolta.</p>
            <p>- Terézia, honnan szeded te ezeket a ragyogó ideákat és gondolatokat! Gyermek, te
               fölülmulsz minket. Hova jutsz el, én szinte félek és aggódom érted, leányom!</p>
            <p>- Óh édesanyám, nekem ez csak gyönyörűség! Ez nem okozhat bajt senkinek. Nyugodj meg
               és szeress, szeress kérlek!</p>
            <p>Az öreg tiszttartó, miután illedelmesen megvárta, míg a grófnő elvégzi gratulációját,
               szerényen előlépett és melegen megszorította a leányka kezét.</p>
            <p>- De régen is hallottam én ilyen szép igéket, óh, be régen! Egészen megszürkülnénk,
               ha a maga fiatalsága és okossága, komteszka, időnként ki nem rántana minket a
               megszokott járomból. Nagy alázattal köszönöm a meghívást és a nyújtott szellemi
               eloquenciát.</p>
            <p>- Debrőy bácsi, hát magának se vagyok én Terézia? - kiáltott fel a leány -, hát már
               senki se szeret engem, hogy folyton komtesznak szólítanak itt is, ott is!</p>
            <p>A kegyelmes asszony arca azonban nem derült föl erre a kijelentésre. Gond és
               aggodalom ült rá egyszerre. A leányának az eféle mondásai, mint ez is például,
               egészen zavarba ejtették. Sehogy sem találta helyesnek ezt a szabados
               viselkedést.</p>
            <p>De ime, jött az ünnepség második száma: a Csokonai-fa avatása! Erre már Janika lépett
               elő s állott meg a „nagyérdemű” közönség előtt. Mélyen meghajolva kezdte rövid
               bevezetését.</p>
            <p>- A grófkisasszony kegyességéből én nekem a tisztem, hogy Csokonai urat bemutassam.
               Ez a jeles magyar poéta, aki 32 éves korában sok nyomorúság után halt meg,
               szebbnél-szebb, lángolóbbnál-lángolóbb poémákat hagyott ránk: ifjú maradékra. Én nem
               dicsérhetem őt, méltatlan gyermek én: az ő egekig érő nagyságához képest, csak azt
               mondom, amit nagytudományú pápai professzor uraink mondanak róla, azt, hogy nálánál
               nagyobbat és szebbet eddig magyar költő még nem alkotott. Olyan nagy tálentum, aki
               mint szép üstökös csillag, ott ragyog majd egünkön, áttörve azon a korláton, mely a
               magyar eget annyiszor eltakarja szemünk elől. Nem is szólok nagyságáról többet,
               csupán egy ódáját akarnám elmondani, amire alázatosan engedelmct kérek.</p>
            <p>A grófasszony rögtön intett, hogy csak mondja el azt az ódát, hadd hallják!</p>
            <p>És az ifjú, megkönnyebbülve a szíves engedelemtől, „A tihanyi echóhoz” című verset
               kezdte szavalni, Csokonainak ezt a legremekebb alkotását. Egyszerű magyar ruhája
               megfeszült fiatal, de erős vállain és mellén, megnyult az egész alak és sugár
               egyenességgel nézett fölfelé, mintha az az echo ott volna valahol az égen, ahol akkor
               már szegény Csokonai is ott fürdőzött a dicsőség fényében. Hangjának természetes
               lejtése és csengése betöltötte a szabad teret, s megkapta a grófasszony figyelmét is.
               Egyre fokozódott és emelkedett a hatás, s különösen nagy lett, mikor a költemény
               utolsó szakaszaihoz ért:</p>
            <p>Itt tanulom rejtek érdememmel</p>
            <p> Ébresztgetni lelkemet.</p>
            <p> A természet majd az értelemmel</p>
            <p> Bölcsebbé tesz engemet.</p>
            <p> Távol itt egy más világban,</p>
            <p> Egy nem ismert szent magánosságban:</p>
            <p> Könnyezem le napjaim.</p>
            <p>Itt halok meg. E sötét erdőben</p>
            <p> A szomszéd pór eltemet.</p>
            <p> Majd talán a boldogabb időben</p>
            <p> Fellelik sírhelyemet:</p>
            <p> S amely fának sátorában</p>
            <p> Áll együgyű sírhalmom magában:</p>
            <p> Szent lesz tisztelt hamvamért!</p>
            <p>A vers végén a jelenlevők valamennyien egy-egy könnyet töröltek ki szemükből, még
               Debrőy uram is, akinek ugyancsak nem volt kenyere a könnyhullatás. Janika boldogan
               hajtotta meg ismét a fejét, sőt a derekát is, midőn feléje is felhangzott a taps.
               Aztán lehajolva, felkapta a virágból font második lantot s átnyújtotta Teréziának, ki
               azt elhelyezte a negyedik hársfán, mely az naptól kezdve a Csokonai nevét viselte.
               Előtte is megállt egy pillanatra és sugár alakja mintha fölragyogott volna a reggeli
               napban, mikor így szólt:</p>
            <p>- Virulj, Csokonai hársfája és dalolj a magyarnak: reggel ébresztőt, délben erősítőt
               a csüggedés ellen, este meg édes altatót a jelesen véghez vitt munkája után! Dalolj,
               dalolj, Csokonai fája!</p>
            <p>A martonosi parkban ezen a napon az a csoda történt, hogy díszei közé bevonult az
               első magyar: a költő Csokonai személyében, vagyis: nevével. Egy kis pápai diák
               protezsálta be, aki megérezte a maga faja, nemzete bekövetkezendő megújulását.</p>
            <p>Ám a grófasszony meg is ijedt, ha nem is a magyarság elérkezésének és
               érvényesülésének idejétől, de a leányának előtte érthetetlen, világosan nem látott
               lelkületétől.</p>
            
         </div>
         <div type="chapter">
            <head>
               V. A családi haditanács.
            </head>
            <p>A martonosi kastély udvarán sűrű egymásutánban jelentek meg a batárok, hintók, utazó
               és málhás kocsik. A cselédség jóformán egész nap talpon volt, elfoglalva a pakkok
               felhordásával, a podgyász elrakásával. A vendégszobák megteltek az érkező rokonokkal
               és jó barátokkal; a kastély olybá tűnt, mint egy óriás méhkas, melyben a méhek
               serege zümmögve, zúgva jár-kél.</p>
            <p>A csípős, szeles idő már őszi képét mutogatta. A fákon alig volt lomb; az utolsókat
               is leszedegette már a nap-nap után minden reggelre hűségesen beköszöntő dér és fagy.
               A martonosi park megkopasztott fái közül most teljes képében bontakozott ki a
               barokstílű szép nagy kastély kupolás tornyaival, nemes ízlésű falaival. Az elmúlt,
               elillant nyárra úgyszólván semmi sem emlékeztetett többé, csupán a zöldelő ciprusfák,
               thuják és a kies fenyveserdőcske, mely a park egyik részében szinte fázósan
               zsugorodott most össze. A kedves örökzöld fák! Ők azok, mik a virulás, a nyár
               folytonosságát úgyszólván rendíthetetlenül hirdetik nekünk.</p>
            <p>Nézzük meg azonban legalább az érdekesebb vendégeket, amint a kastélyba sorra
               érkeznek.</p>
            <p>Egy óriás batárból szikár, magas férfi lép ki, hosszú nyaka sállal van körülcsavarva,
               lábszárait térden fölül érő lakkcsizma takarja. Hosszúkás, sovány fején magas
               köcsög-kalap ékeskedik, vagy tán jobban mondva, éktelenkedik. Amint kilépett,
               feleségét segíti ki a batárból. A jól megtermett derék asszonyság rá is szorul a
               támogatásra, olyan kövér, annyira agyontáplált. Szuszogva vackolódik ki a sok
               plédből, bundából, lábzsákból, melyekbe figyelmes ura, Korompay József gróf,
               bugyollálta be még odahaza. A szikár vendég közeli rokon, a legfontosabb azok
               között, akik ma érkeznek, mert nagybátyja Teréziának, egyben gyámja is. Öccse
               tulajdonkép az elhunyt II. Antalnak, ámde testiekben, valamint lelkiekben: teljes
               ellentéte.</p>
            <p>Még ki sem kászolódtak egészen a poros kocsiból, nagy örömben és hangos üdvözlések
               közepette siet feléjük a vendéglátó háziasszony leányával, a ragyogó arcú Teréziával:
               s olyan ölelkezést és csókolódzást csapnak, hogy igazán egyik fél sem panaszkodhatik
               a viszontlátás örömének fogyatkozása miatt. Hangos, édes szavakat (német, francia és
               olasz keverés) vernek vissza a hideg falak; tele van a levegő boldog sikolyokkal és
               udvarias felkiáltásokkal, miknek közepette indulnak befelé, a kitáruló kapuk és ajtók
               egymásutánján át. Az ajtók azonban lassan takarják el őket szemünk elől, mert a
               vendég Korompayné többször kénytelen megállni, hogy kipihenje fáradalmait. Lélegzete
               is sokszor fogyatkozik. Lassan, fokozatosan érnek el csak a számukra kijelölt
               szobákhoz, ahol a boldog háziak átadják őket a szolgálatra kész cselédségnek.</p>
            <p>Még el sem válnak tőlük, már újabb csengőszó hallatszik az udvar felől s az inas
               jelenti, hogy Klieber József úr, a nagyhírű bécsi szobrász és Beethoven úr, a nagy
               zeneköltő érkezett meg. - Korompayné egy darabig áll, habozik: vajjon ezeknek is
               jár-e annyi a szigorú etikett törvényei szerint, hogy elébük menjen az udvarra s ha
               megy is: meddig menjen! Ám Teréz egy pillanatig sem töpreng, - hanem szalad, szökik,
               mint egy őzike, el is felejtve, hogy anyja nem követi s mintha csak apja volna a
               nagy zeneköltő, átöleli édes gyermekszeretettel s megcsókolja a kezét, hasonló
               lelkesedéssel (de kézcsók nélkül) fogadva a szobrászt is, ki a park ékes szobrai és
               szoborcsoportjai egy részét annak idején maga mintázta. Aztán vezeti őket és megy,
               megy velük az üveges folyosón át, míg csak a vendéglátó grófnéhoz nem érnek. A
               művészek mély hódolattal köszöntik Korompaynét, aki derűs arccal, nyájas szívességgel
               fogadja a nagyhírű művészeket, abban az időben a mágnásházak divatos érdekességeit,
               mondhatnám azt is: elmaradhatatlan büszkeségeit.</p>
            <p>Alig, hogy kijelölt helyiségük felé kalauzoltatta őket, újabb hintó állt meg ismét az
               udvaron, gyönyörű négy deressel, amik prüszkölve fújták a meleg párát kitágult
               orrlikaikból. Viktor gróf érkezett meg, akit csak ezen a néven ismertek mindenfelé,
               szomszéd birtokos, a megboldogult Korompaynak testi-lelki barátja. Szeretetreméltó,
               kedves ember, csupa őszinteség és közvetlenség, akit semmiféle fölösleges társadalmi
               konvenció nem tartott vissza attól, amit jó szíve súgott neki. Őt Korompayné is
               szerette. Hát még Terézia, ki Viktor grófban a főurak eszményképét vélte feltalálni!
               A folyosó ajtajáig mentek elébe, de látszott a grófnők arcán, hogy szívből jövő az a
               melegség, amivel üdvözlését fogadják és viszonozzák.</p>
            <p>Sokáig tartana, ha az egyes érkezők fogadását így leírnék s tán unalmas is lenne itt.
               Elég megjegyezni annyit, hogy a ház: két, három nap alatt megtelt vendéggel, úrral,
               asszonnyal, leánnyal s ifjúval egyaránt.</p>
            <p>De mi hozta össze a sok embert?</p>
            <p>A szép magyar szokás, a hagyományos vendéglátás, mely a magyar palotákban és
               udvarházakban egyformán élt ős idők óta. Volt azonban a jövetelnek egy más,
               bevallott célja is: a közelállók és rokonok tanácskozása arról, mi legyen Teréziával,
               aki eleven eszével, önálló gondolataival nagyon is fölülemelkedik egy vidéki úri
               kastély szokványos patinájú keretei fölé.</p>
            <p>A tanácskozást az egyik alkalmas napon csakhamar meg is tartották. A nagy teremben,
               kellő ceremóniával folyt le azoknak a jelenlétében, akiket erre a célra fölkértek és
               bevontak a tanácsba. Nem voltak sokan, de csupa jellegzetes, jól ismert alak
               valamennyi.</p>
            <p>Az asztalfőn ült Korompay József gróf, a nagybácsi és a hivatalos gyám, mellette
               jobbról a háziasszony, özvegy Korompay Antalné, balról pedig az elnöklő gróf
               felesége, aki egy óriás legyezővel folyton friss szelet hajtott gyöngyöző homloka
               felé. A kövér grófné mellett Viktor gróf helyezkedett el, a háziasszony mellett pedig
               unokatestvére: Nikolaus von Königstein, egy marcona arcú, sebforradásos katona, vitéz
               óbester, aki szörnyen szigorú embernek látszott, holott alapjában a társaságnak talán
               a leggalambszívűbb embere volt. Nem is nevezte más néven itt senki: csak Niki
               bárónak, vagy az aranyos Niki bácsinak. Kívülök a tanácsban volt még vagy három-négy
               olyan egyén is, aki minket közelebbről alig érdekel, de a tanácsadás terén sem igen
               hasznavehető atyafiság, inkább a rokoni kötelék vitte őket erre a komoly helyre.</p>
            <p>Az elnöklő József gróf szertartásosan, de azért nagyon is megszívlelő szavakkal
               nyítja meg az ülést.</p>
            <p>- Egy ifjú leánykáról van szó - úgymond -, aki a mi vérünkből való, ősrégi nemes
               eredet, de az idők különös ideáljainak befolyása alá jutván, viselkedésével nemes
               gondolkozású anyjának súlyos aggodalmakra ad okot. A serdülő leányka alapjába véve a
               legjobb szív, de tudjuk jól, hogy a jó szívet is jó úton kell vezetni, kivált addig,
               amíg az a szív egy gyermeki kebelben dobog.</p>
            <p>A hosszú és szikár gróf ajkáról majdnem szokatlanul csengtek ezek a lendületes szavak
               s látszott a körüllevők arcán, hogy jól hatottak. A gróf ezt észrevette s szerette
               volna, ha megmarad a lendületben, azért is így folytatta tovább az „elnöki
               előterjesztést”:</p>
            <p>- Terézia komtesz, a mi kis húgunk, az a leányka, aki nem hiába viseli a nagy
               királynő Mária Terézia nevét, mert ime, ő is eszes kis leányzónak mutatkozik. Eszes,
               eszes kis jószág, az igaz...</p>
            <p>A kövér Korompayné itt nagy jámborsággal ingatta fejét s bizonyára helyeselte az ő
               érdemes urának sokat sejtető szavait. Ám az elnököt ez sem zavarta, folytatta, amit
               elkezdett:</p>
            <p>- De a szép ész is úgy van, mint a jó szív: helyes úton kell haladnia, ugyebár, hogy
               ki ne billenjen a kívánatos szerepből.</p>
            <p>- Nagyon igaz - vágott közbe egy női hang (ismét a kövér Korompaynéjé volt), mire
               általános helyeslés hangzott föl a nagy teremben, melynek faláról, egy hatalmas
               képről az I., vagy nagy Antal gróf: komoly arccal tekintett alá a derék utódokra.</p>
            <p>Az elnök bizonyára ebből a tekintetből is erőt merítve, újra fölvette beszédje
               fonalát. Ebből aztán kiderült, hogy Terézia egész önállóan akar gondolkozni, különös
               és szokatlan tervei vannak: sorsáról pedig e különös és szokatlan tervek alapján maga
               akar rendelkezni; azonkívül kevés érzéke van aziránt, hogyan kell egy
               mágnás-ivadéknak, a nagy Antal egyik unokájának viselkednie a cselédséggel, a
               közemberekkel szemben satöbbi, satöbbi. Egész kis „bűn”-lista került ki az elsorolt
               vétkekből, melyeket az elnök nem minden nyomaték nélkül adott elő, hangjával is
               jelezvén elítélő szándékát. Mindenekelőtt azonban nyilatkozatra szólította föl a
               jelenlevőket.</p>
            <p>Egy percnyi csendbe tellett, míg végre megszólalt az első szónok, a kövér grófné, az
               elnök felesége.</p>
            <p>- Terézia egy kissé elkényeztetett gyermek - mondta - és jó fantáziája van neki. Az
               ilyen gyermekek szoktak efféléket csinálni. Adják hozzám a gyermeket, az én négy fiam
               közt alaposan elfelejti a kényeskedést, meglátják a hölgyek és urak. Az én fiaim,
               hál’ Istennek, tökéletes gyermekek - jelentette ki végül az elragadott grófné.</p>
            <p>Erre a beszédre pedig az úgynevezett „kínos csend” következett be, még az elnök
               homlokán is összeszaladtak a ráncok. A másik Korompay grófnénak, az anyának arcára
               meg a neheztelés és az aggodalom felhői vonultak föl; de nem szólt, várt még, hátha
               jobb tanács is vetődik fel. Niki báró, a komoly óbester, de aranyosszívű ember, hamar
               megérezte a tapintatlanságot, mely a kövér grófné szavaiból kibuggyant, kísérletet
               tett ennélfogva, hogy azt enyhítse.</p>
            <p>- A kedves grófné - szólott, - az ő jól nevelt fiainak példáját hozza föl. Bocsánatot
               kérek, de ez az összehasonlítás nem egészen találó. Más a leánylélek, más a
               fiú-lélek, ugyebár?</p>
            <p>- Úgy van, úgy van - szóltak helyeslően a jelenlevők.</p>
            <p>- Ennélfogva tehát ne hasonlítsuk össze a kettőt úgy, hogy a másik rovására billenjen
               a mérleg. Különben is Teréziáról nekem az a véleményem, hogy a maga nemében
               páratlanul jó gyermek, csupa szeretet az egész lénye. Az igaz, hogy esze is van, de
               hát ezt csak nem minősíthetjük bajnak! Én úgyszólván csecsemőkora óta ismerem, most
               is sokat beszéltem vele s hallottam a „csinyjeit” is, amint ezt ti mondjátok róla.
               Hát mit csinált? Angolkisasszony szeretne lenni, zongoraművésznő, festőnő, tudós?
               Hát olyan rossz dolgok ezek? Örüljetek neki, hogy ilyen nemes passziói vannak. Vagy
               talán az a bűne, hogy a magyar nyelv pallérozásáról beszél s magát a költők nyelvével
               tökéletesíti - anyanyelvében? Hiszen ez megint dicséretre méltó példa. Én nem vagyok
               magyar, nem is tudok az ő nyelvükön, csak társalogni hallottam e nyelven
               huszárjaimat, de én csak becsülni tudom Terézt azért, hogy honleányi kötelességét
               teljesíti, azt, amit mások talán elmulasztanak. Vagy nem így van? Cáfoljatok meg,
               nemes urak és hölgyek!</p>
            <p>A Niki báró beszédje alatt többször villant meg a Viktor gróf szeme; alig várta, hogy
               szóhoz juthasson.</p>
            <p>- Tökéletesen igazad van, Niki barátom; fején találtad a szeget, mikor azt mondtad,
               hogy örüljünk neki, mivelhogy Teréziának ilyen nemes passziói vannak. Persze, hogy
               örülünk és remélem, nem is fogják zavarni őt semmiféle eddigi dolgában. Amit ő akar,
               az mind szép dolog. Legföljebb az angolkisasszonyi szándékáról kell lebeszélni, amit
               én nem is tartok részéről nagyon komoly dolognak. Elmegy majd ettől a kedve, amint én
               ismerem... Csupa élet és elevenség ez a gyermek. Boldog anya az, ki őt a magáénak
               mondhatja s én csak azt mondom, ne aggódjon egy percig sem ez az anya!</p>
            <p>Özvegy Korompayné boldogan lélegzett fel erre a két beszédre, hisz az imént sógornéja
               szavai hatása alatt úgyis nagyon elborult. Most már azonban megengesztelődött s éppen
               szólani akart, hálásan azért, hogy nemcsak a hibát, de a jót is látják az ő egyetlen
               leányában. Ámde ismét megszólalt a sógorasszony.</p>
            <p>- A leányneveléshez az urak keveset értenek. Ahhoz mi értünk jobban: mi nők. Én most
               is azt mondom, hogy Terézia elkényeztetett leány, akinek minden szabad volt s persze,
               erről a szabadságról nem akar lemondani most. Látnák az urak az én fiaimat. Most is
               velünk akartak jönni. Erélyesen léptem föl s megmondtam nekik: Otthon maradtok. Ott
               is ülnek, jót állok érte.</p>
            <p>Az elnök már nehezen várta a hozzászólások végét, magának is még sok-sok
               mondanivalója volt. Szinte kéjelgett lelkében az elmondandó súlyos érvek hatása
               alatt, melyek, természetesen a szegény Teréziának alaposan megnyírbálták volna
               álmait, terveit, boldog szabadságát. De épp ebben a pillanatban hatalmas robaj
               hallatszott kívülről, az ajtó előtt; egész csapatra valló rohamlépések dobogása,
               valóságos csatakiáltások töltötték meg a levegőt s a közeledő ellenség már az ajtót
               is megrohanva, átgázolt a cselédség sorfalán s kitárta a nagy tölgyfaajtót.</p>
            <p>- Szent ég - kiáltott föl Korompay Józsefné -, a gyermekek!</p>
            <p>Mindenki fölugrott, az elnököt is elhagyta hideg vére s haragosan ordított a közeledő
               négytagú rohamcsapatra:</p>
            <p>- Ti gézengúzok, hát még is el mertetek jönni!</p>
            <p>A fölocsudás után általános mosoly, félreérthetetlen gúny jelent meg a tanács
               tagjainak arcán. Viktor gróf nem is tudta türtőztetni tovább maliciáját, vidáman
               ugrott fel s e szavakkal üdvözölte az érkezőket:</p>
            <p>- Szervusztok, minta-fiúk! Csakhogy eljöttetek!</p>
            <p>Nem lett volna nagyobb baj a dologból, nem is lett, csupán annyi, hogy Korompay
               Józsefné fejgörcsöket kapott és elájult. A háziasszony lélegzetvesztve rohant a
               házipatikába, egy sok-sok fiókos szép faragású ébenfaszekrény felé, melyben
               szépsorjában, feliratos üvegekben, edényekben és csöpp ládikákban ékeskedett a
               sokféle háziszer: a kámfor, az arnika, a rhebarbara, a vizikátor, a ricinus-olaj, a
               jóféle kenőcsök és flastromok, ópiumcseppek stb. A sógornét ezek segítségével
               csakhamar sikerült talpraállítani.</p>
            <p>A tanácskozás ezzel be is fejeződött, senki még csak gondolni sem akart rá
               többet.</p>
            <p>S így volt ez, úgy látszik, a legjobban.</p>
            
         </div>
         <div type="chapter">
            <head>
               VI. Beethoven.
            </head>
            <p>A martonosi park fáiról az utolsó levelek hullanak le. Október közepe van; de az
               időjárás néhány nap óta szokatlan melegséggel köszöntött rá az őszi tájra; úgy süt a
               nap, mintha még javában a nyarát élné. A nap bűbájos fényében fürdőző fák alatt, a
               parkban egy középtermetű, vállas férfiú lépeget föl és alá. Hosszú kabátját többször
               kigombolja, majd összehajtja, de látszik minden mozdulatán, hogy az csupán
               ösztönszerű cselekedete. Gondolatai másutt kalandoznak. Különös, messze világban
               szórakozhatik, mert férfias, telt arca, élénk arcvonásai: csodálatosan sugározzák ki
               a fényt, a szokatlan emberi lelkességet, az örömnek és a gyönyörnek belsőséges
               megindultságát. Karjával s ujjaival néha-néha olyan mozdulatot tesz, mintha a zongora
               billentyűin siklanának el. Majd leül egy-egy útjába eső padra s a zsebéből elővett
               kottapapíroson, finom ezüsttokba rejtett irónjával: betűket, kottákat, zenei jeleket
               ír le, de oly sebes irammal, mintha csak gyorsíró volna.</p>
            <p>Lángoló szemei, amint elmerülnek képzelt világa szépségében, az arc teltsége, nemes
               vonásai szinte hódolatra gerjesztenek, oly érdekesek, oly megkapóak.</p>
            <p>Az idő dél felé jár, a melegség már majdnem nyári. A park megbánta, hogy levetette
               nyári díszét; hajlandó volna most másikat fölvenni, újra virágozni, ha mindez pár óra
               alatt megtörténhetnék. A magukról megfeledkezett madarak, kivált a cinkék, hangosan
               pityegnek, kotyognak, mintha tavasz volna s mámorosan kergetik egymást a
               napsugarakban fényeskedő, meztelen ágakon. A természet pompájának teljes
               gyönyörűségét élvezi a férfi; átszellemült arca legalább erre is enged
               következtetni.</p>
            <p>Az ünnepi pompában egyszerre csak ott látjuk elsuhanni (mintha maga is napsugár
               volna, de - tavaszi napsugár) a Terézia komtesz karcsú, lenge alakját, kibontott
               aranyszőke hajával, mely fénybe vonja vállait is, nemcsak a szépformájú fejét. A
               melegház felől jön, kezében egy nyaláb őszirózsa s azokat a kebléhez szorítja,
               dédelgeti; beszél velük, mintha elevenek volnának, meghitt barátnői. Útja egyenesen a
               férfihoz viszi, íme, már meg is áll előtte, köszönti, a nyaláb őszirózsát pedig
               átadja neki.</p>
            <p>- Jó napot! Beethoven mester - kiáltja szíves közvetlenséggel a leány. - A
               melegházunk első őszirózsáit hozom, fogadja el, kérem és ne haragudjék reám, hogy
               megzavartam! Megyek rögtön tovább, nem alkalmatlankodom itt csak egy percre.</p>
            <p>Ah! tehát a sétáló férfi a világhírű mester: Beethoven, aki e pillanatban mintha
               álomból riadna fel; de az arca ragyogása nem szünik meg, ami azt mutatja, hogy a
               valóság, amelyre álmából ébredt, nem kevésbbé gyönyörködtető. Gyengéden, szinte apai
               érzettel kinyujtja kezét, átveszi a virágokat s baljával keblére szorítja, majd a
               leány kezét is hálásan megszorítja s maga mellé ülteti őt a padra.</p>
            <p>- Köszönöm, Terézia, a kedves virágokat. Nem szerezhetett volna nekem nagyobb örömöt
               semmivel sem a világon. Mindenem a virág, a muzsika után.</p>
            <p>- Szerencsés halandó vagyok, mester, hogy ezt eltaláltam! Boldognak érzem magamat, a
               szerencse leányának, nem hiába jártam ma kora reggel a Fortuna istenasszony
               templomában! A mester öröme: valamennyiünk öröme, kik ebben a kastélyban mostan
               együtt vagyunk.</p>
            <p>A mestert elragadta a leány természetes bája s jólesően mentegetőzni kezdett.</p>
            <p>- Nem érdemlem meg azt a nagy figyelmet és ünnepeltetést, azt a sok babért, mellyel a
               Korompay-kastélyban övezik homlokomat.</p>
            <p>- Nem tudunk annyit adni, hogy a mester-nyújtotta gyönyört, művészi szépséget
               meghálálhassuk.</p>
            <p>- Nekem a munkámért egyetlen eszményi jutalmam, ha megértő lelkekre találok. S itt
               van ebben részem, ahol csodás szívek és lelkek magukévá teszik elszórt fényeimet. Mi
               ragadta meg magát legjobban, tegnap esti játékom alkalmával?</p>
            <p>Terézia közel állt hozzá, hogy teljesen belezavarodjék, midőn e kitüntető kérdést
               intézte kicsiny személyéhez a sokszorosan ünnepelt művész. De helyt állt magáért.</p>
            <p>- Szabad elmondanom, hogy mit éreztem, mi ragadta meg legjobban érdeklődésemet? -
               kérdezte meglepetését palástolva, de rejthetetlen örömmel a leány.</p>
            <p>- Szabad, Terézia, hiszen ép azt kérdezem, - szólt biztató hangon a zene
               fejedelme.</p>
            <p>- Az Eroika, az a csodálatosan lángoló himnusz, mit a győzelem magasztalására
               komponált a mester. Igy zúghat az a harci diadal, mit valamely lánglelkű hadvezér
               valahol megnyer a csatatéren. Csodálatos erő, keménység, megindító bátorság,
               hősiesség zeng abban a szimfóniában, mester. Elfeledtem, hogy egy békés kastély
               szobájában ülök s láttam a harcteret, éreztem a harc diadalát, néztem a futó
               ellenséget, hallottam a győzelmes hadsereg ujjongását. Óh, bocsássa meg, mester, hogy
               így merem az én gyenge szavammal magyarázni a maga halhatatlanságát, tökéletes
               remekét, de maga bátorított föl.</p>
            <p>Beethoven nem győzte bámulni a mély értelmű leányt, aki szavait, mondatait fűzte,
               hogy visszaadjon velük valamit abból a nagy hatásból, mit az Eroika szimfónia keltett
               benne. Hisz ez nem gyermek, ez egy művészlélek, akivel lehet komolyan beszélni. Ez
               meglepte a mestert.</p>
            <p>- Terézia, azt a művet én egy évvel ezelőtt írtam. A nyilvánosságnak még nem mutattam
               be, csak így bizalmas körben játszottam el egy-két helyen. Nagy célom van vele,
               valami nagy, igen nagy alkalmat várok, hogy bemutassam a világnak, az
               emberiségnek.</p>
            <p>- Istenem, de szép nap lesz az! - tört ki akaratlanul a leány.</p>
            <p>A mester azonban ezt nem hallotta, mert a megjegyzés kissé halk volt és röstelte újra
               kérdezni; - folytatta tehát tovább szavait:</p>
            <p>- Ezzel a művel én egy nagy ember előtt akarom kifejezni iránta érzett hódolatomat.
               Én ezt tegnap nem mondottam, nem feszegettem a társaságban, tehát nem is tudja ezt
               még senki. Megkérdezem azonban Teréziát, kire gondol maga, ki az az ember, akit én
               így dicsőitek? Nos, sejti-e, meglep-e vele engem, kitalálja-e?</p>
            <p>Terézia egy percig se gondolkozott talán, már ott volt a nagy név az elméjében.
               Fölugrott, megragadta Beethoven kezét és megcsókolta, miközben diadalmasan
               kiáltotta:</p>
            <p>- Napóleon!</p>
            <p>A mester elégülten dőlt hátra a pad támlájára s úgy nézte az égő szemű fiatal
               leányt.</p>
            <p>- Művem első sikere ez, Terézia! - öntötte ki hangosan örömét a művész. - Maga egy
               csodálatos gyermek. Délután zongorázni fog előttem. - Meg akarom figyelni a maga
               zenei tehetségét, melyről már is hallottam.</p>
            <p>Terézia mélyen meghajolt.</p>
            <p>- Ennél nagyobb kitüntetés ugyse érhetne engem.</p>
            <p>- Édes gyermek. Boldog gyermek, - szavalta elragadtatással a mester, - maga többet is
               érdemel még az életben ennél!</p>
            <p>Terézia még egyszer meghajtotta magát: köszönete, valamint a búcsúzás jeléül. Nem
               merte föltartóztatni tovább a művészt, akit amúgy is megbolygatott már magányában.
               Friss léptei alatt zörrent az avar, s a bámészkodó fák nemsokára elnyelték őt
               Beethoven kigyúlt szemei elől.</p>
            <p>A mester elgondolkozott. Az üde őszirózsák kellemetessége, a kedves leány természetes
               bája: ott hagyták ugyan derűs nyomaikat fogékony, nagy lelkében, mégis valami
               sötétebb elborulás kerekedett föl ezek fölé s lassankint hatalmába vette őt.
               Harmincnégy éves volt mindössze, erős, egészséges, de egy veszedelmes baj csirája
               mutatkozott szervezetében, sőt már meg is jelent: a nagyothallás. A hangok varázsos
               mestere, föltétlen nagy ura: süketülni kezdett. Ő, Beethoven, aki hallotta s
               felszínre hozta a lélek legrejtettebb rezdülését, a madarak sejtelmes, édes dalát,
               azt, amit még csak, fejüket szárnyok alá dugva, az éj csendjében álmodnak, aki a
               húrok élettelen anyagából soha nem hallott rezdüléseket váltott ki és lopott bele a
               hallgatók ezreinek szívébe: ő attól remegett, hogy meg fog süketülni. Mily gúnyja,
               kellemetlenkedése a sorsnak! Egészen elsötétült lelke, míg a kerti padon ülve
               elgondolkozott a sors hatalma fölött és föllázadt bensejében ellene. Föllázadt
               nagy-nagy keserűségében. De ez a lázadás nem a közönséges halandó háborgása volt,
               hanem a nagy zeneköltő művészi kitörése, mely zenévé alakult ki és finomult át benne
               s egy rég szunnyadó szimfónia hangjaiban fejeződött ki. A kotta ismét kezében volt, a
               kis ezüst irón megint röpült a rovátkos papíron, a kotta jegyek százai hevertek már a
               lapokon, de ő írt, jegyzett, nem véve észre semmit abból, ami körülötte folyik; az
               énjéből kibuggyant halhatatlan hangokat érezte és hallotta csupán. Azt sem vette
               észre, hogy a nap hirtelen hanyatlani kezdett, az idő hüvösült, csak írt, írt. Később
               fölment a zongoraterembe, szenvedélyes, forró játékba fogott, miközben ujjai alól
               sohasem hallott hangok ezrei röppentek föl, elbűvölve még őt magát is, aki egészen
               átadta lelkét annak a felséges viharnak, mely benne orkánszerűen tombolt.</p>
            <p>Elmúlt tehát az ebéd ideje, el a délután; megfeledkezett az ebédről, Teréziáról,
               akinek megígérte, hogy játékát meghallgatja. Esteledett már, sötétült; és a mester
               fáradtan egyszerre csak lehajtotta fejét a zongorán megnyugvó kezefejére s ülő
               helyében ott elaludt, nagy kimerültsége után. A teremben hirtelen beálló csend lett
               s a kastély úrnői és vendégei, akik megsejtették az alkotó munkát, melyet a művész
               véghez vitt s akik ép ezért nem is háborgatták eddig, most már lopva benyítottak a
               szobába, mert aggódni kezdtek, mi történt.</p>
            <p>Ám senki sem mert a művészhez odalépni, hogy felkeltse, magára hagyták, míg majd
               felébred.</p>
            <p>Késő este volt már, mikor a mester kábult, mély álmából végre fölriadt s fölugrott.
               Mintha csatából, rettenetes tusából kelt volna föl. A feje zúgott a szíve hevesen
               dobogott. Megsímogatta homlokát s letörölte róla gyöngyöző verejtékét.</p>
            <p>Nagyon meggyötörtnek érezte magát, betegnek és ágyba kívánkozott.</p>
            <p>Ekkor már benyítottak hozzá s hogyléte felől kérdezősködtek. Szinte zavartan
               felelgetett nekik, mire valamennyien megijedtek. Szobájába kísérték, s a háziasszony
               azonnal elküldött az orvosért.</p>
            <p>Az orvos nemsokára megjött. Megvizsgálta a beteget, teát rendelt neki, ágyba
               fektette, fejére hideg borogatást adatott időnként. A mester, aki makacsságáról volt
               nevezetes, most belenyugodott a rendelésbe és nem ellenkezett, ami különösen
               barátjának: Klieber Józsefnek tünt föl. Meg is ijedt az első percekben, de mikor
               látta az orvos ábrázatát s hallotta megnyugtató szavait, ő is napirendre tért.</p>
            <p>- A művész megfázott és kimerült, - mondotta az orvos. - Egy-két napi ágyban fekvés
               helyrehozza egészségét. A szíve egészséges, ez a fő. Nincs baj.</p>
            <p>Klieber ott maradt a beteg ágya mellett s kérte, hogy ott vessék meg ágyát, éjszaka
               sem hagyja el. - Tanusága szerint a beteg jól aludt, alig volt fönt egyszer-kétszer,
               akkor is hamarosan elszenderült. Másnap már frissebbnek érezte magát és föl akart
               kelni; a rábeszélésnek azonban engedett s ágyban maradt még az orvos rendelte második
               napon is.</p>
            <p>Harmadnap már fönt volt s mint akinek semmi baja sincs, vídáman tréfázott és a grófné
               elé sietve, bocsánatot kért alkalmatlankodásáért.</p>
            <p>- Boldogok vagyunk, mester, hogy oly hamar meggyógyult, - mondotta kedvesen
               Korompayné és nyújtotta kezét, melyet a mester hálája jeléül megcsókolt.</p>
            <p>Terézia pedig ismét egy csokor őszirózsát nyújtott át a mesternek, kinek eszébe
               jutott ekkor igérete, - melyet két nappal előbb tett a leánynak a parkban.</p>
            <p>- Most pedig Terézia, menjünk a zongorához. Van-e ideje?</p>
            <p>- Óh, mester, hogy kérdezhet ilyet, midőn ilyen kitüntetésről van szó!</p>
            <p>S a zongorán még ott voltak a kotta-írások, a mester ceruza-írásai, az V. szimfónia
               első zsengéje a lágy C hangnemben, mely a sors erőhatalma ellen fellázadt indulatot
               oly fölségesen tolmácsolja a zene nyelvén.</p>
            <p>Beethoven összeszedte a kottadarabokat, egymásra illesztette, arcán pedig fölcsillant
               az örömnek az a szokatlan fénye, amit a teremtő zseni egy-egy műve születése fölött
               ragyogtat.</p>
            <p>Terézia leült, a zongora megszólalt. A mester mély figyelemmel, egyre fokozódó
               érdeklődéssel hallgatta a játékot.</p>
            
         </div>
         <div type="chapter">
            <head>
               VII. Bécs és Buda.
            </head>
            <p>A családi tanács és a rokonság minden mesterkedése és beavatkozása ellenére: Terézia
               élete folyt úgy, ahogy azt a Gondviselő keze és a leány okos akarata irányította. A
               tél egy részét (hat hetet) Bécsben töltötték el; s ez idő alatt a komtesz Beethoven
               fogékony és rendkívül szorgalmas tanítványa volt. Oly csodálatos előhaladást
               tanusított, hogy a mester többször is arra buzdította, hogy lépjen a
               „zongora-virtouzi” pályára, melyen nagy jövő várna reá.</p>
            <p>- Nagy hivatás vár önre ezen a pályán, - mondotta neki őszinte elragadtatása hangján,
               - legyen ön a hangok királynője, kinek lábainál egész Európa hódolni fog!
               Tökéletesítse magát, én rendelkezésére állok mindig és mindenütt.</p>
            <p>Ám Terézia nem akarta többre vinni, mint csupán annyira, ami az ő gyönyörködtetésére
               és kedves környezete szórakoztatására elegendő. Nemsokára búcsút mondtak Bécsnek és a
               nagy Beethovennek, akit azonban a legnagyobb tisztelettel hívtak meg „házuknak
               bármikor történő kegyes látogatására”. A mester szívesen vette a meghívást és igérte,
               hogy mihamar élni fog a kitüntető joggal.</p>
            <p>Budán három hónapot töltöttek. A krisztinavárosi formás, csinos palota a
               legünnepeltebb családok találkozó helye lett. József nádor abban az időben már budai
               lakos volt s a főúri családok közül többen itt telepedtek le téli tartózkodásra, ha
               nem is az egész évadra. A nagy nádor közvetlen, szíves modora lassankint szép
               társaságot vonzott a budai várba, többé-kevésbbé állandó tartózkodásra. Az
               elhagyatott főúri lakokat sorra újították, átépítették s a kisvárossá sülyedt egykori
               főváros kezdett, habár még kezdetlegesen is, - megifjodni.</p>
            <p>Terézia nem vetette meg sem a jó társaságot, sem az élvezetes szellemi szórakozást,
               amit kiváló környezete nyújtott, de mindenütt kereste a tisztább, nemesebb célt,
               amelyre forró, tartalmas lelke annyira kívánkozott. Őt nem elégítette ki a
               társaságnak sokszor üres formákban sinylődő csevegése, erőltetett szellemeskedése;
               jobban szerette, ha a való élet, az ország sok-sok baja, küzdelme került itt-ott a
               beszélgetés tárgyai közé s ilyenkor okos, szép szeme fölragyogott, jelezve, hogy
               lelke elemében érzi magát. Igen, mert Terézia világa a szépnek, a jónak és az igaznak
               annyi eleven, törhetetlen küzdelméből, néha diadalmából is szövődött össze. Úgy
               szeretett volna találni valakit, egy kedves leányszívet, aki hasonló érzéseket
               hordozott volna lelkében, akivel beszélgetve gondolatokat, eszményeket cseréltek
               volna, terveket szőttek volna, amik nemcsak a kicsinyes mindennapiság szürkeségében
               vesznek el, mint holmi tiszavirágok, hanem élnek és sokak életére hatnak. De hiába
               talált formás, kedves, sőt szépséges francia, német, angol, olasz babákat! Ezek az
               idegen szellemmel telített főúri leánykák mindenre inkább alkalmas lények voltak,
               semhogy velük az élet fényével telített, álmodozó lelke kielégülést talált volna.</p>
            <p>Ilyen céltalan keresésben múlt el a téli évad, mondhatnók helyesebben: ismét egy
               esztendő. - Szinte föllélegzett a tavasz beköszöntésével, midőn a budai hegyek fái
               megint virágzásba fogtak s a gondos gazdaasszony: Korompay Antal grófné kiadta a
               rendeletet:</p>
            <p>- Csomagolni, pakolni, megyünk Martonosra! A föld, a jószág, várja az ő gazdája
               simogató szemét! Elhiheted, Terézia, enélkül nem növekszik ott igazán semmi. A föld
               vár minket.</p>
            <p>És Terézia boldog öleléssel borult anyja keblére és igazat adott neki. Hogy is ne
               tette volna, mikor ő is úgy várta már azt a napot, amelyen ismét visszamehet a
               természet ölelő karjaiba, a vadvirágos mezőkre, a bálványozott parkba, az
               erdőrengetegbe, annyi ifjú álmainak színterére!</p>
            <p>Egy szép május-eleji napon aztán el is indult velük a négylovas batár a fejérvári
               országúton, melynek egyik pontján már vártak reájuk a „váltott lovak”, hogy minél
               előbb repülhessenek be Martonosra.</p>
            <p>*</p>
            <p>És a nagy park, mintha csak megérezte volna Terézia jöttét: kápráztató májusi pompába
               öltözött s úgy fogadta őt. A fák vagy virágzóban voltak, vagy még csak készültek a
               nagy ünnepre, mint például a Körönd tizenhét szép hársfája! Terézia ezekhez ment
               legelőbb. Semmi bajuk sem esett a hosszú, kemény tél folyamán. Megedzve, megfrissülve
               fogtak hozzá az új élethez, a növekedéshez, a haladáshoz és erősödéshez. Lombjuk már
               dúsan ékeskedett a haragoszöldnek forró színével, de a hárs illatos virágai még
               bimbókban rejtőzve várták a nyílás édes pillanatát.</p>
            <p>A komtesz legszebb óráit a parkban töltötte el, vagy az ahhoz csatlakozó erdőben. A
               természet varázsa rabbá tette. Rokont, barátot, szórakozást, társaságot, mindent
               pótolt, rá nézve mindent.</p>
            <p>A tizenhét hársfa közül már tizenhatot avatott föl egy-egy kiváló, vagy kedves
               emberről. Volt már ott fája a nagy Napóleonnak, de szomszédja például már csak a
               Viktor grófról és Korompay József grófról volt elnevezve. Kedves fa volt viszont az,
               mely József nádor nevét viselte. Ez volt a tizenötödik. A tizenhatodik hársfa a Niki
               báró nevét nyerte el. De kiről nevezze el a tizenhetediket?... Kiről, hát arról, aki
               még nincs itt, aki kedves, megértő barátja neki, munkatársa sok tervének
               megvalósításában. Egyszerű ifjú származására nézve, de lelke kiválóságot,
               emelkedettséget sejtet. Nagyra hivatott lélek, csupa ígéret. Miért ne kaphatna ő is
               helyet itt!</p>
            <p>S egy szép tavaszi napon a tizenhetedik fa megkapta a Janika nevét. Tele volt épen
               virággal; szinte roskadozva csüngtek rajta a fiatal ágak. S a méhek százai míg
               odaszálltak a virágok kincséért: szájukba halk muzsikát tettek és dicsérték a
               tavaszt, a virágfürtöket, a mézet, a jövőt, amit az a sok-sok virágfüzér igért.</p>
            <p>Az avatásnak minden külső formája elmaradt. Terézia egyedül állt a szép hársfa előtt,
               boldog volt, hogy az ő készséges kortársát sok kedvességéért, ime, ily szépen tudja
               megjutalmazni! Egy dolog azonban kételkedést keltett benne! Megmondja-e ezt neki, a
               szerény Janikának? Vajjon nem fogja-e őt elhízottá tenni ez a kitüntetés?
               Megváltoztatja esetleg egész lényét... Sokáig küzdött ezekkel a gondolatokkal, s
               anyjának se mert kirukkolni szándékával. Alkalomra várt s a grófné nem is tudott az
               egész dologról egy darabig.</p>
            <p>Az ügy ezzel elodázódott. A tizenhetedik hársfa pedig dúsan virult s egy cseppet sem
               szégyenkezett a sorban azért, mert csak a Janika névre volt keresztelendő.</p>
            
         </div>
         <div type="chapter">
            <head>
              VIII. „Ilyen erős maga, Janika?”
            </head>
            <p>Janika abban az esztendőben végezte el kitüntetéssel a pápai iskola hat évfolyamát.
               Haza jött a vakációra azzal, hogy a jövő évben vagy a jogra, vagy pedig a theologiára
               iratkozik be, a szerint, hogy az országot, vagy az egyházat kívánja-e szolgálni élete
               egész pályáján. Még nem volt egészen bizonyos benne, melyiket választja. Szép dolog a
               hazát szolgálni, de nem kevésbbé szép Isten szolgájának is lenni. Lesz reá jó egypár
               hete, gondolkodhatik fölötte. Meg is tette.</p>
            <p>A kastélyban a régi szeretettel, a régi jósággal fogadták. A grófné is sokat
               kérdezősködött a pápai iskoláról, a diákok életéről, a professzorok dolgairól.
               Terézia meg még többet. Alig tudott felelni a kegyes kérdésekre és igazán boldognak
               érezte magát. Nem minden szegény diákot számoltatnak így el sorsáról; ilyen előkelő
               személyiségek mint a grófkisasszony, vagy mint a szépséges kis Terézia.</p>
            <p>Telt, mult az idő, egyszerre a nyár derekán érezték magukat. Janika sokat időzött a
               parkban, sokat segédkezett a komteszka terveiben, amelyek bőven sarjadtak mindig az ő
               lobogó elméjében. Úgy folyt valóban az ő élete is, mint egy tündérálom.</p>
            <p>Egy délelőtt épen a parkban sürögtek-forogtak; a Remetelak hűvös szobájában a Terézia
               herbáriumát rendezgették. Az elfakult, eltöredezett növények helyett frissebbet,
               újabbat illesztettek be a gyűjteménybe. Kincset érő, csínos kis herbárium volt az.
               Mire nem képes egy ifjú leányka is, ha ész, akarat és lelkesedés irányítja tettét!
               Azt hiszem, az országban egyhamar nem akadt volna párja a martonosi kis
               növénygyűjteménynek.</p>
            <p>Amint javában szorgoskodtak, rendezgettek, nagysietve toppant be a Remetelakba özvegy
               Szűrszabó Jánosné, a jó Zsuzsó néne, és szóhoz is alig jutva el-elfuló lélegzete
               miatt, a következőket suttogta Teréziának:</p>
            <p>- Jaj, kedves komteszka, a kegyelmes asszonnyal egy kis baj történt. Tetszik tudni,
               hogy reggel kiment a Vadászpusztára a Levente hátán. Hát valami baj esett, a ló
               megbokrosodott-e, vagy mi volt, nem tudom, csak hogy leesett a lóról. Talán
               elszédült, de bizonyosat még nem tudunk! Szóltam már, hogy fogjanak be rögvest a
               hintóba! Tessék talán kimenni a kegyelmes asszonyhoz, drága komteszka.</p>
            <p>Terézia, bár elsápadt és megrendült a hír hallattára, csodálatosan megőrizte
               nyugalmát. Abba hagyta rögtön a munkát s kijelentette, hogy azonnal megy. Indult is,
               de egy pillanatra visszafordult még az ajtóból:</p>
            <p>- Janika, jöjjön velem. Úgy érzem, hogy szükség lesz ott magára is.</p>
            <p>- Szívesen, szívesen, - ugrott föl az ifjú és szinte rohantak most már mind a ketten
               a kastély udvarára, ahol a hintó készen várta őket. Úgy, ahogy voltak, beleültek s a
               két tüzes pej vágtatott velük ki a kapun, mint a szél. Están bá’ hajtotta a lovakat,
               a jó öreg kocsis, akinek kezében a gyeplő: a világ legbiztosabb helyén volt. Igaz,
               hogy Están bá’ már nem volt mai gyerek egészen, betöltötte már jóval a hatvanat is,
               de még nem reszketett a keze, olyan bizonyossággal szorította azt a gyeplőt, mintha
               még mindig csak harmincat számlálnának az évei.</p>
            <p>Azon a „repülő” hintón is legalább egy órányira volt a Vadászpuszta. Egy óra, oly
               tengernyi nagy idő egy gyermek szívében, aki rettentő bizonytalanságban van édesanyja
               sorsa, úgyszólván élete miatt. Ám a dél pontjára törekvő nap nyugodt, méltóságos
               képpel nézett le a magasból a robogó hintóra, mintha csak szólni akart volna:
               nyugalom, Terézia, ne remegj! A baj tán nem is olyan nagy! Ezt mondták az útmenti fák
               is, amint nyugodt alakjuk el-elmaradt a hintó jobbján és balján egyaránt.</p>
            <p>Terézia alig beszélt. Gondolatai teljesen elfoglalták. Csak néha tett egy-egy
               kérdést, mely inkább aggodalmát akarta palástolni.</p>
            <p>- Messze vagyunk még? - Egy fél óra mulva már ott leszünk, ugy-e?</p>
            <p>- Ott leszünk. Tán előbb is. A lovak nagyszerűen teszik meg kötelességüket.</p>
            <p>- Oly nyugtalan vagyok, Janika! Beszéljen valamit, hogy ne gondoljak mindig a
               legrosszabbra!</p>
            <p>- Nyugodjon meg, kérem. Nem lesz az olyan nagy baj, meglássa. A kegyelmes asszony
               ügyes lovas, a Levente pedig a megtestesült jellem. - Nem hiszem, hogy annyira
               kirúgott volna a hámból.</p>
            <p>- Nem hiszi, Janika? - kérdezte megkönnyebbülten a leány.</p>
            <p>- Nem, nem.</p>
            <p>Abban a pillanatban egy hatalmas zökkenés rázta meg őket a hintóban. Egyszerre
               őrületes hullámzással vergődni kezdett velök a hintó az úton, hol jobbra, hol balra.
               Están bá’ pedig csitító pisszenéseket hallatott a bakról és szorította, kurtította a
               gyeplőt. Minden erejét és minden kocsisi praktikáját elővette, de csak nem használt.
               Baj történt, kellemetlen, váratlan, veszedelmes baj, a hámfa leszakadt s a fiatal
               Hóka lábait verte. A szegény állat iszonyúan megzavarodott. Az örökké hozzáütődő
               hámfa fölzaklatta minden csöpp vérét, úgy, hogy a teljes nekivadulástól kellett
               tartani. A kocsis bronzszínű nyugodt arcára is némi aggodalom ült ki már, de még nem
               adta föl a reményt. Emberi erőt szinte meghaladó vaskézzel szorongatta azt a gyeplőt,
               mely még sohasem csúszott ki a kezéből, amióta él.</p>
            <p>Terézia kipirult, izgatott arcát most ismét a sápadtság borította el, szinte
               lemondóan húzódott meg a hánykódó, vadul robogó hintó egyik sarkában s csak annyit
               mondott Janikának:</p>
            <p>- Most már csak az Isten kegyelme segíthet rajtunk!</p>
            <p>Tán nem is a Janikának mondta, hanem csak magának - megnyugtatásul. Az ifjú érezte,
               hogy most egy nagy pillanat előtt áll. Mint a villám cikázott fejében egyik gondolat
               a másik után, míg a komteszhez fordulva, tőle telhető legnagyobb nyugalommal kérte a
               leányt:</p>
            <p>- A világért se mozduljon meg! Fogózkodjék erősen és maradjon veszteg.</p>
            <p>- Mit csinál, mit akar tenni? - sikoltott a leány.</p>
            <p>De Janika akkor már kivetette magát a hintó bársonyos kék hajójából, ép egy nagy
               zökkenő után, amikor egy pillanatra meglassúdott a robogó, vágtató fogat. Azt a
               pillanatot, azt az egyetlen egyet kellett neki megragadnia és fölhasználnia. Mint
               egy tigris, úgy vetette rugékony, ifjú testét előre, hogy a Hóka zabláját valahogy
               elkaphassa. Vakmerő, szinte céltalannak látszó törekvés volt, de az ő fiatal elméje
               nem annak látta. Abban a percben Están bá’ is összeszedte még minden megmaradt erejét
               és fékezni kezdett, bár a karjai már-már megmerevedtek.</p>
            <p>Janika ekkor egy hatalmas erőfeszítéssel megragadta a zabolát s teljes erővel
               megrántotta, de úgy, hogy a Hóka, az eszeveszett, szegény állat megrendült és két
               hátulsó lábára állva, fölágaskodott. De az ifjú ott csüngött a zablán s az ágaskodó
               állatot egy erős mozdulattal lerántotta, ugyszólván leszorította a földre. Az a perc
               volt a döntő. A lovak meghökkentek egy pillanatra, a hámfa nem ütötte többé a Hóka
               lábát, aki kezdett meghiggadni, bár teste remegett még, mint a nyárfalevél s
               orrlyukait kitágítva, fújta a párát fölindult, formája vesztett szép testéből. Janika
               pedig elébe állt és megveregette a homlokát. A lóban is van érzés, az a bizonyos,
               nemesebb ösztön és most már ez kerekedett felül benne. Nem rohant többet vakon előre,
               már látta, hogy valaki ott áll útján és segít rajta.</p>
            <p>Túlestek a veszedelmen. A merészen elgondolt és bátran végrehajtott cselekedet
               megmentette őket egy nagy veszedelemtől, tán a halál torkából is. De ki mérlegelte
               most a tett nagyságát, hisz alig tudtak fölocsúdni a váratlan, rémséges helyzet
               kínjából. Az öreg kocsis letámolygott a bakról, olyan volt egészében, mintha fából
               lett volna, a karjait nem tudta egy darabig behajlítani. Janika szerszámozta le a
               lovakat, serényen dolgozott; levette azt a bizonyos hámfát, melynek kapcsoló-vasa oly
               megmagyarázhatatlan módon letörött. Terézia pedig szótlanul ott állt a két elfoglalt
               ember közt és nézte; hol az egyiket, hol a másikat. De talán nem is a másikat, csak
               az egyiket, a Janikát, aki az ő szemében, mint élete megmentője, csodálatos
               hirtelenséggel megnőtt. Nézte, nézte s mikor az már dolgavégezve közeledett feléje;
               kezét nyujtotta neki és így szólt:</p>
            <p>- Köszönöm, Janika, azt, amit most tett értem. Maga az életét kockára dobta, hogy
               engem megmentsen. Tudom, hogy kevés a köszönő szó egy ilyen áldozat viszonzásáért, de
               nézze, nincs egyebem mostan.</p>
            <p>S valóban, oly ijedten, mindenéből kifosztottan állt a kipirult ifjú előtt, hogy
               mélységesen igaznak látszott, amit mond. Két szép karja fáradtan lecsüngött,
               rózsaszínű, könnyed selyemruhája alázatosan simult testére; szeméből pedig a kiállott
               izgalmak borúja ömlött ki.</p>
            <p>Janika boldogan fogadta el a leány kezét s nagy tisztelettel szabadkozott.</p>
            <p>- Semmit sem érdemlek, Terézia, olyan kötelességet teljesítettem, mellyel régesrég
               adósa vagyok magának és az egész kegyelmes grófi családnak. - Egyetlen jutalmam, hogy
               sikerült az, amit akartam.</p>
            <p>- Sikerült, - felelte nagy elismeréssel a leány, - maga felülmulta mindazt, amit én
               magáról elképzelni is alig mertem volna. Ilyen erős maga Janika!</p>
            <p>- Szeretném, ha elmém és szívem is egy volna ezzel az erővel!</p>
            <p>- Kívánsága máris teljesült. Ehhez a tetthez a szívnek és az elmének nagy ereje is
               kellett, - mondotta a leány.</p>
            <p>Están bá’ ezalatt visszanyerte, úgy, ahogy a teste rugékonyságát, odaerősítette azt a
               bizonyos hámfát, rendbehozta a szerszámot, hintót, úgy, hogy ismét felülhettek.</p>
            <p>- Nem lesz baj megint, Están bá’? - kérdezte a leány.</p>
            <p>- Ha a jó Isten is úgy akarja, nem lesz már bajunk, méltóságos komteszka.</p>
            <p>Pár perc mulva már a Vadászpuszta tárt kapuján ment be a hintó. A kegyelmes asszonyt
               ott találták az udvaron; épen a Leventéhez közeledett, hogy ismét felüljön reá és
               haza induljon.</p>
            <p>Terézia a hintóból kiugorva, rohant édesanyja karjai közé.</p>
            <p>- Mi történt édesanyám? - De nagyon megijesztettél engem.</p>
            <p>- Semmi, leányom, semmi. Elszédültem és bizony leestem a lóról. De, amint láthatod,
               bajom nem esett. Talán egy-két kék folt emlékeztet majd reá pár napig.</p>
            <p>- És Levente! - kérdezte a leány.</p>
            <p>- Ez a világ legnemesebb állatja. Abban a pillanatban megállt s meg sem mozdult
               többet, míg el nem vezették.</p>
            <p>Terézia odament a szép aranyfakó paripához s átölelte a nyakát, forrón, hálásan.</p>
            <p>Aztán beleültek a hintóba mind a hárman. - Janika azonban engedelmet kért, hogy a
               bakon ülhessen, ha netán valami sürgős segítségre lenne szüksége az Están bá’nak,
               mindjárt ott lehessen - kéznél.</p>
            
         </div>
         <div type="chapter">
            <head>
               IX. A jutalom.
            </head>
            <p>A vadászpusztai baleset óta Janika alakja kiteljesedett, megnőtt a grófnők szemében.
               Terézia komtesz magános elmélkedései közepette alig tudta megérteni, hogy hol vette
               ez az ifjú azt az óriás erőt, amellyel a két lovat megfékezte! Mily őrülten vágtattak
               az eszeveszett megvadult paripák a kátyus úton! Isten csodája, hogy ki nem repült a
               hányódó hintóból! El is volt már szánva a legvégsőre. Lelkében ott ült a halál
               rettentő gondolata, egy pillanatra leszámolt mindennel. De csak egy pillanatra; a
               következőben már megint az élet ösztöne kerekedett felül benne, a remény a hit, hogy
               az Isten jó és megszabadítja. És a szabadító, akit az Isten melléje rendelt: a Janika
               volt.</p>
            <p>S Janika ezt a küldetést egy hőshöz méltó önfeláldozással teljesítette. Ritka szép
               lélek ez a fiatal ember! Az eszeveszett vágtatás közepette, ahogy kivetette magát a
               hintóból, ahogy megtántorodott s már-már el is bukott, de ahogy megállt mégis a
               talpán s előre rohant: mind-mind az elképzelhetetlen bátorságnak, ügyességnek,
               csodálatos lelki erélynek bizonyítékai. Janika nem közönséges embernek született, azt
               ebből a tettéből világosan meg lehet állapítani. Janika életmentő hős, aki
               önfeláldozással határos tettéért királyi jutalmat is kaphatna. És ha élne a Terézia
               komtesz nagy befolyású édesapja: ez a jutalmazás meg is történnék. A II. Antal
               azonban már nem élt s a királyi elismerés egyelőre elmaradt.</p>
            <p>Terézia komtesz hálás szíve azonban nem tudott mindebbe oly könnyedén belenyugodni.
               Anyjának is többször említette ezt; de a grófnő bármilyen hálásan is gondolt leánya
               életmentőjére, nem tartotta szükségesnek a jutalmazásnak oly messzemenő módját.</p>
            <p>- Nehéz dolog ez, Terézia - mondotta. - A királyhoz terjedelmes instanciákat kéne
               felterjeszteni, körülményesen leírni az esetet: hogy és milyen módon ülhettél te
               vele egy hintóban; s természetesen, meg kellene azt is említeni, hogy én leestem a
               lóról s az ennek következtében támadt zürzavar és kétségbeesés tette megokolttá a
               szokatlan esetet, amikor a főúri leány egy kis jobbágyfiúval kocsizgatott.</p>
            <p>Terézia nem minden megdöbbenés nélkül hallgatta édesanyja szavait. Nem is tudta
               elrejteni érzését és hangot adott neki.</p>
            <p>- Bocsásd meg, édes jó anyám, de én nem látok abban semmi hibát, hogy egy olyan derék
               ifjú, mint Janika: velem együtt ült egy hintóban. Talán az lett volna a baj, ha nem
               ül ott, mert én most itt aligha ülnék és ha ülnék is, ki tudja, hogyan, nyomorékként,
               milyen összetört tagokkal hallgatnám édes anyai szavaidat.</p>
            <p>Korompayné kissé neheztelő tekintettel fordult leánya felé.</p>
            <p>- Meg kell tanulnod, Terézia, hogy a felséges udvarban nem a te különös eszedjárása
               szerint gondolkoznak. Ott régen kialakult, kiformálódott udvari szabályok és
               felfogások vannak érvényben. Nekünk, neked is: azokhoz kell igazítanunk dolgainkat,
               mert ha nem tesszük, elvesztjük az udvar kegyét s lesülyedünk valami falusi kisnemes
               szintájára. Ezt pedig én nem akarom, nem, nem. Ezzel tartozom a fényes Korompay
               névnek s a te jövendődnek is, leányom.</p>
            <p>Aznap ezzel végződött is az ügy. Terézia nem mert többet szólni, mert nagyon is
               világosan kellett éreznie édesanyja neheztelését. Jó gyermek volt, szó nélkül vette a
               leckét, bár lelke nem is nyugodott meg abban egészen, amit hallott. Nem érezte ki
               belőlük az emberi igazság nagy erejét.</p>
            <p>Másnap azonban a grófné is engedett valamit a szigorúságból. Ő maga hozta elő a
               dolgot.</p>
            <p>- Talán nekünk kellene őt valamivel megjutalmaznunk, - indítványozta. - Szép könyvet
               kellene neki venni, talán annak a Csokonai úrnak a Gedicht-jeit, akit ti olyan jeles
               poétának tartotok. Nem gondolod, Terézia?</p>
            <p>- Tegyük meg, édesanyám, de megvallom, ezt kevésnek tartom. Janika egészsége, épsége,
               élete kockáztatásával mentett meg engem a legnagyobb veszedelemből. Igaz, hogy ő ezt
               nem jutalomért cselekedte és ha én egy csinos kötésű Csokonai-könyvet adok neki:
               bizonyára igen boldog lesz. Ámde nekem valami olyasmit kell adnom, ami még inkább
               méltó egy emléket adó grófkisasszonyhoz. Hiszen erre te is nagy súlyt helyezel,
               úgy-e?</p>
            <p>- Csak nem akarod neki adni a portrédat, dedikációval, te csupa nagylelkűség, -
               jegyezte meg tréfásan az anya.</p>
            <p>- Nem azt akarom, mert ez több volna, mint ami valódi szándékom. Az arcképet, ha
               kapná: tán másnak is magyarázná: esetleg annak venné, amire legkevésbbé akarnám
               figyelmét irányítani...</p>
            <p>- Okosan mérlegelsz, leányom, okosan... Egészen elragadsz vele. Igy szeretlek én. De
               mit akarsz neki valójában adni?</p>
            <p>- Életem megmentője megérdemli, hogy a tizenhetedik hársfát a köröndön róla nevezzem
               el. Ez az elismerés kitüntető reá nézve, méltó hozzám!</p>
            <p>Korompayné elgondolkozott.</p>
            <p>- Nem bánom, Terézia, tedd meg - szólt némi szünet után -, de egyelőre ne add
               tudtára. Hátha elbizakodnék. Végre is még nagyon ifjú, nagyon zöld. Azt azonban
               megteheted, hogy amely napon a Csokonai-verseket átadjuk neki, hívd meg ebédre...
               Üljön asztalunknál, ez is szép elismerés lehet számára.</p>
            <p>A kis Terézia boldogan vette, amit az anyja javasolt. Végre is minden úgy történik,
               ahogy azt ő elképzelte.</p>
            <p>Mintegy két hét mulva, mikor a Budáról nagynehezen megszerzett Csokonai-kötet végre
               megérkezett a martonosi kastélyba, Janika a grófi ebédlő nagytermében ült: a
               grófasszony, a Terézia komtesz és Debrőy Gábor tiszttartó uram társaságában. - Nagyon
               szerényen húzódott meg az asztal legvégén s nagyon vigyázott arra, hogy valami
               illetlenséget el ne kövessen. Titokban hol jobbra, hol balra tekintett s megfigyelte,
               hogyan kell venni az egyes ételekből, hogyan kell használnia az evőeszközöket, melyek
               oly dús választékban sorakoztak tányérja körül. Bizony, alig is érezte a finom ételek
               nagyszerű ízét amiatt az örökös aggódás miatt, mely ezen az ebéden eltöltötte keblét.
               Mert hát szó, ami szó, nagy dolog és nagy kitüntetés az: a kegyelmes grófné
               asztalához meghívatni, kérdéseire felelni, az előkelő társalgást élvezni s nézni a
               falon függő remek képeket, gobelineket, a falak mentén elhelyezett művészi faragású
               bútorokat, mik közt királyi módra kiemelkedett a nagy pohárszék, dúsan megrakott
               arany- és ezüsttálakkal, csiszolt poharakkal és üvegekkel. Olyan nagy kitüntetés,
               amihez nem minden pápai diák juthat.</p>
            <p>A meglepetés azonban az ebéd végén jött, mikor már a feketét is elköltötték.
               Korompayné kegyelmes asszony maga elé tétetett egy finom papirosba csomagolt szép
               kötésű könyvet, azt fölemelte s röviden csak ennyit szólt:</p>
            <p>- Ezt a könyvet, melyben a hírneves Csokonai úr versei foglaltatnak benn, Janika
               magának adom, azért a bátor és önfeláldozó cselekedetért, mellyel Terézia leányomat a
               multkori nagy veszedelemből megmentette, mikor a Vadászpusztára utánam kikocsiztak.
               Tegye el emlékül, Terézia dedikációja is benne van.</p>
            <p>Janika állva fogadta a kitüntető adományozást és a kegyelmes asszonynak mély
               hódolattal kezet csókolt. Debrőy Gábor uram őszinte szeretettel nézte a helyesen
               viselkedő fiút s megveregetve vállát, - így szólt hozzája:</p>
            <p>- Ne ez legyen az utolsó kitüntetés, amice, amit pályádon nyersz! De jegyezd meg,
               bármilyen dicsőséghez is jutnál egykoron, ennél nagyobb és szebb kitüntetésed egy se
               lesz, mert ezt a legméltóbb kezekből kaptad! Vivát, kegyelmes asszonyunk! - tette
               hozzá végül Debrőy uram és a kegyelmes asszony felé fordulva meghajolt.</p>
            <p>Ilyen felemelő véget ért a nagy ebéd s ez a Janika szívét csordultig betöltötte
               hamisítatlan tiszta örömmel.</p>
            <p>Ebéd után Terézia még ott tartotta őt. Csak ketten maradtak már ekkor s a leány
               szívesen elmagyarázta a képek, a gobelinek történetét és jelentőségét, egy-egy
               nevezetes bútordarab érdekességét s a többi közt egy kisebb szekrény csodálatos
               csínja-binját. Megmutatta, hogy lehet átalakítani íróasztallá; milyen rejtett,
               másoktól nem is sejtett fiókjai vannak, szóval: az asztalosművészet e remekét is
               megismertette vele, amit bizony nem mindenkinek mutattak meg, csak a
               legbizalmasabbaknak.</p>
            <p>Itt történt, hogy amint egy titkos fiókot feltárt, abban egy kis bőrtokos dobozkát
               vett észre. Azonnal kivette s mivel a szoba délnek fekvő ablakai le voltak
               zsalukáterezve és így homályos volt, az egyik keleti fekvésű ablakhoz mentek. Nyítva
               volt, a parkból üde levegő és kellemes világosság áramlott be rajta.</p>
            <p>Terézia itt egy aranygombot megnyomva, felnyította a dobozt, letette az
               ablakpárkányra s egy gyönyörű nagy opálgyűrűt vett ki belőle, majd így szólt az
               ifjúhoz fordulva:</p>
            <p>- Nézze, Janika, ezt az opálgyűrűt dicső nagyapám I. Antal gróf a felséges Mária
               Terézia királyasszonytól kapta. Nagyapám arról volt nevezetes, hogy semmiféle
               babonában nem hitt. Az opálkőről pedig köztudomású az a balvélemény, hogy
               tulajdonosát elkerüli a szerencse. A nagy királyné, aki az opált szerette, ép azért
               adta nagyatyámnak a gyűrűt, - mert tudta róla, hogy szívesen fogadja. Adta pedig
               azzal a mondással: „A bátornak és nemesnek az opál szerencsét hoz”. Ez a mondás
               kedves jelige gyanánt apáról fiúra szállva él családunkban. Ámde, lássa, a babonát
               még sem irtotta ki gyökerestől: sem a bátor nagyapám, sem az adományozó
               királyasszony, sem az okos mondás. Uj babona keletkezett.</p>
            <p>Janika nagy csillogó szemmel nézte az okos leányt, aki úgy állt, úgy beszélt előtte,
               mintha legalább is pár évtizednyi tapasztalat volna háta mögött. Szinte megfélemülve,
               halkan tett kérdést:</p>
            <p>- S mi az az új babona, Terézia?</p>
            <p>- Hogy a Korompay grófok szerencséje csak addig tart, amíg ezt a gyűrűt megőrzik.
               Ezért van ebben a hét-titkos asztalkában elrejtve, ahonnan a háziakon kívül senki sem
               tudná kivenni.</p>
            <p>- Akkor vigyázzon is rá, hogy a Korompay grófok szerencséje sohase muljon el! Ily
               emberszerető, jeles családnak élnie és virulnia kell örökké.</p>
            <p>Teréziának hízelgett az őszinte, bár kissé ünnepiesen hangzó vallomás. Ez a nap
               többé-kevésbbé ily emelkedetten mult el, ami jól is esik az embereknek néha. Ők
               ketten legalább is jól érezték magukat ebben az ünnepiességben.</p>
            <p>Terézia, míg ott álltak ketten egymás mellett, gyengéden neki támaszkodva a kitárt
               ablakszárnynak, ártatlan, édes örömmel eltelve kitekintett a park csendjébe. Levél
               is alig mozdult a pihenő fákon, hang is alig hallatszott, még a madárdal is
               szünetelt. Mindössze egy kései fülemile-dal szűrődött a csendben át hozzájuk,
               valahonnan a kert sűrűjéből, és egy fekete szarka röppent el lomhán az ablakjuk
               alatt, hogy az egyik fára üljön. Úgy tett, mintha a nyári délután melege
               elfárasztotta volna a vén csontot.</p>
            <p>Csend, csend mindenütt s ők ketten is elcsendesültek, míg szemük a nagy park
               szépségein elmerült.</p>
            <p>- Milyen szép a tavasz s milyen szép a nyár, - törte meg jó idő mulva a csendet a kis
               komtesz. - Úgy érzem, hogy ez a nagy szépség lelkem minden kis zugát betölti és mint
               valami finom, gyengéd bársony: végigsimogatja. Sokszor érzem ezt a gyönyörűséget,
               Janika s ilyenkor írni, rajzolni, vagy faragni szeretnék, hogy megörökítsem valami
               külső formában. Úgy érzem azonban, hogy ehhez a művészetekhez nem igen értek, azért
               menekülök a zongorához és a zenének csodálatos hangjai elvezetik gyönyöröm fölöslegét
               s maga ez az átadás is egy újabb gyönyör számomra.</p>
            <p>Az ifjú tisztán égő, nagy szemekkel bámulta a leányt. Ő is így volt a természettel, a
               művészettel, de nem tudta érzéseit ilyen közvetlen egyszerűséggel kifejezni. Semmit
               sem mondott nagyot most ez a leány és mégis mily közvetlen érték volt minden szava.
               Megbátorodott a kis jobbágy fiú és ő is szólt:</p>
            <p>- Adjon nekem ebből a gyönyörből, Terézia, egy kis gyűszűnyit. Tegye meg alázatos
               kérésemet, és zongorázzon egy-két percig. Ajándékozzon meg vele nagylelkűen, hogy
               sohase felejthessem el ezt a napot az életben.</p>
            <p>Szépen, nyugodtan mondta ezt az ifjú, csupa tisztelet volt minden szava. Terézia mély
               figyelemmel vizsgálta az előtte állót, nem vett észre semmit. Talán csak annyit, hogy
               a hang rezdülése, amint az ifjú a szavakat kiejtette, melegebb volt a szokottnál.</p>
            <p>Érezte Terézia, hogy ellentmondania nem lehet. Leült a zongorához és Beethovennek
               egyik legújabb darabjába fogott: a negyedik szimfóniába, melynek egy részletét
               csodálatos szépséggel közölte a zene halhatatlan nyelvén - a bámuló ifjúval. Alig
               tudott betelni a hangok varázsával az ifjú, csak állt, állt, még akkor is, mikor már
               az utolsó akkord is elhangzott. Azon vette észre magát, hogy Terézia ismét előtte van
               és búcsúra nyujtja kezét.</p>
            <p>- Isten vele, Janika, most már az édesanyámhoz kell mennem. Vár. Holnap megint a
               növénygyűjteményemet rendezem a Flóra-templomban. Dél felé jöjjön el és segítsen!
               Eljön?</p>
            <p>Janika mélyen meghajlott.</p>
            <p>- Ott leszek, amint parancsolja.</p>
            
         </div>
         <div type="chapter">
            <head>
               X. Az opálgyűrű.
            </head>
            <p>Alig várta Janika másnap a tizenegy órát, hogy a Flóra-templomban megjelenhessen. A
               kastély toronyórája épen ütötte a kitűzött időt, amikor benyított a csukott ajtón.
               Azaz benyított volna, de az ajtó nem tárult ki. Terézia tehát még nincsen itt, -
               gondolta - és leült egy padra, hogy megvárja. Várt, várt, de a komtesz alakja csak
               nem akart feltünni sem itt, sem ott. Féltizenkettőt, sőt a tizenkettőt is elütötte az
               óra s még mindig nem jelent meg. Janika most már nem akart tovább várni, hazafelé
               indult. A dél is elmult már és meg is éhezett.</p>
            <p>Mikor belépett kis házuk kapuján, szokatlan csend fogadta. A nyított pitvarajtóba
               tekintve: semmi életet sem vett észre ott. A tűzhely fénye nem csillogott feléje,
               anyja alakját sem látta. A kis konyha hideg volt. Betoppant a szobába s nagy
               meglepetésére anyját ott találta egy székre rogyva, keservesen zokogott. Nem tudta
               mire vélni ezt a sírást.</p>
            <p>- Anyám, édesanyám, - szólitgatta becézve, miközben megfogta a kezét, megcsókolta s
               így kérdezte: - de mi történt? Mondja, mi történt?</p>
            <p>- Nem tudom én, fiam, valami nagy baj történhetett. Nagy, nagyon nagy baj! A
               kegyelmes asszony ma szóba sem állt velem, mikor reggel fölkelt, köszönésemet sem
               igen fogadta, kezét sem engedte megcsókolni. Megijedtem mingyárt, itt valami
               szerencsétlenség esett. De mi! A komteszka hangját hallottam a szobából, tehát azzal
               nem lehet baj. - Látni, az igaz, hogy nem láttam. Ő bizonyosan megmondta volna, miről
               van szó, mi történt. De ki sem jött a szobából. Aztán a kegyelmes asszony sem jött ki
               többé. Bent voltak a nagy szobában, csak annyit vettem ki, hogy sokkal hangosabban
               beszéltek, mint ahogy máskor szoktak. Úgy szerettem volna a jó lelkeknek valahogy
               kitalálni a bánatát. Mert nagyon szomorú volt a kegyelmes asszony. Nagy baj érhette,
               Janikám őket.</p>
            <p>- És semmit sem tudott meg, édesanyám? - kérdezte a fiú mély megdöbbenéssel s érthető
               kíváncsisággal.</p>
            <p>- Semmit, Janikám, csak annyit sejtek most már, hogy talán én követtem el valamit,
               én, én, ezzel az öreg, ostoba fejemmel.</p>
            <p>- Maga, édesanyám, maga? - csodálkozott a fiú. - És miből gondolja?</p>
            <p>- Miből, Janikám? Hát abból, hogy egyszer csak jött a komorna, hogy aszondja: a
               kegyelmes asszony azt üzeni, menjek tüstént haza s addig föl ne menjek a kastélyba,
               míg nem hívat.</p>
            <p>- Azt üzente?</p>
            <p>- Azt, azt, - zokogta a jó Zsuzsó néne, a Janika édesanyja.</p>
            <p>- Akkor most már tudom, hogy a komteszka miért nem jött el a Flóra-templomba ma 11
               órakor.</p>
            <p>- Nem jött el? - mondta szinte gépiesen Zsuzsó néne.</p>
            <p>- Pedig ő hívott tegnap, ő mondta, ott legyek, - tette hozzá Janika elmélázva.</p>
            <p>- Ő mondta és nem jött el! A komteszka is haragszik. Édes, jó Istenem, hát mit
               követtem el! - tűnősködött a jó asszony s könnyei patakként omlottak szeméből.</p>
            <p>A fiú odakuporodott az anyja lábaihoz, fejét az ölébe hajtotta és ő is könnyezett. De
               mintha szégyelte volna az előretolakodó jövevényeket, hamarosan eltüntette, eszébe
               jutván, hogy ő neki kell amaz erős férfiúnak lenni most, aki elsőbb megnyugtatja
               édesanyját, aztán, ha kell, megvédelmezi. De - hiszen, nem tehetett ez a jó lélek
               semmi rosszat. Oly hűséges szeretettel ragaszkodott mindig a grófékhoz. Minden
               gondolata, álma, lélekzete: a grófék voltak, a kegyelmes asszony, a komteszka...
               Nem, nem tett, nem tehetett az ő édesanyja semmi rosszat, arra az egyre hitet merne
               tenni látatlanban, azonnal. Tán csak valami félreértés, vagy valami gonosz rágalom.
               Bizonyosan az lesz. Rágalom.</p>
            <p>- Édesanyám - mondotta a fiú -, valami rossz ember talán megrágalmazta magát. Az lesz
               a baj, majd meglátja. De majd kitűnik, hogy nem igazat mondott. Meglátja, hogy úgy
               lesz s akkor megint jó lesz minden. Az igazságot nem lehet elrejteni. Az igazság
               napfényre jut, annyi bölcs könyvben olvastam ezt és bent van a bibliában is. Addig
               pedig itt vagyok én, édesanyám és én nem engedem magát.</p>
            <p>A szegény Szűrszabó Jánosné jól tudta, hogy az ő egyetlen fia nagyon gyenge kis
               legény ahhoz, hogy a hatalmas grófi családdal szemben megvédelmezze, de mégis jól
               esett fájó szívének ez a meleg gyermeki szó. Aztán eszébe jutott, hogy hiszen ő nem
               tett valóban semmit, semmi rosszat, ő csak szerette és szereti most is a grófékat.
               Lehetetlen, hogy ha csakugyan félreértésről van szó, sokáig tartson az ő száműzetése
               a megszokott, kedves falak közül.</p>
            <p>Megsimogatta a Janika fejét, melyben a gondolatok zsibongó tengere zajlott s némileg
               megnyugodva kelt föl, hogy a konyhára menjen, egy kis ebédet készíteni. Ő ugyan nem
               tud ma enni, de a fiú csak egyék!</p>
            <p>*</p>
            <p>A kastélyban pedig a grófné és Terézia beszélgettek egymással. Kellemetlen esemény
               volt a beszéd tárgya. Korompayné idegesen vetette oda a szavakat, Terézia pedig egyik
               könnyét a másik után hullatta.</p>
            <p>Az történt, az a hallatlan, példátlan eset, hogy a kastélyból elloptak valamit. Tán
               sohasem történt még, amióta eszüket tudják. És ha még valami kevésbbé becses tárgyat
               vittek volna el; de eltünt a legdrágább, legértékesebb, legféltettebb kincse a
               kastélynak. Elveszett a talizmán, elveszett az opálgyűrű, a nagy királyasszony
               adománya, a nagy Antal gróf szent hagyatéka. Mennyi hitnek, bizalomnak, reménységnek
               volt letéteményese ez a gyűrű s most minden oda van! A gyűrű nincs sehol, tűvé tették
               bár érte a szobát, a szekrényeket, minden kis zugot. A kis tok ott tátong ijesztő,
               fájdalmas ürességével. Terézia elkövette azt a hibát, hogy kint felejtette s
               valószínű nyítva is felejtette az ablakpárkányon, melyen tegnap mutogatta a talizmánt
               a kis jobbágyfiúnak, a Janikának.</p>
            <p>Könnyelmű, elhamarkodott dolog volt, beismeri most már, beismeri. Nem is lett volna
               szabad az ereklyét kivenni, idegen szemeknek mutogatni. - Utóvégre is Janikát nem
               érdekli oly nagyon egy opálgyűrű! Egészen megtörve az önvád súlyától, sóhajtozik a
               szép kis Terézia:</p>
            <p>- Édes Istenkém, de miért is vettem ki, de miért is mutogattam!</p>
            <p>A kegyelmes asszony keserű, szinte kegyetlen.</p>
            <p>- Túlzásba mégy azzal a Janikával, jól láttam én ezt mindig. Figyelmeztettelek is, de
               nem használt. A magad feje szerint indulsz el mindig.</p>
            <p>- Bocsássa meg, jó anyám! Nagyon fáj, amit tettem.</p>
            <p>- Mit fog szólni a rokonság! Rám törnek, hogy gondatlan voltam. A József grófék a
               minap is érdeklődtek a gyűrű iránt. Tudod, milyenek, kivált a tanti!... De most azt
               mondd meg, mit tegyünk. Üssük dobra, hogy elveszett? Hallgassunk vele és várjunk?
               Hátha megkerül? De honnan és hogyan kerülhet az elő? Hol van?... Hol lehet?... Nos,
               Terézia, most légy okos! Most mutasd meg, mit tudsz, mert én már semmit sem tudok, én
               csak egyben gyanakszom még s ez... - És itt a grófné elhallgatott.</p>
            <p>- Hát mondd meg, anyám, mondd, miben gyanakszol? - esdekelt a leány.</p>
            <p>- Miben? Tán kiben? Személyre gyanakszom én, leányom.</p>
            <p>- Kire, kire?... könyörgött a kétségbeesett leány.</p>
            <p>- A Janikára, - vágta ki a grófné.</p>
            <p>Terézia fölugrott és hevesen tiltakozott.</p>
            <p>- Nem, nem, anyám. Janika nem tette. - Borzasztó dolog volna, ha egy ilyen önzetlen,
               tiszta lélek, mint ez a fiú, ilyen dologra vetemednék. Nem tudom elhinni, anyám,
               bocsásd meg, de nem tudom elhinni.</p>
            <p>- Csábító varázsa van a kincsnek és te még azt is elmondtad, hogy ez talizmánja a
               családnak. Te még keveset tapasztaltál, Terézia; az emberek lelkében nemcsak
               szépséges istenek, de vad szenvedélyek is tanyáznak. Ki tudja, mely alkalom az,
               amikor felébred és kilobban egy-egy ilyen rejtett szenvedély. Az a fiú eszes,
               törekvő, hátha nagyravágyó is! És miért ne legyen, miért ne lehetne!</p>
            <p>- Ne mondd, anyám, ne mondd, - kétségeskedett a leány sírva. - Az a fiú mindenre
               képes tán, de lopni ilyen aljasan és engem ilyen bajba sodorni, nem, erre nem képes.
               Ennek a fiúnak jelleme van, szíve van, esze is van.</p>
            <p>A grófasszony megint idegesen szólt leányára.</p>
            <p>- Ismét okosabb vagy, úgy-e? Te mindent jobban tudsz. Hol örökölte volna Janika azt a
               nagy jellemet, szívet, eszet? Attól az egyszerű apától, vagy még egyszerűbb anyától?
               Hogyan mered te oly vakmerő bizonyossággal állítani, hogy nem tette meg azt, amit én
               nem tartok lehetetlennek!</p>
            <p>Terézia elhallgatott. Megrendült. Nem mert már tovább menni a védelem terén. Ő a
               hibás, gondolta; először, mert megmutatta, másodszor, mert kint felejtette...
               Gondatlankodott, ahelyett, hogy nagy éberséggel visszahelyezte volna és hét lakat alá
               rejtette volna.</p>
            <p>A nagy szobában egyszerre nyomasztó csend támadt, csak a koválygó gondolatok
               marcangolták a két nő szívét, különösen Teréziáét. Korompayné most már egészen
               felülkerekedett a gyanújával és majdnem bizonyosra vette a Janika bűnösségét.</p>
            <p>- A szobában senki sem járt tegnap óta - mondotta, - a takarító személyzet sem
               jöhetett be, mert nem engedtük, úgy-e, mivel már tegnap este észrevettük a bajt.
               Fölkutattunk mindent. A tok az ott van, a gyűrű nincs. Elvándorolt volna, elgurult
               volna, mint a mesebeli gyűrűk? Az lehetetlen, ma már nem történnek efféle csodák. A
               gyűrűt Janika vitte el, senki más itt nem volt, legfeljebb az anyja, aki mint
               kulcsárné, az ajtókat megvizsgálja. De arra nem mernék gyanakodni, évek óta itt van
               és sohasem nyult semmihez. A fiú azonban más. Ott sok minden ok közrejátszhatott.
               Terézia, ne ellenkezzél, ne mondj ellent, a dolgot most már én magam veszem kezembe
               és meg kell tudnom mindent.</p>
            <p>Terézia megroskadva, érvekből kifogyva, megadta magát.</p>
            <p>- A te bölcseséged vezessen ki minket a bajból, édes jó anyám. Én gyermeki szívvel
               meghódolok előtted. Bocsásd meg, ha okoskodó voltam, - szólt végül és alázatosan
               kezet csókolt Korompaynénak.</p>
            <p>*</p>
            <p>Egy óra mulva már a kegyelmes asszony színe előtt állt Zsuzsó néne és fia, a
               sugárnövésű, komoly Janika.</p>
            <p>Korompayné ridegen, bizonyos felsőbbséges érzettel beszélt hozzájuk.</p>
            <p>- Baj esett a kastélyban, egy olyan dolog, amire tudomásom szerint, még nem volt
               példa itteni tartózkodásunk idején. Elveszett a Korompay grófi család, megszentelt
               talizmánja, egy opálgyűrű, az, amit Terézia tegnap délután, gyermeki megfeledkezéssel
               rejtekhelyéből ki mert venni és Janikának megmutatni. Megfeledkezése valóságos
               gondatlansággá fajult, kint hagyta a drága kincset, ahelyett, hogy visszatette volna
               ismét nagy gondosan oda, ahonnan kivette. A gyűrűt tegnap óta hasztalan keressük;
               csak üres tokja mered reánk. Elveszett a gyűrű.</p>
            <p>A kulcsárné összetette a kezét, úgy mondta:</p>
            <p>- Miért nem kegyeskedett szólni, hadd kerestem volna én is, hátha megtaláltam volna!
               Hisz ebben a kastélyban még sohasem veszett el semmi.</p>
            <p>A grófné eszében megvillant valami. Úgy látszik, ezek már tudták, miről van szó s ha
               Janika a magáról megfeledkezett bűnös: tudniok is kellett és, ime, megrőkönyödtek a
               saját tettüktől! Tán már el is hozták és mert az anya a keresés ürügye alatt
               visszacsempészi majd. Jó asszony volt mindig. Óh, bár így volna! Szólt tehát a
               szegény, megtört asszonyhoz!</p>
            <p>- Menjen csak be és keresse hát! Én már eleget kutattam. Menjen be maga is, Janika, -
               szólt a fiúhoz a kegyelmes asszony - és keressék együtt, hátha jobb a szemük, mint a
               mienk! Megjegyzendő, bent kell lennie, mert tegnap óta egy lélek sem volt a szobában.
               Vagy ott van, vagy pedig megmagyarázhatatlan módon eltünt. Menjenek csak és keressék.
               Keressék, kérem, önök még tán megtalálhatják. Önök...</p>
            <p>De oly hidegen, oly gyanakodóan adta ki azt a parancsot a grófné, hogy Janika szinte
               megreszketett lelkében, testében egyaránt. Most már tisztában volt a dologgal,
               tisztában volt a váddal, mely rettentő súlyával majdnem leütötte a lábáról. A grófné
               reá gyanakszik. Senki sem volt tegnap óta a szobában, mondotta. Óh, Istenem,
               sóhajtott keservesen, bárcsak megtalálnók!... De mi lesz, ha meg nem találjuk! Nem
               mert gondolni se rá. Csak indult anyja után a hűvös, nagy szobába.</p>
            <p>Itt Terézia ült, gondolatokba mélyedve. Mikor a belépőket észrevette, meglepetten
               ugrott föl helyéről és Zsuzsó nénéhez rohanva, minden gondolat nélkül átölelte.
               Janikát is kedvesen fogadta, bár első pillanatra megdöbbent annak fájdalmat sejtető,
               borongó tekintetétől.</p>
            <p>- Eljöttek, eljöttek, - zengte édes hangja.</p>
            <p>- Keresni jöttünk. A gyűrűt hátha mi találjuk meg - rebegte a jó asszony!</p>
            <p>- Csak az Isten adná! - tette hozzá a leány. Aztán a Janikához fordult:</p>
            <p>- Magának jó szeme van, jöjjön, keressük, Janika!</p>
            <p>Oly tiszta, őszinte volt ez a biztatás, hogy a fiú sejtése egy percre megkönnyebbedni
               látszott. Tán még se! Még se gondolják, hogy ő. Egyszerre piros lett, mint a főtt rák
               és szeretett volna elsülyedni szégyenében. Elmenni messze, messzire. Borzasztó
               gondolatnak is, hogy ő valamihez hozzá nyúlt, ami nem az övé. Borzasztó vád; ebbe
               bele lehet halni.</p>
            <p>A szobában egyszerre elhallgatott a beszéd zaja; a járás-kelés, motoszkálás zsongása
               töltötte el a szoba csendjét. Kerestek. De az idő hiába telt-mult, egyikök sem
               kiáltott föl:</p>
            <p>- Megvan, megvan!</p>
            <p>Senki sem kiáltotta a megváltó igét s az eredménytelenség lehangoló érzése ott ült az
               arcokon, mint egy fekete árnyék. Végre is Szűrszabó Jánosné roskadt le egy divány
               lábainál, keserű zokogásba törve ki:</p>
            <p>- A jó Isten elhagyott minket egészen. Elvesztünk, Janika. Az a gyűrű nem kerül
               meg.</p>
            <p>És ott feküdt a szegény asszony a fényes parketten, kétségbeesve, megalázottan. A fiú
               az egyik oldalon térdelt mellette, a komteszka a másik oldalon.</p>
            <p>- Édesanyám!</p>
            <p>- Zsuzsó néne!</p>
            <p>A fiú nem tudott többet szólni, szeméből patakzott a könnyek árja. Terézia erősebb
               volt, vigasztalta a kétségbeesettet:</p>
            <p>- Ne búsuljon, ha meg se kerül! De mért ne kerülne meg, Zsuzsó néne! Megkerül,
               megkerül az a gyűrű! Nincs ebben a kastélyban lélek, aki azt el tudta volna vinni!
               Megkerül, meglássa!</p>
            <p>Olyan hittel teli volt a komtesz szava, oly meggyőződéses, gyermekies, boldog,
               vigasztaló, hogy a szegény asszony magához tért s elhitte, hogy csakugyan
               megkerül.</p>
            <p>- De honnan gondolja, drága komteszka? - kérdezte megkönnyebbülten, bár nem minden
               kíváncsiság nélkül.</p>
            <p>- Nem tudom, Zsuzsó néne. Valami sugja bent a szívemben. Csak maga ne búsuljon, csak
               maga keljen föl!</p>
            <p>Szűrszabó Jánosné föl is tápászkodott, de csak úgy támolygott végig a nagy szobában,
               mint valami lábadozó beteg. Úgy ment kifelé, jelenteni a kegyelmes asszonynak, hogy a
               gyűrű nincs meg. Ott álltak meg előtte abban a másik szobában, mind a hárman,
               lehorgasztott fővel, várva a szigorú ítéletet. És a kis komtesz is ott állt velük,
               mintha hozzájuk tartozna, mintha ügyök, bajuk közös volna.</p>
            <p>A grófné arcát harag sötétítette el. Hiába volt minden igyekezete, meggyökeresedett
               már benne a gyanú, hogy azt a gyűrűt a Janika vitte el. De ki is vihette volna el
               más! Szinte indulatosan ugrott föl a helyéről s rájuk kiáltott:</p>
            <p>- Pedig azt a gyűrűt csak maguk tudhatták volna megtalálni, Szűrszabóné, csak maguk!
               Menjenek haza, nincs szükségem többé a szolgálatjára.</p>
            <p>Azzal becsapta az ajtót és otthagyta őket. A két lélek úgy állt ott, mint egykor
               ős-szüleink állhattak, mikor az Úr az édenből kitudta őket. Zsuzsó néne
               érzés-rohamában utána akart futni a kegyelmes asszonynak, hogy átölelje a lábát,
               bocsánatért, kegyelemért esdekeljen, de aztán megállt s valami belső nagy érzés, az
               ártatlanság fölemelő érzete megerősítette s lábon tartotta. Most már nem roskadt
               össze, állt a helyén. Majd körültekintett s hogy Teréziát ott látta még mindig,
               hozzája fordult.</p>
            <p>- Komteszka, maga is hiszi rólunk, hogy mi vagyunk a tolvajok?</p>
            <p>Terézia a keblére szorította az asszonyt.</p>
            <p>- Mindent elhiszek, de ezt az egyet soha - mondta vigasztalóan.</p>
            <p>- Áldja meg a jó Isten, csak felét viszem el annak a borzasztó vádnak, amely ránk
               szakadt. De elég nekünk ez is. Éppen elég.</p>
            <p>Azzal elindult az ajtó felé és mentek kifelé: elől az asszony, mellette a komtesz,
               mögöttük a fiú. S amint egy-egy ajtó becsapódott mögöttük, mintha a szegény asszony
               szívére egy-egy nehéz kő szakadt volna. Mentek, mentek s egyszerre csak kint voltak
               az udvaron, aztán kint a kertben, de a kis Terézia még mindig nem tágított mellőlük.
               Elkísérte őket egészen a park végéig. Ott megcsókolta Zsuzsó nénit s Janikának kezét
               nyujtotta s nagy tiszta kék szemével bátorítóan: a fiú szemébe nézett, mintha csak
               ezt mondta volna neki:</p>
            <p>- A világ mondhat rólad akármit, én hiszem, tudom, hogy te ártatlan vagy! Emeld föl a
               fejedet!</p>
            <p>Janika érezte ezeket a ki nem mondott igéket, de mikor kis lakásukba érkeztek, leült
               mégis egy sarokban és csüggedt szívvel, fájdalmas lélekkel bámult bele a levegőbe.
               Ott ült sokáig, míg csak az édesanyja nem ült melléje. A jó asszony már
               megnyugodott.</p>
            <p>- Ne búsulj, fiam, ne öld a szívedet! A komteszkának van igaza, az a gyűrű megkerül.
               Ki vitte volna el?... Megkerül, Janikám! A kegyelmes asszony pedig röstelkedni fog.
               Sajnálni fogja, hogy igaztalan volt hozzánk... Meglátod!...</p>
            <p>Janika ajkaihoz szorította édesanyjának a munkában összeaszott, kék-eres, dolgos
               kezét.</p>
            <p>- Csak úgy is legyen aztán, édesanyám! Csak el ne pusztuljak odáig.</p>
            <p>*</p>
            <p>Multak a napok, hetek, hónapok, de csak nem lett úgy, ahogy azt Terézia és Szűrszabó
               Jánosné gondolták. A gyűrűnek se híre, se hamva. A kegyelmes asszony napról-napra
               idegesebb lett, már egészen belesoványodott a gondba, mely a gyűrű elvesztésével
               ránehezedett. Mit fog mondani a rokonságnak, akik a gyűrűt szörnyen számon tartják,
               sőt már kérték is tőle!? Szinte kétségbeesett s haragja, ahelyett, hogy enyhült volna
               Szűrszabóékkal szemben, inkább növekedett. Senki sem hitt már többé abban, hogy az
               opálgyűrű még valaha megkerül, csupán a komtesz s talán még a jó Zsuzsó néne. Janika
               már végkép lemondott, még a reménységről is. Napról-napra csüggedtebben járt-kelt s
               jövőjével is alig törődött már. Pedig itt volt az ideje, pályát kellett választania.
               Bánatos szomorú szíve kerekedett fölül. Egy nap azt mondta az édesanyjának:</p>
            <p>- Az Isten szolgája leszek, papnak megyek, édesanyám’!</p>
            <p>Szűrszabóné megsímogatta a fiú szép, nyilt homlokát és megcsókolta. Neki sem volt
               kedve ellenére hogy a fia pap legyen!</p>
            <p>- Még püspök is lehetsz, édes fiam! Az Isten megjutalmaz szenvedésedért!</p>
            
         </div>
         <div type="chapter">
            <head>
               XI. Kivágják a Janika fáját.
            </head>
            <p>Egy szeptemberi napon Korompay grófné, nyilván nagy haragjában, kiadta a rendeletet,
               hogy azt a tizenhetedik hársfát, mely a Janika nevet viselte volna, vágják ki! Vágják
               ki, de azonnal, mert ez a fa nem állhat egysorban a többivel, amelyek oly
               tiszteletreméltó nevek viselői. Terézia könyörgése, hogy anyja engedjen szándékából,
               meghiusult; az ideges, haragos grófné megmakacsosodott és nem engedett az
               elhatározásából egy jottányit sem.</p>
            <p>- Pusztuljon! Vágják ki!</p>
            <p>Másnap már fölharsant a balták hangos csapkodása, amint nekimentek a gyönyörű és
               egészséges törzsnek. Szinte sírt az a sok fejszecsapás, szinte zokogott. A fa
               megrendült és vonaglani látszott kinjában. A madarak ijedten röppentek el ágairól s a
               levelek reszkettek szomorúságukban. A vágás helyén, ahol a fát a fejszeütések érték,
               oly dúsan ömlött a fiatal törzs nedve, hogy akár könnyhullásnak is beillett volna.
               Terézia mélységes meghatottsággal nézte a halálos ítélet végrehajtását. Többször
               elfordult és végül el is ment onnan. Nem birta nézni. Elment a park egy másik zugába,
               de oda is hallotta a fejszecsapásokat. Fájdalmas, megindító hangjai lettek ezek az ő
               gyengéd lelkének.</p>
            <p>S egyszerre csak egy utolsó, sikoltó reccsenést s nyomában egy nagy zuhanást hallott.
               Akkor dőlt ki a szép, sudár óriás, a fiatal levente-fa s végig dőlt a térségen és
               eleven, friss ágai a halálban, mintha szomorúan, testvériesen összeborultak volna a
               földön.</p>
            <p>- Végünk van - mondották és talán imádkoztak is összetett, összetört karjaikkal.</p>
            <p>Terézia oda szaladt a zuhanás hallatára, megállt a földrehullt fa előtt és sokáig
               nézte. Állt, állt, mintha gyökeret vert volna lába, míg nézte a méltóságos, daliás
               tetemet. S amint elmerengett rajta, szeme megakadt egy művészi készítésű nagy
               csóka-fészken, mely a fa lezuhanásakor az ágától leszakadt s ott hevert most az is a
               földön mellette, üresen. Terézia lehajol, hogy bele nézzen, hátha még kicsinyek
               vannak benne! De ilyen későn már úgy sincs a fészekben fióka madár! Nincsen. Nem
               volt; ki tudja, hol röpködtek már neveltjei! S ahogy nézegette a jókora madárbölcsőt,
               nagyszerű fonását, szövését, mocskos üledékét, valami megkapó furcsa tűz-fény
               csillogott föl mélyében.</p>
            <p>A fészek fenekén a törmelék közül alig látszott, de nemes fénye mégis csak kitört.
               Kivette, kiásta; most már világosan látta, hogy valami kő lesz. Az is volt, mégpedig
               egy szép drágakő-gyűrű. Egy nagy opálgyűrű, az a bizonyos, az a családi gyűrű, a
               talizmán, mely egy napon olyan kifürkészhetetlen körülmények közt eltünt a kastély
               szobájából.</p>
            <p>A komtesz lélekzetet is alig tudott venni meglepetésében. Csak megtisztogatta
               hamarjában és szaladt vele föl a kastélyba, az édesanyjához, meg sem pihenve, míg oda
               nem tette a kezébe.</p>
            <p>- Anyám, az opálgyűrű!</p>
            <p>A grófné halavány arcát az öröm pírja futotta be, amint kezébe vette a már
               elveszettnek hitt családi kincset.</p>
            <p>- Hol vetted, honnan hozod, Terézia? - kiáltotta szinte kételkedve a dolog
               valóságában, a meglepett grófasszony. -</p>
            <p>Terézia elmondta, hogy jutott hozzá az imént. Most már elnézték mind a ketten s
               könnyű volt kitalálniok elveszésének immár többé nem rejtélyes útját. A nyított ablak
               párkányáról a csóka lopta el, ez a tolvajmadár! De hogy erre nem gondolt senki, szólt
               a grófné.</p>
            <p>- Most jut eszembe, hogy amikor kinyítottam dobozt és kivettem a nyított ablak
               beáradó fényénél a gyűrűt, egy lomha csóka röppent el a fák közt s leült az egyikre -
               mondta Terézia.</p>
            <p>- Látod, Terézia, milyen egyszerűek a dolgok s mily kevéssé tudjuk meglátni őket
               egyszerűségükben!</p>
            <p>- Szegény Zsuzsó néne, szegény Janika! Mennyit szenvedtek!</p>
            <p>A grófné arca elsápadt. Majd halkan megszólalt, szinte félve:</p>
            <p>- Mit tudsz róluk, Terézia?</p>
            <p>- Már régebben nem voltam náluk, nem mehettem el, eltiltottad.</p>
            <p>- Üzenj értük, azonnal jöjjenek ide!</p>
            <p>Egy negyed óra mulva már ott volt Szűrszabó Jánosné. Reszkető lábakkal várta a
               kegyelmes asszony parancsát, mely azonban csodálatos szelídséggel hangzott és nem is
               volt parancs, hanem meleg kérdés?</p>
            <p>- És a Janika? Hol van a fia?</p>
            <p>- A Janika? Elment. Egy hónapja van már a fejérvári szemináriumban. Pap lesz. Már írt
               is. Azt írta, boldog, hogy az Isten szolgájának állt be. Sohase jön ki többet, úgy
               szeretik ottan.</p>
            <p>A kegyelmes asszony arca most megint pirba borult. Valami különös, megindító érzés
               zsibongatta végig. Mintha röstelkedett volna; de elpalástolta. A kis Terézia ellenben
               elsápadt. Tágra nyított nagy szemekkel bámult a levegőbe s képzelete maga elé
               varázsolta a szomorú fiút, amint térdel az oltár előtt s mélységes szent imádságba
               merül.</p>
            <p>Nemsokára ő is ott térdelt imazsámolya előtt, melyen két nagy könnycsepp csillogott,
               mikor egy jó félóra mulva fölkelt onnan.</p>
         </div>
      </body>
  </text>
</TEI>