<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU17863" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Marcsa gondolatai</title>
            <author>
               <persName>
                  <surname>Lux</surname>
                  <forename>Terka</forename>
               </persName>
               <date from="1873" to="1938">1873-1938</date>
               <idno type="VIAF">121519574</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">17122</measure>
            <measure unit="pages">38</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Marcsa gondolatai</title>
               <date>2018-02-21</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/17800/17863/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Borcsiczky Krisztina</name>
                  <name>Baloghné Bárdos Katalin</name>
               </respStmt>
            </bibl>
            <bibl type="printSource">
               <title>Marcsa gondolatai</title>
               <author>Lux Terka</author>
               <pubPlace>Budapest</pubPlace>
               <publisher>Légrády</publisher>
               <date>1906</date>
               <ref target="https://mek.oszk.hu/17800/17863/"/>
            </bibl>
            <bibl type="firstEdition">
               <title>Marcsa gondolatai</title>
               <author>Lux Terka</author>
               <date>1906</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="F"/>
           <ns1:size key="short"/>
           <ns1:canonicity key="low"/>
           <ns1:timeSlot key="T4"/>
        </ns1:eltec>
     </xenoData>
     <revisionDesc>
        <change when="2025-05-18"/>
     </revisionDesc>
  </teiHeader>
  <text>
    <body>
          <div type="chapter">
               <head>I.</head>
               <p>Sári már akkor aludt, mikor a füzőjét vetette le, Lenke se tudta már lehuzni a
                  harisnyáit, csak beledőlt az ágyába és most már ugy alusznak mind a ketten, mint
                  az aludttej.</p>
               <p>Én nem vagyok álmos, pedig a Baross-utcai templom tornyában most üti a hajnali
                  négy órát és ez volt az első bálom.</p>
               <p>Nem a megilletődés, nem is a nagy izgalom utóhatása miatt nem tudok elaludni, -
                  ostobaság... Ahol a legidősebb leány huszonnégy esztendős, ott a legkisebb
                  tizenkilenc éves korában tizenhét esztendős s aki tizenkilenc esztendős korában
                  megy az első báljára s akinek már hét esztendő óta van bálozó nénje, - az...
                  Szóval én tőlem már hét esztendő előtt elkaparintott Sári minden lámpalázt, minden
                  megilletődést, minden örömet és minden csalódást.</p>
               <p>Engem a Sári és Lenke bálozásai idő előtt bölcscsé érleltek és most már mindent a
                  maga értéke szerint becsülök, mindent megértek és semmin se csodálkozom, csak -
                  egy kicsit gondolkodom.</p>
               <p>Tudom, hogy ez szamárság, azt is tudom, hogy épen ez a gondolkodás lesz a saját
                  magam farkas-kelepcéje, ez a nagy bölcseségem lesz a leánypártám őrző szelindekje
                  és tudom - hogy sohase megyek férjhez.</p>
               <p>- Csinos kis lány ez a nagy fekete haju itt előttünk - halottam ma éjjel az első
                  szünóra alatt, amint ép Lakatos Miklóssal, a bátyám jogász pajtásával, diskuráltam
                  egy ablak mellett.</p>
               <p>- Csinos, - felelt rá a másik - de kiállhatatlan azzal a két gúnyos, élesen néző
                  szemével. Olyan szeme van, mint két hegyes kés. Valóságos vizsgálóbiró-szemek.</p>
               <p>Nohát, szegény „vizsgálóbiró-szemeim”, ti is aligha fogtok valaha gyönyörködni az
                  asszonyi főkötőm csipkéiben! Vagy pedig tessék asszimilálódni, simulni az emberek
                  izléséhez, tessék akkor is nem látni, amikor látsz, vagy pedig ami legjobb -
                  sohasem látni; csak mosolyogni mindig, szemmel, szájjal, orcával, mindennel,
                  valóságos mosoly-patinával kell bevonni az ábrázatomat, amolyan közismert
                  primadonna-mosolygással és mosolyogni kell: ha gyülölünk, ha szeretünk, ha búsak
                  vagyunk, ha semmire se gondolunk, de ez kell. Ép ugy kell, mint a parlamentben az
                  obstrukció, hogy valamit elérhessen az ember.</p>
               <p>Hát majd meglátjuk. Ha belülről ugyis mosolygok mindenen, mért ne mosolyoghatnék
                  az ajkammal és a szememmel is? Megérdemlik az emberek, annyira mulatságosak.</p>
               <p>Egy kicsit szédül a fejem a sok keringőzéstől, a szemeim előtt valami köd is
                  sürüsödik, bizonyosan a fáradságtól és valami chaosz-áradatban látok egy csomó
                  frakkos urat, selyemruhás hölgyet, akik - csodálatos - csak külsőleg nem
                  hasonlitnak egymáshoz, belsőleg mind egyformák. Jobban mondva: mind egyformán
                  éhesek és lesik egymást, mint a kutya a koncot rágó társát, hogy mikor hagyja abba
                  s ha nem hagyja, hogy kellene előle elkaparintani a koncot? És mindezt mosolyogva
                  teszik. Mindig mosolyogva.</p>
               <p>És ezt én nem értem. Az oroszlán, ha éhes, ordit; a macska, ha dühös, felborzolja
                  a szőrét. A kultur-ember ha éhes: mosolyog, ha dühös: mosolyog.</p>
               <p>Az oroszlán, ha éhes, irgalmatlanul széttépi még a gazdáját is. A macska, ha
                  dühös, neki ugrik a nálánál tizszerte nagyobb kutyának is. Csak az ember végzi ki
                  az ellenségét mosolylyal az ajkán. Tudniillik azok az emberek, akik egy ilyen
                  elit-bálban mosolyognak egymásra.</p>
               <p>Oh, azok az emberek, akik nem járnak elit-bálba, csak a külvárosi korcsmákban vagy
                  falusi lakodalmakban táncolnak, azok ép ugy orditnak, ha éhesek, mint az oroszlán
                  és ép ugy nem mosolyognak, ha dühösek, mint a macska, mikor felborzolja a
                  szőrét.</p>
               <p>Ezt én tudom, mert bejárok a papa irodájába, másolom az aktáit, beszélek vele jogi
                  dolgokról, néha még tanácsot is adok néki s volt rá eset, hogy a papa igy szólt
                  hozzám:</p>
               <p>- Marcsa, holnap délelőtt tizenegy órakor jöjj be az irodába, mintha valamit
                  keresnél ott s azt az embert, aki nálam lesz, nézd meg jól. Tudja Isten, én már
                  mintha nem látnék jól. A te szemeid azonban, kis lányom, fényesen látnak.</p>
               <p>És én láttam, de a papa engem is becsapott. Mikor azt mondtam neki: „Ezt a
                  szeszgyárost lökd ki” - ő épen a szeszgyárost nem lökte ki. S mikor azt mondtam
                  egy szegény gazdatiszt ügyére, aki fölpofozta a gazdáját, egy hires és gazdag
                  mágnást: „Ezt az embert védjed körömszakadásig, mert igaza van” - a papa másnap,
                  miután értekezett a gazdag és hires mágnással, elutasitotta ügyével a
                  gazdatisztet.</p>
               <p>Ezért én nem itélem el a papát. Igaz, hogy részemről egy fülemile-pört se biznék
                  reá, de hát a papának hat gyereke van, velem együtt három eladó leánya és három
                  fia.</p>
               <p>A papa azonban az összes gyerekei között én rám legbüszkébb, nem tudom, hogy
                  miért. A lányok között én vagyok a legkevésbbé szép, - a többiek se szépségek, de
                  fessek s a bálban a szünórák alatt karonfogott és itt is, ott is bemutatott valami
                  illusztris perszonának.</p>
               <p>Nincsen rossz modorom, azt tudom, már csak azért is, mert keveset beszélek,
                  zavarba sohse jövök, de mégis, valami önkénytelenül kellemetlen fensőbbség lehet
                  bennem. Vagy inkább a szemeimben. Egy hires pap képviselőnek például csak annyit
                  mondtam a bemutatás után:</p>
               <p>- A képviselő urat, mint papot, régen ismerem, de mint képviselőt csak azóta, hogy
                  elvét megváltoztatta. - Csak annyit mondtam és ránéztem. És bizonyos vagyok benne,
                  hogy holtig ellenszenvessé tettem magamat előtte.</p>
               <p>...Hm! Hát ez nem jól van. Vajjon hogy kezeljem az embereket?... Hogy?! Ezért a
                  tudományért nem kell messze mennem. Ugy, mint a papa, vagy mint Sári és Lenke. De
                  mit csináljak a szemeimmel? Egyetlen egy ember se birja a tekintetemet, s Muki, az
                  unokabátyám, az első négyes közben igy szólt hozzám:</p>
               <p>- Hallod-e, Marcsa, én nagyon szeretlek téged, tudom, hogy jó kis lány vagy, okos
                  is, csinos is, de a szemeidet valahogy idomitni kell, fiam. Alig tudok neked
                  táncosokat fogni. Aki egyszer tánczolt veled, az másodszor már megszökik előled.
                  Azt mondják, hogy fölspékeled őket a szemeiddel. Pedig gyönyörüen táncolsz,
                  Marcsa, az bizonyos. Senki se táncol igy az egész bálban. Ahogy a többiek járják,
                  az komédia, szinpadi kacérság és negédeskedés. Nézd itt, ezt a kis Szentkuthynét,
                  hogy forgatja a szemeit, micsoda szenvedélyt mimel a hátraszegzett fejével s a
                  huga ép igy táncol. Most már hogy vegye el ezt az ember? Az a nagy szenvedély, ami
                  tánc közben is elkapja, kész veszedelem; de ha csak mimeli a szenvedélyt, annál
                  nagyobb a veszedelem.</p>
               <p>És igaza van Mukinak. Majdnem valamennyien igy táncolnak. Sári is, Lenke is.
                  Szabad mozdulatokkal, hol bágyadtan, hol tüzesen, leeresztett, bágyadt
                  szempillákkal, - ez is cégér. Azt mondják vele: én igy szeretek... igy csókolok...
                  Hát ez nem járja. A leányok gondolata és érzése szent titok, amelynek
                  megismeréséhez csak egy embernek van joga.</p>
               <p>Oh, ez az egy ember! Istenkém!... Én annyit se vagyok szentimentális, mint
                  Rosenblüh, a sarki füszeres, de azért, amint fülembe cseng még a sok édes
                  melódiáju keringő, tudja Isten, ellágyulok és sirni szeretnék... Vagy már sirok
                  is... Én, a vizsgálóbiró-szemü!... Mindegy; azért leány vagyok, a szivemben nagyon
                  is leány és senki sem tudja, hogy amig hideg és gunyos szemekkel nézem a mulató
                  férfiakat, én is csak ép ugy arra gondolok, amire a többi leány: vajjon köztük
                  van-e ő?</p>
               <p>Igaz, hogy van egy kis eltérés a gondolatunk között. Lenkének és Sárának minden
                  elfogadható parti: ő, de hol találom meg én az én ő-met?!</p>
               <p>Ezek a férfiak egyik se az én zsánerem. Majdnem mind olyan, mint az a kis
                  tükörfényesen lekefélt haju miniszteri titkár, aki a lábujjától a feje bubjáig
                  preciz, kifogástalan, minden elegáns rajta, a mosolya hóditó, a beszéde bóditó,
                  sem ő, sem akihez beszél, nem érti, hogy mit mond, minden második szavához van egy
                  idegen szavu mártás önteléke, de azért a leányok azt mondják róla: Roppant fess
                  fiu!...</p>
               <p>Ebben a demokrata világban - a papa is demokrata lámpafénynél, nappal arisztokrata
                  - sok a zsidó ügyvéd, orvos, előkelőbb hivatalnok, de azért ők a hatodik
                  világrészben vannak s a gazdag nagykereskedők feleségének és az előkelő
                  egyszerüséggel öltözött, szép, erős zsidóleányoknak udvarolnak. Azért a jövő
                  gazdasági politikája mégis csak az ő kezükbe van letéve. Ők málnalével iszszák a
                  pezsgőt.</p>
               <p>És iszik mindenki. Táncolnak, isznak, kurizálnak, unatkoznak, de azért mindenki
                  azt hiszi magáról: ő most mulat. Hajnal felé még a papa is táncolt egy csárdást a
                  gazdag Weisz kollegája szép feleségével, - mondom, hogy a papa lámpafény mellett
                  demokrata - sőt még kurjongatta is: Soha se halunk meg!</p>
               <p>Mikor aztán hajnali fél négy órakor beültünk öten a kocsiba s a hideg februáriusi
                  levegő megcsapta a homlokát, elkeseredetten ütött a térdére:</p>
               <p>- Ezt a bált se tudom, mikor heverem ki! Benne van ugy százötven forintomba, mint
                  egy krajcár!</p>
               <p>- Ugyan, - szólt Sári fitymálva - ne nagyzoljon a papa! Százötven forint! Csupa
                  humbug voltunk az egész család. Az én és Lenke ruhája partiáru egy király-utcai
                  udvari boltból, otthon megvarrva, a Marcsa ruhája egy kétesztendős báli ruhám,
                  csak ép keztyü, cipő, Dorics, mi kellett...</p>
               <p>- Hisz nem is más, csak ez a mi került százötven forintba! - szólt mérgesen a
                  papa. - Az Isten se látott olyan elegánciát és takarékosságot, mint a tietek. A
                  ruhaszövet jó a Király-utcából és egy frizuráért fizettek öt forintot. Négyőtökért
                  husz forintot. Na!...</p>
               <p>- Mit akar a papa? - szólt most Lenke is. - A fej az első és a fejen azonnal
                  meglátni vagy nem látni a Dorics kezét. A ruhával lehet svindlizni, a fejjel és a
                  cipővel nem lehet. Különben ujra kezdi a papa? Minden mulatságnak ez a vége.
                  Veszekedve megyünk haza.</p>
               <p>A mama álmosan bóbiskolt a kocsi párnáján s egyet-egyet horkolva, felütötte a
                  fejét.</p>
               <p>- Ugyan lányok, - szólt csititólag - ne csináljatok cigányvásárt! Te is mit rontod
                  el mindig a kedvüket? - fordult aztán a papához.</p>
               <p>Mire csönd lett. Egyik erre, másik arra dőlve szundikált, a leányok arca sápadt, a
                  ruhájuk piszkos és gyürött, a mama hervadt arca ráncos a puder alatt és szó nélkül
                  megy mindenki föl a lépcsőn a maga szobájába.</p>
               <p>Lenke és Sári iszonyuan ásitoznak és kedvetlenül, durván dobálják le magukról a
                  báli rongyokat s azzal be az ágyba.</p>
               <p>És ez az én első bálom... Hét év előtt a Sári bálja nem ilyen volt. Jól
                  emlékszem.</p>
               <p>Tizenkét esztendős kis leány voltam s már hetek előtt készültünk a Sári első
                  báljára.</p>
               <p>A ruhája Monasterlinél készült, csak maga a ruha százhusz forintba került, csupa
                  hab, illuzión, szalag és virág volt. Édes, szép, mint egy májusi hajnal.</p>
               <p>És Sári tizenhét esztendős... Micsoda izgatottság az egész házban! A papa, mama, a
                  gyerekek, a cselédek, mind lázban voltunk.</p>
               <p>Este eljöttek a rokonok is, megnézni Sárit a báli ruhájában s én és Lenke egész
                  éjjel nem hunytuk le szemeinket; ébren vártuk meg a Sári hazajövetelét s ő
                  elragadtatva, a tizenhét esztendős leánysziv mámoros boldogságával beszélt a
                  csodaéjszakáról.</p>
               <p>Bezzeg nem aludtunk akkor, még reggel hét órakor sem, elhallgattuk volna száz
                  esztendeig is Sárit, olyan bűvös dolgok voltak ezek az előttünk ismeretlen, apró
                  báli boldogságok, amelyekhez akkor még csak bohó álmok voltak füzve, nem a józan,
                  racionális vágyak és tervek. S ime, hét esztendő után, mikor sem a Sári bohó
                  álmaiból, sem a józan számitásokból és követelőző vágyakból semmi se vált be,
                  ilyen poézis nélküli, száraz és józan lett az én első bálom.</p>
               <p>Holnap már alig fogunk róla beszélni, délig alszunk, délután Sári és Lenke
                  mosdatlanul, fésületlenül veszekedni fognak a mamával, velem és mindenkivel és
                  senkinek se fog eszébe jutni megkérdezni tőlem: milyen volt az első bálom?</p>
               <p>Igaz, én se beszélek róla senkinek. Itt nálunk ez már senkit se érdekel; egy bál
                  nem nagyobb esemény, mint egy elrontott ebéd, de azért az én párnám, érzem, nedves
                  lett az én könnyeimtől.</p>
               <p>Mindegy... Most már aludjunk!</p>
               
            </div>
          <div type="chapter">
               <head>II.</head>
               <p>Ami emberemlékezet óta nem történt meg, Sárit és Lenkét elvitte a papa a
                  kereskedők báljára.</p>
               <p>Mikor először penditette meg papa ez irányban a szándékát, - épen ebédnél ültünk -
                  mamának ijedtében egy halszálka a torkán akadt.</p>
               <p>Vizzel, borral itattuk a mamát, papa a tarkóját ütögette - szegény, egyszer végre
                  minden félreértés nélkül megtehette ezt - s én a papa pártján voltam.</p>
               <p>Semmi vagyon és három eladó leány, nagy igények, sancta-mariai nevelés, hét
                  esztendős báli mult - a papának igaza van. Ha már vadászni megy az ember és nem
                  lőhet vaddisznót, legalább lőjjön nyulat.</p>
               <p>Képviselők, tanár-orvosok, földbirtokosok, magas állásu hivatalnokok ha nem
                  akadnak a fehér horgocskákra, jó lenne egy nagyon gazdag nagykereskedő is.</p>
               <p>Mi van abban? A papának van esze. „Csak legyen meg a váz és az anyag hozzá, a
                  többi az én dolgom” - mondta jelentősen mamának, a halszálka szerencsés kiásitása
                  után.</p>
               <p>Nagykereskedőből minden különösebb emóciók nélkül lehet képviselő, bankigazgató,
                  államtitkár és miért ne lehetne miniszter is? A minisztereknek talán több eszük
                  van, mint a nagykereskedőknek? Oh, dehogy! A télen, miután az első bálommal én is
                  nyilt piacra kerültem - már biztos, hogy lesz egy nagykereskedő sógorom, a
                  stilusomnak már megvan az előérzete - elég alkalmam volt meggyőződni az emberek
                  észbeli kiválóságáról. S mondhatom, hogy meglepő fölfedezésre jutottam. Nem is
                  hittem volna, hogy az emberek között annyi legyen az okos ember. Pedig minden
                  második ember okos ember. Nem az ideális tudomány igénye szerint okosak, valahogy
                  máskép. Hogy is mondjam csak - olyan spekulánseszüek az emberek. A kisujjukban van
                  egy egész jogi káté, amelynek szerzője mindig ők, saját maguk. Csupa kérdés és
                  feleletből áll ez a káté, de egy személyragozásra beosztva. Erre: én... Te, ő? ki
                  törődik ezzel?! Ha minden embernek jutna egy Franciaország, ma több Napoleon
                  lenne, mint amennyi suszter van.</p>
               <p>Tehát Sári és Lenke elvitettek a kereskedők báljára. Én, hét esztendőre, még
                  rezervállományba vagyok helyezve... Majd ha egy hét esztendős báli mult után én
                  is ott állok, ahol Sári, - a kiindulási pontnál - akkor majd én is elfogadom a
                  négyesben boltoslegény vis-à-vism kezét.</p>
               <p>Persze, ha én most hangosan gondolkodnám és valaki hallaná, azt hihetné, hogy én
                  lenézem a szegény boltoslegényeket. Pedig dehogy nézem. Akik dolgoznak, mind nemes
                  emberek előttem. Igaz, hogy valahányszor szalagot és csipkét mérő férfit látok,
                  erős, intelligens arcu férfit, mindig bánt valami. Sokkal jobban szeretném, ha
                  annak az erős férfinak inkább fejszét vagy fürészt látnék a kezében.</p>
               <p>Természetesen, én bolond vagyok különös nézeteimmel, a családban se vesz a papán
                  kivül senki komolyan és ha egy óráig én lennék a világ ura, vagy felforgatnám ezt
                  az egész világot, vagy nem tudnék mihez fogni egy uj miniszterhez illő, bő
                  programmommal.</p>
               <p>Igy csak himezgetem itt az ablak mellett a matrózgallért „uj tavaszi toilettemhez”
                  - a Sári tavalyi ruhája megfestve - és hallgatom Sárit és Lenkét, akik még mindig
                  a kereskedők bálján kacagnak.</p>
               <p>Beszélnek az én Császár Imrémről is, akit egy kézimunka-kereskedésben én födöztem
                  föl. Az alakja egészen à la Császár, csak fiatalabb és vékonyabb s a hangjából ő
                  csinál magának császár-hangot. Roppantul unja a hivatását, anélkül, hogy lenézné
                  és sokkal jobban szereti a cvikkerjét és a mancsettáit. Mig merev kezekkel
                  mutogatja a pamutot a bekötött fejü, sápadt himzőasszonynak, folyton huzgálja a
                  mancsettjeit és beszél arrogáns orrhangon és Bródy-stilusban.</p>
               <p>A lányok ugy kacagnak, hogy rossz, három esztendős füzőjüket veszély fenyegeti, én
                  hallgatok és sajnálom, hogy megmutattam nekik Császár Imrét. Én azt is láttam,
                  hogy mikor a pamutot vásárló asszony már elment s az én szegény kreaturám
                  fölmászott a létrán, valahova elhelyezni a pamutos-skatulyát, amint jött lefelé,
                  az egyik létrafokon megállt és elgondolkozva nézett hátra a cipője sarkára és
                  közbe busan felsóhajtott.</p>
               <p>Istenem, szegény fiunak uj cipő kell, gondoltam, pedig özvegy édesanyja van, azt
                  látom a mancsettájáról, amelyen látszik a házi vasalás és látom a stoppolt
                  zsebkendőjéről. Zsebkendőt stoppolni csak szegény özvegy asszonyok és anyák
                  szoktak.</p>
               <p>És Lenke egyébről is beszél, a Sári nagy bosszuságára. Kabókról, a „Kabók és
                  Takáts”-cég egyik főnökéről, aki egész este nem tágitott Sári mellől. Kabók kövér
                  és nagy, mint egy fiatal medve, az arca rózsás, mint egy frissen fürösztött
                  csecsemőé és a szemei becsületes, naiv és gyerekesen csillogó, apró kék
                  szemek.</p>
               <p>Lenke csak beszél, de én látok is. Na, hát ez a Kabók mához egy félesztendőre, ha
                  nem hamarabb, a Sári ura lesz. Vagy jobban mondva: Sári lesz az ő ura.</p>
               <p>Tegnapelőtt már fönn volt az irodában s egy pört adott át a papának és emellett,
                  kissé féloldalt nézve, miközben elpirult, a papa „kedves és mélyen tisztelt
                  kisasszony leányainak” hogylétéről tudakozódott.</p>
               <p>Én ép egy aktát másoltam s erre összenéztem a papával. Ez az ember ugyan nem a
                  papa zsánerje, mert ebből ugyan soha sem lesz miniszter, de gazdag rémitően, - no,
                  nem nagyon rémitően, de nekem, amióta egy forintot duplán mondanak ki, minden pénz
                  nagy pénz, - és ez a Kabók uri familia. Óriási porcellánboltja van a Belvárosban
                  és nekem tetszik ez a szőke medve.</p>
               <p>Nem lumen, az bizonyos, de becsületes egyszerü ember és ha elveszi Sárit,
                  valóságos hős lesz.</p>
               <p>Sári nagyon okos leány, roppant modern és nem is rossz leány, de azért én nem
                  venném el feleségül, ha mennyei deputáció kérne is erre.</p>
               <p>Mikor elment Kabók, papa a vállamra tette a kezét. A szeme mosolygott, a szája is
                  mosolygott, sőt még a bajusza is örömtől ragyogott.</p>
               <p>- Na - mondta - hát mit szólsz, Marcsa, az én eszmémhez?</p>
               <p>- Micsoda eszméhez? - kérdeztem.</p>
               <p>- A kereskedő-bálhoz.</p>
               <p>Elismerőleg intettem.</p>
               <p>- Azt hiszem, hogy hét esztendei sovány termés után végre beköszönt a kövér
                  esztendő is.</p>
               <p>Mire a papa homlokon csókolt és titokzatosan kijelentette előttem, hogy Kabókot
                  legközelebb meghivja teára.</p>
               <p>Tehát Sári közeledik a rév felé... Vajjon hát én kiért fogok hét farsangot
                  szolgálni? Semmire se vagyok nagyon kiváncsi, az ember ugy is elég korán tud meg
                  mindent, de azért ezt mégis szeretném tudni.</p>
               <p>*</p>
               <p>Tegnap este csakugyan itt volt Kabók teára. A papának előbb egy nagy jelenete volt
                  emiatt a mamával, de ez alkalommal a papa lett a győztes. Mama még el is ájult, de
                  most a szokottnál rövidebb, sőt meglepően rövid ideig tartott az ájulás és amint
                  magához tért, igaz könyüvel a szemében, busan sóhajtott:</p>
               <p>- Ilyen idők! Egy Borzsáki Borzsák Erzsébet leánya és egy boltos! Meg kell
                  halnom!... Egy tányér- és pohár-áruló...</p>
               <p>- De olyan pohár-áruló, akinek két háromemeletes háza van a Belvárosban - felelt
                  erre a papa - és egy nyaralója a Mátyásföldön. Hát csak halj meg, de a
                  boldogságtól - ajánlotta a papa cinikusan.</p>
               <p>Sári pedig a martirleány szerepét játszsza, de azért nagyon kedves volt Kabókhoz
                  és megtört kedvvel legegyszerübb ruháit veszi magára és bus rezignációval nem
                  csinál mostanában szecessziós frizurát, e helyett a füleit láthatóvá teszi és
                  olyan közönséges kontyba fonja a haját, akár csak jó magam.</p>
               <p>- Oh, a drága, szegény gyerek! - sóhajt a mama és könyes szemekkel néz Sári után,
                  valahányszor keresztül megy a szobán. És Sári csak megy lehajtott fejjel, megadó
                  arccal, roskadozó lépésekkel, ugy, mint Török Irma a Vasgyárosban, mikor azt
                  kérdezi a mamájától:</p>
               <p>- Mennyi ideje, hogy a hercegtől nem kaptunk levelet?</p>
               <p>Nagyon ritkán kacagok hangosan, de erre a jelenetre csakugyan szeretnék lelkemből
                  fölkacagni. Micsoda komédiás ez a Sári!</p>
               <p>Ha lehetséges volna, hogy az ember kiforduljon a bőréből, akkor Sári most
                  csakugyan kifordulna örömében s azok a láthatóvá tett fülek, a fonott konty, az
                  egyszerü ruha, az mind fogás a jelentkező szerencse érdekében és a bánat olyan
                  messze van tőle, mint a glecserekhez az egyenlitő.</p>
               <p>Még soha sem ütöttem meg senkit, de ezt a Sári testvéremet bizony isten szeretném
                  pofon ütni.</p>
               <p>De a mama se jobb, mint Sári. Tudom, bántja az, hogy a Borzsáki Borzsák Erzsébet
                  leánya csak egy boltoshoz mehet férjhez, de az, hogy ez a boltos gazdag és az,
                  hogy végre egy lánynyal kevesebb lesz a háznál, olyan megkönnyebbülés számára,
                  mintha a homlokáról levennének egy ötkilós vasalót.</p>
               <p>Boldogtalan csak Lenke most itt. Ő is csak az irigységtől. Ők ketten Sárival amugy
                  is mindig veszekednek s most Lenke valóságos furia-dühvel dobálja a Sári ruháit s
                  tegnap egy csonthajtű-scénán dühösen kijelentette, hogy: le fog ugrani a harmadik
                  emeletről.</p>
               <p>- Csak tessék! - felelte Sári durván. - Nem szégyenled magad, ennyire kimutatni a
                  fogad fehérét? Talán még arra is képes volnál, hogy megetess valami méreggel,
                  csakhogy te mehess előbb férjhez! Te... te... kigyó!</p>
               <p>És bizonyos, hogy egész az esküvőig halálos ellenségek lesznek.</p>
               <p>Azután a legszeretőbb testvérek. Sári mihelyst asszony lesz, el fogja ismerni,
                  hogy Lenke két centiméterrel csakugyan karcsubb slusszban és azt is el fogja
                  ismerni, hogy Lenkének egy számmal kisebb cipő kell, mint neki. És azután az lesz
                  az élete célja, hogy „Lenkét férjhez adhassa”. Még pedig minél előkelőbben. A
                  saját érdekeért. Hogy a maga pénzének keretet csináljon. Valami mágnást fog
                  Lenkének kaparintani, nem baj, akármilyen mágnás is lesz, csak neve legyen, ez
                  lesz a fő.</p>
               <p>Haj, micsoda bibliai nővérek lesznek még ezek! Hogy fogják ők még egyengetni az
                  egymás utját, ki-ki a saját érdeke miatt... És öt testvérem között, ugy érzem,
                  hogy egy testvérem sincs. Még Laci, a tizennégy esztendős öcsém, van legközelebb a
                  lelkemhez, de ezt is csak érdek köti hozzám. Csak akkor gondol reám, mikor
                  szüksége van, hogy megcsináljam helyette a feladatait. A mama? Csupa aggodalom
                  miattam, hogy nem vagyok szép. A papa? Büszke rám, hogy okos vagyok, de azért jobb
                  szeretné, ha nem volnék ilyen okos. Sőt legjobban azt szeretné, ha harmadik leánya
                  nem is volna. Nem hogy én ne lennék, hanem hogy az a bizonyos harmadik leány ne
                  lenne.</p>
               <p>És most is, mint mindig, igy éjjel az ágyamban, egy csomó mihaszna gondolat után,
                  kemény elhatározással mondom magamnak: most már aludjunk... És lehunyom a
                  szememet...</p>
               
            </div>
          <div type="chapter">
               <head>III.</head>
               <p>Diadal! Sárit eljegyezte Kabók az este, nyilvánosan és ünnepélyesen. A
                  huszonnégypár ezüst, még a mama féltékenyen őrzött stafirungjából való, - magunk
                  csak csontnyelü villákkal eszünk, de milyen villákkal! Némelyiknek csak egy ága
                  van, mintha a mithológiai istenek háztartásából maradtak volna. - Tehát az ezüstök
                  kitünő állapotban kerültek asztalra, ehez járult még egy antik cukortartó a
                  szépanyámtól, két karosgyertyatartó a dédanyámtól és egy satyr-figurás gyümölcstál
                  a nagyanyámtól.</p>
               <p>A többi ezüst-fölszerelést kibéreltük egész az esküvőig.</p>
               <p>Oh, minden fényesen festett! Mama fekete selyemben, antik családi csipkékkel, -
                  ezeket az antik családi csipkéket én gyártom és kéngáz fölibe tartva kapják
                  elefántcsont, hervadt szinüket. - A papa uj fekete szalonban, Sári egy nagyon
                  egyszerü, rózsaszinü liberty-selyem ruhában, Lenke ellenben előkelő, fehér selyem
                  reformruhában, büszkén és hidegen, ami nagyon illett karcsu, magas alakjához.</p>
               <p>Hát ezt mind Kabók fizeti majd meg. Szegény ember! A papa már készülődik zsebének
                  az okkupálására.</p>
               <p>Oh, én látom! A régi vágya kidugja fejét a zsákból: a parlamenti szereplés.
                  Képviselő akar lenni a Kabók pénzével. S még az idő is kedvez ennek az uj életre
                  kelt ideának. Nem kell egyéb, csak a parlament feloszlatása és egy uj választás és
                  Kabók benne van a papa kezében.</p>
               <p>Csakhogy ezt én nem engedem. Mihelyest Sári a Kabók felesége lesz, figyelmeztetni
                  fogom, hogy legyen résen és vigyázzon az urára.</p>
               <p>Abból ugyan senkinek se lenne haszna, ha a papa szerepelne, sőt a fiuknak
                  határozottan kárukra lenne. Az isten bocsássa meg, én nagyon jól ismerem a papát s
                  tudom, hogy féloldali ember. A féloldalát meg se lehet közeliteni, a féloldala meg
                  azonnal kapitulál.</p>
               <p>Hát minek előtte teret nyitni?</p>
               <p>Csak hadd maradjon a papa továbbra is az ő apró prókátori manöverei mellett. Ezzel
                  nem csinál semmi feltünést. Egy-egy szelidebb panamai művelet ép ugy hozzátartozik
                  a mindennapi élethez, mint a cukor a kávéhoz. Ezekben mester a papa. De nagy
                  dolgokkal szemben elvesztené hidegvérét és ugy járna, mint az éhező, aki eledelhez
                  jutva, mohóságával beteggé eszi magát.</p>
               <p>Jó igy, a meleg dunna alatt, a reggeli órákban gondolkodni az események
                  furcsaságai fölött. Még mindenki alszik körültem, a tegnapi nap fáradalmai után,
                  csak én vagyok ébren egyedül. Nézem a mi leányszobánk virágos plafonját és
                  hallgatom a „menyasszony” testvérem jóizü szuszogását.</p>
               <p>Az este már ismét szecessziós frizurája volt, de most már lehet akármilyen, Kabók
                  fülig szerelmes belé.</p>
               <p>A Kabók családja különös familia. Az apja nyugalmazott törvényszéki biró s az
                  anyja dusgazdag gentri-leány.</p>
               <p>Ez a sovány, erősen puderozott, magas és gőgös hölgy meglehetősen kellemetlen
                  asszonyság és jellemző dolgot mesélt róla vacsora után a Kabók társának, Takátsnak
                  a leánya.</p>
               <p>Ez is furcsa kis hölgy. Szinte összefut az arca és a haja fakósárgás szine, ehez
                  még cvikkert, kemény gallért és férfi-nyakkendőt hord és az egyetemre jár.</p>
               <p>Ez a lány vacsora után karon fogott és igy szólt:</p>
               <p>- Azt hiszem, mi rokonlelkek vagyunk.</p>
               <p>- Hogy, hogy? - kérdeztem.</p>
               <p>- Nem állunk meg egyenesen a forrásnál, hanem kutatjuk, hol van a forrás ere?</p>
               <p>- Jézus, - gondoltam ijedten - ez egy tudományos hölgy, aki nyakatekert
                  mondatokkal fejezi ki magát és azt hiszi, valami szent kötelességet teljesit az
                  emberiség iránt, ha a forrás erét kikutatja.</p>
               <p>Elfintoritottam a számat. Szerettem volna neki megmondani: kérem, én nem kutatok
                  semmit, én csak egy tizenkilenc esztendős leány vagyok s épen csak nézek a két
                  szememmel magamnak és gondolkodom magamnak... De nem szóltam semmit, láttam, ha
                  szólok is, nem ad hitelt a szavaimnak.</p>
               <p>- Ismeri közelebbről a Kabók családot? - kérdezte a Takáts leány.</p>
               <p>- Most látom őket másodszor, - feleltem.</p>
               <p>- Oh, roppant érdekes nép! Én ismerem őket régtől. Kabók tiz esztendő óta társa a
                  papának és nem valami jól van a családjával. Sőt az anyja valósággal gyülöli,
                  amiért kereskedő lett. Képzelheti, egy szatmármegyei gentri leány fia: boltos.
                  Ennek az asszonynak az ő nézete szerint: nincs szerencséje a fiaival. Az idősebb
                  fia is boltos volt, de ezt kiszekirozta a világból. Még husz esztendős se volt ez
                  a fiu, s agyonlőtte magát. Mit szól ehez a felfogáshoz? Én a szocialdemokratikus
                  elvek hive vagyok s azt kérdem, nem elkelne nálunk is egy franciaországi
                  forradalom? Mit gondol, ha már a fölfogások a demoralizációnak ilyen kényszere
                  alatt vannak, ha már a polgári foglalkozás ennyire elidegeniti az embereket
                  egymástól, hogy lehet akkor abban reménykedni, hogy a vallási ellentéteket ki
                  lehessen egyenliteni?</p>
               <p>Jaj! Irtózom ezektől a reformálni akaró cvikkeres hölgyektől, akik ha megfognak
                  egy embert, azonnal elveiket fejtegetik. Nagyon szerettem volna neki megmondani:
                  Kedves kisasszony, én ilyesmikről nem beszélek, csak ép konstatálok magamban
                  valamit és az életnek csak a gyakorlati szükségletei érdekelnek. Nekem nincs
                  elvem, csak meggyőződésem abban, hogy nekem sincs más célom és vágyam, mint hogy
                  férjhez mehessek. Nem ugyan olyan eszközökkel és nem ugy, mint az átlagos lányok,
                  de a dolog lényege mégis - mintha egy volna. Nem?</p>
               <p>Eh, de mit presbiterálnék vele? Csak hallgattam és néztem.</p>
               <p>Kabókné és a leánya valami hideg fölényességgel bántak mamával és a lányokkal.
                  Nagyon kedvesek voltak, családias otthonossággal viselkedtek, de azért a nyelvük
                  csupa tühegy volt.</p>
               <p>- Kedves Erzsim, - mondta Kabókné a mamának - végtelenül boldog vagyok. Nem is
                  képzeled, édesem, milyen aggodalmakat álltam ki évek óta, attól való félelmemben,
                  hogy Sándor valami mésalliancot talál kötni. Hála legyen az égnek, aggodalmam nem
                  vált valóra. Ilyen előkelő, régi család... Igazán boldog vagyok... De kedves
                  Erzsébetem - s itt impertinensül játszott ez a puderos kecsege a lorgnettje
                  láncával - sajnálom, hogy az örömben nem egyformán részesülhetünk... Te,
                  kedvesem... izé... drága leányod... kedves gyermekünk... mintha - nem nyerne ezzel
                  a házassággal...</p>
               <p>A mama elvörösödött, de azért mosolygott és szeliden rátette kezét a Kabókné
                  vállára, - tudom, jobb szerette volna a torkára tenni - s bus rezignációval
                  sóhajtott:</p>
               <p>- Én jó keresztény vagyok és belenyugszom a változhatatlanba!</p>
               <p>Mire Kabókné mosolyogva harapott az ajkába.</p>
               <p>S a leánya, Láli, ép igy kellemetlenkedett Sárival. De azért Sári is mosolygott,
                  csakhogy a szemei félelmetesen szikráztak.</p>
               <p>- Csak várjatok! - mondta a szeme szikrázása. És látszott rajta, hogy dühös,
                  izgatott és nem tudja eltalálni a helyzethez illő arcot.</p>
               <p>Hanem le a kalappal Lenke előtt. A Kabók-familia tüszurásait egyedül ő viszonozta
                  késszurásokkal.</p>
               <p>A lehetetlenségig udvaroltatott magának a Láli vőlegényével.</p>
               <p>S a fess huszárfőhadnagy szivesen ugratta magát. Lálit és Lenkét nem is lehet egy
                  nap emliteni. Lenke huszonkét éves, Láli testvérek közt is megvan huszonnyolc. De
                  elvirult és hervadt, mintha a saját huszonnyolc esztendője előtt már leélte volna
                  valakinek a huszonnyolc esztendejét.</p>
               <p>Igaz, hogy Lálinak van egy, a Vénusz bájainál is kifejezőbb bája: egy kétszázezer
                  forintos takarékpénztári könyve, de Lenke legalább megtette a család iránti
                  kötelességét.</p>
               <p>Különben már nem veszekednek Lenke és Sári. Sőt öt nap óta szenzációs barátság van
                  közöttük, amely kedden vette kezdetét.</p>
               <p>Kedden este, amint mind a hárman készülődünk lefeküdni, Sári fél harisnyával lábán
                  az ágya szélén ül és elgondolkodva rágta a szája szélét.</p>
               <p>Én a hajtűimet szedtem ki a hajamból és a tükörből néztem ezt a szájrágást és
                  bizonyos voltam benne, hogy egy egész Moltke-féle haditerv készülődik fejében.</p>
               <p>Vajjon mit akar? - gondoltam s Lenkére néztem, aki egy bádog mosdótálban áztatta a
                  lábait s a térdére könyökölve olvasta az Erdős Renée verseit, amit az
                  unokabátyámtól, Mukitól kért kölcsön, Muki meg a kaszárnyából, egy főhadnagy
                  barátjától hozta el.</p>
               <p>Én már kész voltam hajtűimmel, az imádságomat is elmondtam magamban, mikor végre
                  Sári elkészült a szájrágással és igy szólt:</p>
               <p>- Lenke, mondok neked valamit.</p>
               <p>Lenke föl se nézett az „Éjszakák” ciklusából és vállat vont.</p>
               <p>- Csak rajta!</p>
               <p>- De bizony Isten! Tudod, hogy én nem koptatom hiába a számat. Akarsz-e grófné
                  lenni?</p>
               <p>Lenke nem szólt semmit, csak fölnézett a könyvről, hidegen, megvetőleg, mint a
                  macska, akit zavarnak álmában.</p>
               <p>Sárit bántotta ez a tekintet és mérgesen lerugta lábáról a másik harisnyát és
                  lefeküdt.</p>
               <p>Engem kezdett a dolog érdekelni és megszólaltam:</p>
               <p>- Hát halljuk, hogy lehetne Lenke grófné?</p>
               <p>- Nagyon könnyen, - mosolygott Sári. - Tegnapelőtt, tudjátok, mikor fenn voltam
                  Berkovicsnénál, az eljegyzési ruhám miatt, jövök végig a Váci-utcán, hat szemközt
                  jön velem Márkus Emma. Az egyik karjára egy csomó viola volt fektetve. Igy még nem
                  láttatok virágot vinni... Ez mesés hatásu... Rögtön vettem én is egy sváb
                  asszonytól három hatos áru violát és ép ugy a karomra fektettem, mint Márkus Emma.
                  És megyek... Bemegyek a Muzeum-utcába, innen ki a Reviczky-utcába, fáradtan és
                  elgondolkodva. A határozatlan szinü szürke ruha rajtam, - alsószoknya semmi - az
                  alj fölségesen hozzám simul, a muffomból egy csomó lankadt csipke csüng ki és a
                  violák... Egyszer csak a gróf Temesváry-palota előtt fölnézek. Hát a második
                  emelet egyik ablakában egy férfit látok meg Az arca sápadt és a homloka hozzá van
                  szoritva az üveghez. Én fölnézek, ő le néz... Én hideg maradok, ő elpirul...</p>
               <p>Mikorra Sári idáig jutott, már ő is, én is ültünk az ágyban és a verseskönyv
                  lecsuszva a Lenke térdéről, benne a lábvizben. Azt hiszem, egy szál gyufától
                  fölrobbant volna köztünk a levegő. A Lenke arca izzó piros volt.</p>
               <p>- És? - kérdezte.</p>
               <p>- Ma ugyanabban az órában - folytatta Sári - ismét megyek, fölnézek a grófi palota
                  ablakára és ő ismét néz le. Megismert... Rendben vagyunk, - gondoltam...</p>
               <p>Lenke kiugrott a bádog mosdótálból.</p>
               <p>- Hát ez, - mondta rekedten - ez... szemtelenség; öt nap mulva lesz a
                  kézfogód...</p>
               <p>Sári nyugodtan mosolygott az ágyban s jókedvüen ütögetve a térdeit, igy szólt:</p>
               <p>- Holnap délután pedig te veszed föl a határozatlan szürke ruhádat, de semmi
                  szoknya - a karodra fektetsz egy csomó violát és ugyanolyan komolyan gondolkodó és
                  hideg arccal fogsz fölnézni, mint én, a Temesváry-palotára. Az alakunk egyforma...
                  A többi a te dolgod... Aztán mondjátok, hogy nem vagyok jó testvér!</p>
               <p>Lenke elszégyenülve és meghatva állt a Sári ágya előtt, én pedig szédülve feküdtem
                  vissza párnáimra és önkénytelenül elülről kezdtem az imádságomat: Bocsásd meg a mi
                  vétkeinket...</p>
               <p>Most pedig várom a grófi regény folytatását.</p>
               
            </div>
          <div type="chapter">
               <head>IV.</head>
               <p>Amióta Sári menyasszony lett s amióta Jancsit, a jogász bátyámat elverték a
                  rendőrök a tüntetéseken, annyi dolgom van, még arra sem érek rá, hogy az eszemmel
                  saját magamnak is gondolkodjam.</p>
               <p>Most mama és Sári egyebet se tesznek, mint reggel fölkelnek és elmennek az
                  ágynemüs boltba, onnan a fehérnemüs boltba, onnan a... mit tudom én hova, csakhogy
                  délben olyan fáradtan kerülnek haza, mintha a technikai obstrukciót ők ketten
                  végeznék az országházban.</p>
               <p>Ekkor a mama dühös és semmi se izlik neki az ebédből, négy hét óta négy
                  szakácsnénak mondott föl, engem szid és szinte csodálom, hogy még eddig nem jutott
                  eszébe, hogy nekem is fölmondjon. Sári detto ideges, a papa szórakozott és olyan
                  titokzatosan diplomatikus arcot vág, mintha legalább is a Széll Kálmán komornyikja
                  lenne és a fiuk meg vannak bolondulva az ifjuságnak jutott politikai
                  szereplésektől.</p>
               <p>Még Laci, a tizennégy esztendős öcsém is politizál, tüntet és rombol, mig a papa
                  boldogan épitgeti magában az ő pókhálóból szövött karriérjét.</p>
               <p>Erre majd csak én fuvók rá. Addig hadd mulatozzon, ugy is olyan szomoru az élet és
                  csak addig szép, mig az embernek kedve van a pókháló-szövögetéshez.</p>
               <p>Most aztán a takaritás és varrás gondjai mellett még a Jancsi ápolása is nekem
                  jutott.</p>
               <p>Na, Lenkéről, róla még nem is szóltam. Lenke egyszerüen vergődik, haldoklik, busul
                  és dühös és hetedizigleni haragot fogadott Sári ellen.</p>
               <p>A mama erről nem tud semmit. Nem tudja, hogy Lenke „csalódott” szerelmes, nem
                  tudja, hogy Sári milyen fiaskót csinált oh, a mama semmit sem tud.</p>
               <p>Akkor délután, mikor Lenke vette magára a határozatlan szinü szürke ruhát, s
                  vitte, à la Márkus, karján a violákat, Sárit és engem megesketett, hogy senkinek
                  se szólunk a különös és diszkrét kalandról, csak a siker után.</p>
               <p>És elindult. Az első szobában Sári egész anyai komolysággal keresztet csinált a
                  homlokára és azt ajánlotta, hogy ballábbal lépjen a küszöbre.</p>
               <p>Miután pedig mindez megtörtént, Lenke egy félórai távollét után visszajött. A
                  szeme ragyogott, az arca lángolt és Sárit háromszor megcsókolta.</p>
               <p>- Láttam! - jelentette ki boldogan. - Egészen a gróf Temesváry-tipus! Finom
                  arisztokratikus arc.</p>
               <p>Nekem ugyan némi kételyem volt az iránt, hogy Lenke ismerné a Temesváry-tipust, de
                  nem szóltam semmit, ámbár különös gondolataim jöttek; de mivel már megszoktam,
                  hogy az én gondolataimat mindenki különösnek találja és csak az események
                  bekövetkezésekor egyszerüsitsék, hát hallgattam.</p>
               <p>Annál többet beszélt Lenke és Sári. Megállapitották ketten, hogy az érdekes sápadt
                  fej a második emeleten senki másnak a feje nem lehet, mint a kisebbik gróf
                  Temesváry fiué, aki most jött haza külföldi tanulmányutjáról.</p>
               <p>Sári magára vállalta az „adatok” beszerzését és még aznap este megtudta a papától
                  és Jancsitól, hogy a kisebbik Temesváry fiu alig tizennyolc esztendős és
                  körülbelül ő lesz a majoreskó, mert a bátyja tüdőbeteg.</p>
               <p>Sári akkor este nagyon szórakozott volt, alig evett valamit a vacsoránál, - ami
                  elég szép megnyilatkozása a testvéri szeretetnek - Lenke ellenben annyit evett,
                  hogy a mama ijedten huzta el előle a turósgaluskás tálat.</p>
               <p>- Hisz még egyéb se kellene nekem, - mondta boszusan - csakhogy elhizz, mint
                  valami zsidó korcsmáros lánya!</p>
               <p>Vacsora után eljött Kabók, de akkor este alig foglalkozott vele Sári. Szórakozott
                  és türelmetlen volt s alig várta, hogy a szobánkba mehessünk. Mikor ez
                  megtörtént, Sári leült az ágya szélére és igy szólt:</p>
               <p>- Hallgass ide, Lenke!</p>
               <p>- Hallgatok - szólt Lenke és ő is leült az ágya szélére.</p>
               <p>Én a kályhának támaszkodva, kiváncsian néztem rájuk. És Sári szólt:</p>
               <p>- Kemény fába vágtuk a fejszénket s lehet, hogy a fejszénk benne is marad a fában.
                  De ez ne busitson el. Egy leánynak a megengedhető határok között mindig szabad
                  experimentálni és kötelessége is experimentálni. Az ember mindennap okosodik. Én
                  hét esztendeig báloztam s eredmény nélkül. Hogy miért eredmény nélkül, most már
                  tudom. Mert mindig a sablonok között vergődtem. Kizárólag az első elit-bálokra
                  vittek el, majd mindig egy és ugyanazon társasággal találkoztam és a leányok
                  mindennapi fegyverével hadakoztam. Udvaroltam a férfiaknak, faksznikkal akartam
                  elcsavarni a fejüket s hol a hátam közepéig kivágott ruhában, hol meg a fülemig
                  begombolkozva mozogtam közöttük. És mindent megtettem a kedvükért. Bicikliztem,
                  táncoltam, halásztam, vadásztam, tenniszeztem és mit tudom én, mit nem tettem s mi
                  volt mindennek az eredménye? Semmi. S egyszer csak a papának jön egy ötlete. A
                  kereskedőbál... Mi kacagtunk és boszankodtunk rajta. Szóval: eltértünk a sablontól
                  és eredménynyel. Ti tudjátok, hogy én soha sem voltam vak, de a kereskedőbál óta
                  dupla szemekkel látok. És hogy fényesen férjhez foglak adni, Lenke, arról
                  jótállok!...</p>
               <p>- Ahá, - gondoltam - a bibliai nővérek!</p>
               <p>És Sári folytatta:</p>
               <p>- Csak bizd rám magad. Egy ideig mindennap, a pontos időben, elmégy a
                  Temesváry-palota előtt. Holnap vagy holnapután, fogadom, már az utcán találkozol a
                  gróffal. Csak hideg és gőgös légy, mint valami szellem. Az, hogy a gróf csak
                  tizennyolc esztendős, tiszta szerencse. Vagy tizennyolc, vagy: hatvannyolc. A
                  férfiak vagy nagyon fiatalon, vagy nagyon öregen csinálnak bolondot. Akkor, mikor
                  még nem jött meg az eszük és akkor, mikor már elment.</p>
               <p>Nem tudtam ellenállni, hogy föl ne kiáltsak:</p>
               <p>- Brávo, Sári!</p>
               <p>- Még téged is férjhez adlak, - mosolygott egy kicsit elbizakodottan a mi családi
                  tündérünk. - Valami professzorhoz...</p>
               <p>Adós maradtam a felelettel s inkább lefeküdtem.</p>
               <p>Másnap jön haza Lenke a haramiaportyázásról s mivel Sári nem volt odahaza,
                  egyenesen az én nyakamba borult. Az arca most sápadt volt s a szemei fátyolosan
                  csillogtak.</p>
               <p>- Láttam, - szólt fuladozva - láttam! ...Magas, sápadt, elegáns és szép, mint
                  Lohengrin... Marcsa, azt hiszem, ha nem volna gróf, akkor is hozzá tudnék menni!
                  Oh, milyen szép, komoly és szomoru két szeme van, hogy elpirult, mikor ránéztem és
                  milyen finom lelkü, tartózkodó lehet. Csak... te, Marcsa, több lehet az tizennyolc
                  évesnél, van az huszonnyolc is...</p>
               <p>Másnap kikommandirozott Sári Lenke mellé, miután a következőkre tanitott ki
                  bennünket:</p>
               <p>Lenke és én, megyünk. A gróf, jön. Mi beszélgetünk halkan és nyugodtan s mikor már
                  egészen közel lesz hozzánk, én azt kérdem Lenkétől:</p>
               <p>- Láliék is ott lesznek kedden a katholikus hangversenyen?</p>
               <p>Mire Lenke igy felel:</p>
               <p>- Azt hiszem, megigérték nekem.</p>
               <p>Jól van, a családi cél érdekében, ha nem magamról volt szó, én mindig megtettem
                  kötelességemet.</p>
               <p>Tehát megyünk. A levegőben márciusi illat, a mágnásnegyedben minden palota előtt
                  drága fogat, a kapukban muszkapofáju, kövér kapusok s a fogatokba letaposott
                  sarku, skatulyákat vivő kis masamód-leányok kiváncsi és loyális pillantásokat
                  vetnek be.</p>
               <p>Tehát megyünk s egyszer csak Lenke elpirul és halkan mondja: Jön. Másodmagával. Ő
                  a fekete ruhás.</p>
               <p>Nézem a fekete ruhást, nincs ellene kifogásom.</p>
               <p>Szép, lelkes szemü becsületes arcu fiu s amint közelebb jön, látom, hogy a ruhája
                  sokat lehetett kefélve, mert fölöslegesen fényes. Egy kis alacsony, köpcös,
                  bulldogorru, szemtelen pillantásu fiatal ember jött mellette, még bajusza se volt
                  és gigerlisen volt öltözve.</p>
               <p>Nézem a két fiatal embert s azt mondom magamban: levágatom a kisujjamat, ha...
                  mire Lenke halkan sugja:</p>
               <p>- Most kérdezz.</p>
               <p>S én kérdeztem:</p>
               <p>- Láliék is ott lesznek kedden a katholikus hangversenyen?</p>
               <p>Akkor pénteki nap volt es hazamenet Sári azt mondja Lenkének:</p>
               <p>- Most már tudja, hogy kedden a katholikus hangversenyen leszel s a fejemet teszem
                  rá, hogy ott lesz. Most tehát nem mégy addig sétálni.</p>
               <p>Kedden felkészülődtünk és elmentünk a hangversenyre. Ezeken a katholikus
                  mulatságokon megjelentekről egy klerikális lap igy szokott referálni: Ott voltak:
                  A. B. orvosprofesszorék... C. D. földbirtokosék... E. F. miniszteri
                  tanácsosék...</p>
               <p>Erről mindig eszembe jut a Demokrata Krisztus tana, aki azt hirdette: Az Ur előtt
                  mindenki egyforma... S hogy van az, hogy a katholikusok mégis a legnagyobb
                  arisztokraták?</p>
               <p>A Sári számitása ismét jól ütött be. A legelső ember, akit megláttam a
                  hangversenyteremben, a fekete ruhás gróf volt.</p>
               <p>És most Lenkére néztem. Elpirult. Igazán és őszintén. A gróf detto.</p>
               <p>És ami most következik, az nagyon komikus lenne, ha nem lenne nagyon is
                  szomoru.</p>
               <p>Egyszer csak látom, hogy bejön Muki, az unokabátyám és egyenesen a gróf felé tart.
                  Kezet szoritnak, beszélgetnek, majd Muki felénk köszön, mire a gróf ujólag elpirul
                  s valamit élénken látszik kérdezni Mukitól, mire Muki karon ragadja és bemutatja
                  nekünk:</p>
               <p>- Lehocky tanár.</p>
               <p>Tanár... Lenke az ijedségtől majdnem megmeredt s csak nézett az előtte álló fiatal
                  emberre és alig tudta kimondani:</p>
               <p>- Ön tanár?</p>
               <p>- Az vagyok, - felelt a fiatal ember kissé csodálkozva - de négy év óta a fiatal
                  Temesváry gróf nevelője vagyok.</p>
               <p>Lenkére nem volt jó ránézni, de még Sárira se. Csak rágták a szájukat és
                  hallgattak. Hallgattak, de mikor hazaértünk s bementünk a magunk szobájába, Lenke
                  zokogva vetette magát az ágyára:</p>
               <p>Sári szó nélkül vetkeződött le s gyorsan lefeküdve, fejére huzta paplanát.</p>
               <p>Lenke tovább zokogott és Sári, az okos Sári, azt hitte, egyedül a felsülés dühének
                  és szégyenének könye folyik a Lenke szeméből, de én tudom, hogy abban az ostoba
                  játékban Ámornak is van némi része, de azért ha belehalna is Lenke, mégse lenne
                  egy szegény kis tanárnak, egy grófi nevelőnek a felesége. Most pláne, a Sári
                  gazdag házassága után! Előtte, talán még hamarabb...</p>
               <p>Tessék, már fölébredt Jancsi s uj borogatást kell tenni a bezuzott fejére.</p>
               <p>Még minden politikai hullámzásnak én adtam meg az árát. A Jancsi fejét minden
                  egyes alkalommal betörték és minden betörést nekem kellett borogatni.</p>
               
            </div>
          <div type="chapter">
               <head>V.</head>
               <p>A papa, mintha eddig az efezusi hét alvók közé tartozott volna, kezd
                  ébredezni.</p>
               <p>Eddig csak a háztartás financiális ügyét rendezte, most a „sorsok gyeplőjét” is
                  kiragadta a mama kezéből és amint a Sári esete megmutatta, a papa sokkal jobb
                  urkocsisnak bizonyult, mint a mama.</p>
               <p>Nekem ugyan a papa elveinek szilárdságában mindig kételyeim voltak s az, hogy a
                  konzervativ elveivel szakitott, egy cseppet se volt ártalmára elvei filigrán
                  fundamentomának, már csak azért sem, mert a papa világéletében mindig olyan
                  elővigyázó volt, hogy villámhárítóul a praktikusságot állitotta fel.</p>
               <p>De ez még csak a kisebbik érdeme a papának. A nagyobbik az, hogy a mamát megtörte,
                  hajlitotta, trenirozta. Mert a romai kapitólium bevétele csak kis Miska lett volna
                  a libák elhallgattatásához!</p>
               <p>És a küzdelem cirkuszát a papa ismét kezdi homokoltatni, még pedig minden
                  ellenállás kifejtése nélkül - a mamával.</p>
               <p>Én ugyan a mi háztartásunkban a „nil admirári” elvére helyezkedtem, de azért egy
                  kicsikét, Isten bizony, csodálkozom.</p>
               <p>Na, hát a papa tisztára zseni!...</p>
               <p>Ugy három hét előtt, egy sovány, rövidlátó uri ember jött be az irodába. Még alig
                  volt két óra délután, s Wancák ur, az öreg irnok még nem volt jelen s én egyedül
                  dolgoztam a papával.</p>
               <p>- Itthon van a doktor ur? - szólt egyszerre valaki még kivül az ajtón és bejött a
                  rövidlátó uri ember.</p>
               <p>- Mivel szolgálhatok? - kérdezte a papa.</p>
               <p>- Nézze, Popper ur, - szólt a jövevény, mire a papa elmosolyodott.</p>
               <p>- Én dr. Csekey vagyok - szólt.</p>
               <p>- Oh, ezer bocsánatot kérek, - mentegetőzött a jövevény, - Popper doktor urat
                  keresem és eltévesztettem a házat. Tetszik tudni, rövidlátó vagyok.</p>
               <p>- Kérem, - udvariaskodott a papa.</p>
               <p>- Popper doktor a következő házban lakik. A harmincöt, negyven év közötti uri
                  ember, mint valami fiatal diák, elpirult és zavartan mosolyodott el.</p>
               <p>- Én fatalista vagyok, doktor ur, - szólt - és soha a véletlenekkel nem harcolok.
                  Ha már ide tévedtem, engedje meg, hogy azt a pört, amelylyel Popper ügyvédet
                  akartam megbizni, önnek adhassam át. Szabó János nagyiparos vagyok.</p>
               <p>Ránéztem a papára. Láttam az arcán, hogy ismeri ezt a nevet és a nyelvével nagyon
                  elégedetten nyalogatta hol a bal szélét, hol meg jobb szélét a szájának.</p>
               <p>- Szegény Szabó János, - gondoltam, - neked is jobb lenne kevésbbé fatalistának
                  lenned és inkább a házak számát jobban megnézned.</p>
               <p>Mikor elment, a papa igy szólt hozzám?</p>
               <p>- Tudod ki ez az ember? A legnagyobb nagyiparos az országban. Butor- és
                  zongoragyára van és első részvényese a pestmegyei takarékpénztárnak.</p>
               <p>Nem nagyon érdekelt a dolog és nyugodtan irtam tovább, minden különösebb gondolat
                  nélkül jegyezve meg:</p>
               <p>- Á la Kabók!</p>
               <p>- Á la Kabók! - ismételte a papa olyan különös hangsulylyal, hogy önkénytelenül
                  fölnéztem rá és a tekintetünk összeakadt.</p>
               <p>- Micsoda ötleteid vannak neked, Marcsa! - szólt a papa elragadtatva és
                  szeretettel nézett rám. - Micsoda ötleteid, fiam!...</p>
               <p>- Nekem vannak ötleteim? - kérdeztem csodálkozva.</p>
               <p>- De micsoda ötleteid, fiam! Aranyakat érnek!... Á la Kabók!...! Na... és a papa
                  olyan jóizüen kacagott, hogy a könye is kicsordult tőle.</p>
               <p>Rossz kedvem volt és akkor eszembe se jutott gondolkodni a papa elragadtatása
                  fölött, csak irtam tovább szó nélkül, egy buta föllebbezési kérvényt.</p>
               <p>Másnap, ebédután, azt mondja papa a mamának:</p>
               <p>- Jöjj át, kérlek, az irodába.</p>
               <p>Én ismét ülök és másolok az irodában, Wancák ur ismét nincs még ott és bejön a
                  mama s leül a kanapéra.</p>
               <p>- Mit akarsz? - kérdi a papát.</p>
               <p>- Kedves Erzsi, - kezdi a papa nyugodtan és hidegen, ellenvetést nem türő hangon,
                  - mit szólnál te ahhoz, ha a Lenke lányunk kezét megkérné egy nagyiparos?</p>
               <p>A mama nem szólt egy szót se, csak elvörösödött, felállt és kiment a szobából, ugy
                  becsapva maga után az ajtót, hogy öt perc mulva a házmester már feljött azon
                  kijelentéssel, hogy a háziur nem azért csináltatott ajtókat a falakra, hogy azokat
                  ágyusütögetésre használják fel!</p>
               <p>Három nap mulva, délután, mama és én a fiuk fehérnemüs-szekrényét rendeztük a
                  szobájukban és bejön a papa. Egyenesen a mama elé áll és másodszor teszi fel a
                  kérdést könyörtelenül, hidegen:</p>
               <p>- Kedves Erzsi, mit szólnál te ahhoz, ha a Lenke lányunk kezét megkérné egy
                  nagyiparos?</p>
               <p>A mama most elsápadt és a szivéhez kapott, à la Lendvayné, mikor a boldogtalan
                  nemes anyákat játszsza. És azt mondja a mama:</p>
               <p>- Meg akarsz engem ölni?</p>
               <p>- Ellenkezőleg - felelt a papa. - Fel akarlak támasztani. Ki akarom nyitni a
                  szemeidet, hogy ne visszafelé nézz, hanem előre. A nemesi kutyabőr megpenészedett,
                  fiam, a tradiciók megrozsdásodtak és a régi felfogások fölemésztették a levegő
                  oxigénjét. Uj levegőre van szükségünk, Erzsi!... Legyen Eszed.</p>
               <p>A mama leroskadt egy székre és sirni kezdett.</p>
               <p>- Mit kivánsz tőlem? - kérdezte fuldokló zokogás között.</p>
               <p>- Azt, - felelte a papa - hogy segits a lányodnak megfogni az ország legnagyobb
                  nagyiparosát.</p>
               <p>- Istenem! - zokogott a mama - hát még nem is magától jön?</p>
               <p>- Nem bizony, - mondta a papa - de a ti dolgotok már gyerekjáték lesz ahhoz, amit
                  én elvégeztem az ügyben. Kikutattam az illető embernek egész nacionaléját, egész
                  természetrajzi sajátságait, vagyoni és szellemi kapitálisát és a következőket
                  tudtam meg: Szabó János harminchét esztendős, két millió vagyonig áll, nőkerülő,
                  ügyetlen modoru, de aranyszivü ember, akinek egyetlen szenvedélye: a botanika.
                  Nyáron át két hónapot utazik idehaza vagy külföldön egyszer egy, máskor más
                  növényt tanulmányozva s a nyáron a Krivánra készül, az enyves kankalint
                  tanulmányozni. Tudjátok, olyan kisebb kiadásu Darwin, aki a növényeket hussal
                  akarja etetni...</p>
               <p>A mama már nem sirt, csak hallgatott és bámult velem együtt. A papa pedig
                  folytatta:</p>
               <p>- Madarat fogni madárléppel lehet. Ezt az embert sem vagyonnal, sem családi
                  összeköttetéssel, sem szépséggel, semmivel se lehet megfogni, csak a saját maga
                  bogarával. Erre a célra megvásároltam ötven forintért egy növénygyüjteményt és
                  ötven forintért egy ócska növényirodalmi könyvtárt, holnap haza hozzák mindkettőt
                  és a szalonba állitjuk be. Te pedig, kedves Erzsi, Lenkével együtt átnézitek
                  Schenknek: „Handbuch der Botanik”-ját, átnézitek Bouchét és Lenke valamelyik
                  növénynek bemagolja a genezisét... Például: „a lépre keritők” genezisét...</p>
               <p>Én csak álltam, mint egy sóbálvány és néztem a papára. A mama, az tisztára
                  hipnotizálva lett. Egy szót se tudott szólni... És másnap láttam, amint lefekvés
                  előtt, egész nyugodtan és roppant komolyan tette feje alá Schenknek; „Handbuch der
                  Botanik”-ját.</p>
               <p>Egy hét mulva papa azt mondja egy reggel mamának:</p>
               <p>- Ma délután ide jön Szabó János és bemutatom nektek.</p>
               <p>Sári még a növénygyüjtemény és a növényirodalom megérkezésekor be lett avatva a
                  szent titokba, csak Lenke nem tudta még, kivel fog kezet, mikor Szabó János
                  ügyetlenül meghajtotta magát előtte.</p>
               <p>A mama, a ki már egy hét óta tanulmányozta a növényirodalmat, egyszerre a
                  nagyiparos speciális szenvedélyéről: a „bogárfogó növényekről” kezdett beszélni,
                  még pedig olyan okosan, hogy nemcsak Szabó Jánost, de engem is meglepett a mama
                  tanulékonysága.</p>
               <p>És egész komoly tudással beszélt a pingvicula furcsa müszereiről, meg az
                  ujhollandi cephalotus ravasz kelepcéjéről.</p>
               <p>Lenke, a ki nem értett még semmit a dologból, csodálkozva hallgatta a mamát és
                  nézte a Szabó János örömtől kipirult arcát, a mint kedvenc tárgyairól
                  beszélhetett.</p>
               <p>Bucsuzás közben, mosolyogva fordult Szabó Lenkéhez:</p>
               <p>- És nagysád is barátja a botanikának?</p>
               <p>- Nem - felelte Lenke egyszerüen.</p>
               <p>A mamának egy könnyü ránc jelent meg a homlokán, de azután kacagva mondta
                  Szabónak:</p>
               <p>- Ne higyjen neki! - Egész meglepő észleléseket tett a portugáli és marokkói
                  lépeske fajai körül.</p>
               <p>Mi, a papa és mama gyerekei, egyikünk se estünk a fejünk lágyára és Lenke előtt
                  egyszerre virradni kezdett. Mosolyogva nézett a mamára és röstelkedve mondta:</p>
               <p>- Ugyan mama!</p>
               <p>És ezzel az „ugyan mamával” egyszerre meg lett fogva a milliomos nagyiparos, a
                  bogárfogó növények mecénása.</p>
               <p>És este, mikor lefeküdtünk, most Lenke tette párnája alá Schenknek: „Handbuch der
                  Botanik”-ját. És amint oda tette, egy kicsit elsápadt és felsóhajtott.</p>
               <p>Én pedig mindezek után, szóval három hét óta, hogy ez a machináció kezdetét vette,
                  roppant rosszul érzem magam idehaza.</p>
               <p>Rossz kedvem van és kerülöm a papát, mamát, Lenkét, mindenkit és legjobb szeretnék
                  meghalni. De azt hiszem, más oka is van annak, amiért én legjobb szeretnék
                  meghalni.</p>
               <p>Valami... Ej Marcsa, Marcsa, te vizsgálóbiró-szemü, szürke kis hamupipőke, vedd
                  fel gyorsan a letett tollat és ird tovább a dohányfüstös ügyvédi irodában a papád
                  körmönfont föllebbezéseit.</p>
               
            </div>
          <div type="chapter">
               <head>VI.</head>
               <p>Igen, egészen bizonyos, hogy nemcsak itthonról, a szülői háztól szeretnék ezer
                  mérföld távolságra lenni, de saját magamtól is.</p>
               <p>Mi bajom van nekem? Cátónak képzelem magamat ebben a mi sodomi levegőjü
                  otthonunkban és megvetem talán a papát, a mamát s a testvéreimet? Ostobaság!
                  Minek vetném meg? Minden rossznak megvan a maga mentsége és amit az enyéim
                  tesznek, nem is olyan rossz. Tehetnek ők valamit azon természeti törvény ellen,
                  amely alól még az állat sem vonhatja ki magát, hogy fiaiknak a legjobb helyet
                  akarják kikeresni?</p>
               <p>Vagy talán a papának nincsen igaza mikor a leányai boldogságát anyagi jóléttel
                  akarja biztositani? Vagy talán a mamának nincsen igaza, aki mindig csak a nevet és
                  a társadalmi állást kereste?</p>
               <p>Ej, Isten bizony igazsága van mindkettőnek a maga szempontjából. A héja eleven
                  állattal táplálkozik, a galamb buzaszemmel s a kérődző állat takarmánynyal.</p>
               <p>De hát akkor mit affektálom én a kényelmetlen érzést? Utoljára is, nem rólam van
                  szó, de másokról s még ha ezek a mások a saját véreim is, de ők jól érzik magukat
                  a héja tápláléka mellett, mi közöm akkor nekem az ő gyomrukhoz?</p>
               <p>Ha nekem nem tetszik a héja tápláléka, talán élősködném ambrózián? Nem? Ettől
                  ugyan fölkopna az állam, de a kutyát is éhséggel trenirozzák s már csak mégis
                  szebb látvány egy sima modern szalon-kutya, aki még a tolvajt is illedelmes
                  farkcsóválással fogadja, mint egy buksi komondor, aki olyan becsületes butasággal
                  fogja föl hivatását, hogy még a saját gazdáját is megugatja.</p>
               <p>Eh és én mégis csak komondor leszek! Nem is komondor, de tigris, párduc, jaguár és
                  szétrombolom ezt a buta kalitkámat, keresztül gázolok minden szentnek nevezett
                  tradición és...</p>
               <p>Nos, és?!...</p>
               <p>Dobay bácsinak, az öreg doktorunknak mégis csak igaza van, én vérszegény teremtés
                  vagyok s még az a csöpp vérem se ül a maga helyén, hanem ide-oda futkos s
                  mostanában legjobban a fejemben szereti felütni székhelyét.</p>
               <p>Mégis csak szeretném tudni, mi bajom van? Soha életemben nem foglalkoztam annyit
                  magammal, mint mostanában s ezt röstellem. Ami körültem történik, most alig látom
                  meg, pedig ugyancsak sok érdekes és tanulságos dolog történik.</p>
               <p>Sárinak közeledik az esküvője s Lenkének a kézfogója. A nagyiparos Szabó János nem
                  kérte ugyan még meg hivatalosan a kezét, de már ott vergődik a hálóban, még
                  kapálózva ugyan, de Lenke nyugodt mosolygással nézi ezt a kapálózást.</p>
               <p>- Ez ugyan már nem fog többé feltápászkodni, - mondta valalamelyik nap Sárinak. -
                  A zsiros oldalára esett, mint a vajaskenyér.</p>
               <p>S ha elgondolom, hogy ez a duplán milliomos vőlegény-jelölt mindössze egy ötven
                  forintos növénygyüjteménybe és egy ötven forintos ócska növényirodalmi könyvtárba
                  került a papának!</p>
               <p>Az ember aztán higyjen az isteni beavatkozásban, mikor egy egész kitünő házasság:
                  száz forinton és egy buta véletlenen fordul meg.</p>
               <p>Véletlen... Hogy eltünődöm ezen a szón. Mellettem, a másik asztalnál, állati
                  szorgalommal serceg az öreg Wancák tolla, én tétlenül nézek ki az ablakon. Az eső
                  esik reggel óta szakadatlanul, az utcán a vadgesztenyefák zöldelő gallyai bus
                  rezignációval hajtják le didergő fejüket s egyszer csak megszólal Wancák ur és azt
                  mondja:</p>
               <p>- Nem izlik a munka, Marcsa kisasszony?</p>
               <p>- Nem, Wancák úr. Utálom ezt a kiegyezési okmányt, de azt hiszem, a Romeó és Julia
                  házassági levelét se irnám nagyobb lelkesedéssel.</p>
               <p>Wancák ur egy percre megállitotta a tollát és tünődve nézett maga elé, majd
                  elmosolyodott.</p>
               <p>- Mert tavasz van, Marcsa kisasszony - szólt szeliden és magas gallérba szoritott,
                  öreg ráncos nyakát komolyan himbálta jobbra-balra.</p>
               <p>Mert tavasz van... Hol van tavasz?... Csodálkozva néztem az öreg emberre.</p>
               <p>- Tavasz? Wancák ur?</p>
               <p>- Az, az, - erősködött az öreg. - Ha Lenke kisasszony is férjhez megy, Marcsa
                  kisasszonyon lesz a sor. És akkor majd nem itt lesz a helye az irodában, hanem a
                  szalonban. És a kis iróasztala árván marad. A fiuk, ha agyonüti őket a doktor ur,
                  nem ülnek majd ide másolni. Egy másik leány kellene ide, Marcsa kisasszony, az én
                  leánykám, a Flórika és egy irógép. Egy jóféle Yost-gép...</p>
               <p>Flórika és egy irógép az én helyemen... Istenem, hát nem csak a papa és mama
                  érdekét képezi a férjhezmenetelem, de még az öreg Wancák érdekét is, hogy ide
                  ültethesse az ő Flórikáját az én helyemre!</p>
               <p>Nincs az embereknek egyetlen gondolatuk a mások javára, hacsak az a gondolat nem
                  az ő javukat is szolgálja. Hát az öreg Wancák is... Szegény öreg, ha valaki azt
                  mondaná neki: Nézd, ez a kis Csekey Marcsa két hét mulva férjhez fog menni de
                  olyan boldogtalanul, hogy egy másik két hét mulva belehal, nem volna kedved a
                  magad veszteségével megmenteni őt a haláltól? Igaz, hogy akkor még nagyon sokáig
                  kellene várnod arra a napra, amig Flórika egy irodában ülhetne veled és elsején
                  oda adhatná a harminc pengő forintot a feleségednek, de gondold meg, egy életről
                  van szó...</p>
               <p>Mire Wancák, a jó, derék, becsületes Wancák, az öt gyerekes családapa, minden
                  habozás nélkül azt válaszolná:</p>
               <p>- Igaz, igaz, de egy élet csak egy és nem hét élet és meghalni sokkal könnyebb
                  dolog mint élni.</p>
               <p>Szegény öreg Wancák, azért én nem haragszom reád. Elnézem sovány, ráncos nyakadat,
                  milyen feszesen ül magas tiszti gallérod között, elnézem hosszu hátadat, melyen a
                  husz esztendős szalonkabát olyan fényesre kopott, mint a szemüveged
                  nickel-foglalatja és szivemből sajnállak.</p>
               <p>Ne félj, férjhezmenés nélkül is meglelem én hozzá az utat, hogy ide ültessük a te
                  kis Flórikádat az én helyemre, aki szép, nyulánk, előkelő tiszti kisasszony lenne
                  most, ha te husz esztendő előtt nem veted le fényes főhadnagyi ruhádat egy másik
                  szőke Flórikáért, a szegény kis varróleánykáért, akit olyan nagyon szerettél,
                  drága öreg, kopott irnokom, hogy husz esztendő óta egy panaszló szó nélkül
                  dolgozod végig Budapesten az összes ügyvédi irodákat. Husz esztendő óta, öreg
                  Wancák Nepomuk és husz esztendő óta nem volt rá eset, hogy valahol te mondtad
                  volna föl a szolgálatot!</p>
               <p>Mindig neked mondtak föl, mert mindig nagyon szépen akartad leirni az aktákat és
                  ezért nagyon sokáig írtad; majd meg az volt a baj, hogy cseh származásod miatt
                  hadilábon álltál a magyar helyesirással, majd meg, hogy volt idő, amikor
                  megfeledkeztél arról, hogy öt gyereked didereg valahol egy ferencvárosi fütetlen
                  szobában és mikor az aktád végére értél, szeme közé csaptad nagynevű gazdádnak és
                  cinóbervörös arccal azt mondtad neki: „Ilyen vádat nem fogalmaz becsületes
                  ember!”</p>
               <p>Haj! micsoda vádakat másoltál te azóta, Wancák Nepomuk! Azóta, hogy megtanultad,
                  hogy a szegény ember nem engedhet meg magának olyan luxust, hogy megvethesse a
                  kenyéradója kis, vagy nagy gazságait.</p>
               <p>Szegény Wancák Nepomuk, de jól esik reád néznem rossz perceim között, de jól esik
                  becsületes közelséged, ami olyan itt miköztünk, mint valami levegő-tisztitó
                  ventiláció.</p>
               <p>És nem tudok irni. Két kezemre könyökölve nézem, mint csapkodja az eső az ablakot
                  és egy másik ilyen esős napra gondolok.</p>
               <p>Az alagi lóversenyen voltunk. A Kabók Láli vőlegénye, a huszárfőhadnagy is
                  futtatott és kivonultunk az egész familia.</p>
               <p>Sári és Lenke uj, vadgalambszinü posztóruhájukban, óriási vászongallérral vállaik
                  körül, általános furorét csináltak, mig Kabók Láli eperszinü selyemruhájában máris
                  egy egész svadron szinét képviselte.</p>
               <p>Rajtam Sárinak egy tavalyi ruhája volt, természetesen megfestve és átalakitva s
                  „legközelebbi sógorom”, Kabók, kinek különben is kedvence vagyok, becsületszavára
                  állitotta, hogy „nagyon édes kis lány” vagyok.</p>
               <p>A mama azonban sóhajtott, amint végignézett rajtam s láttam a gondolatát
                  összeráncolt homloka mögött: Ezt férjhez adni kannibáli munka lesz!...</p>
               <p>Szegény mama, ha ő ugy fél tőlem, bizonyára van oka a félelemre!</p>
               <p>Tehát ott voltunk a lóversenyen. Én először voltam életemben lóversenyen és
                  szerettem volna ugy lelkesülni a lovak „jó kondicióján” s a zsokék dresszein, mint
                  Kabók Láli, vagy olyan műértő gyönyörüséggel mélyedni bele a Sári és Lenke
                  statisztikai tudományába: ki van jelen és ki nincs? de egyik se sikerült.</p>
               <p>Csak ültem gépiesen és néztem a harminc krajcáros helyen álló szegény embereket,
                  ahol csodálkozva fedeztem fel köztük a Wancák Nepomuk hosszu nyakát. Különben ezt
                  még értem, hogy ő itt van, ez a régi vér joga, inkább nem szivarozik egy hónapig,
                  de lovakat kell neki látni. Sok és nemesvérü lovakat, de miért van itt a foltozó
                  suszterünk, a házmesterünk és az öreg Lina kisasszony, a stoppolónk?</p>
               <p>Jézusom, hisz ez egy gyors és mozgó lutria, ahol nem együgyü, kedves álmokat
                  raknak fel tiz krajcárokkal öreg és özvegy anyókák, hivő borbélylegények, hanem
                  egy bizarr, vagy bolond ló-név kedvéért hipnotikus butasággal szedik elő a
                  boldogtalan proletárok keserves munkával, véres könyekkel szerzett
                  forintjaikat.</p>
               <p>És ezt „nemes” mulatságnak nevezik az emberek. Talán az lenne totalizatőrök
                  nélkül, az undoritó nyereségvágy mohó és állati kifejezése nélkül az arcokon, igy
                  rosszabb a montecarlói kaszinónál, mert oda csak pénzes emberek mehetnek, mig ide
                  a proletárok is eljönnek.</p>
               <p>Épen magyaráztam mindezt dühösen és kipirult arccal a papának, mikor a szemem
                  hirtelen két másik szemen akadt meg.</p>
               <p>Egy férfi ment el mellettünk s amint hideg udvariassággal nyult kalapjához,
                  melylyel a papát köszöntötte, a szeme összeakadt az én szememmel.</p>
               <p>Soha életemben nem volt még ehhez hasonló érzésem, mint e pillanatban. Mi volt ez?
                  Mit tudom én! Azt hiszem, az ópiumot szivó mohamedán álma lehet ilyen, mikor a
                  dicső Allah mennyei kertjében érzi magát.</p>
               <p>- Ki volt ez az ember? - kérdem a papát.</p>
               <p>- Egy zsidó, - felelt mély megvetéssel a papa és cinikus gunynyal mutatott Szabó
                  Jánosra. - Ennek a volt ügyvédje.</p>
               <p>Tehát Popper! - gondoltam. És azután nem tudom, mi történt velem, csakhogy egész
                  délután nem láttam egyebet, mint a Popper két szemét. Ha a papára néztem, ha a
                  lovakra, az égre, egy keritésre, vagy idegen emberre és akárhova, mindenütt és
                  mindenben csak a Popper szemét láttam. A zsidó szemeit...</p>
               <p>Az eső pedig esni kezdett csöndesen, szomoruan, mintha valamit el akart volna
                  mosni vagy eltemetni. Hideg szél fujt, az emberek orra neki pirosodott. Láli az
                  eperszinü selyemruhájára egy másik eperszinü, hosszu, drága köpenyt vett föl,
                  mindenki őtet nézte, de én nem láttam sem akkor, sem azóta egyebet, mint a Popper
                  két okos, kutató és mégis melegfényü szemeit. Istenem!...</p>
               <p>Wancák ur megszólit, hogy miért sirok?</p>
               <p>- Nem sirok én, Wancák ur, csak valami beleesett a szemembe és lusta vagyok. De
                  már irok ismét, nézze, Wancák ur! Irok szorgalmasan, de azért mondja meg, ha haza
                  megy, Flórikának, hogy imádkozzék valamiért. Miért, Wancák ur?... Nem tudom, csak
                  ugy valamiért... Flórika olyan jó kis leány, hogy az Isten bizonyosan meghallgatja
                  az ő imádságát.</p>
               
            </div>
          <div type="chapter">
               <head>VII.</head>
               <p>Mennyi esemény, mennyi rémület, mennyi bánat és én a leányszobánk csöndjében, az
                  éjjeli órákban, nézegetem magam a Sári kézitükrében.</p>
               <p>Marcsa, Marcsa, hát te volnál ez, a régi egyszerü gondolkodásu, meleg szivü és
                  puritán Marcsa?! Az a Marcsa, aki mindig tükör nélkül fésülködött és most, életed
                  legzavarosabb, hogy ugy mondjam, legtragikusabb perceiben, a késő éjféli órákban,
                  hogy jut eszedbe a tükörbe nézni?</p>
               <p>Nem tudok magamnak mit felelni. Igen, csupa gond, rettegés, fájdalom minden percem
                  és mégis, kell hogy megnézzem magam a tükörben. Kell, mert ha egy leány maga
                  Minerva is, vagy Jeanne d’Arc, vagy akárki is, azért az a Minerva vagy Jeanne
                  d’Arc mégis csak leány, ha máskor nem is, de akkor igen, amikor szeret.</p>
               <p>És én szeretek. Igen, már megtaláltam különös érzéseim kulcsát, már tudom, hogy
                  hetek óta mi bánt és mi bajom van és odáig sülyedtem vagy nőttem? - hogy már nem
                  is szégyenlem magamnak bevallani, hogy szeretek...</p>
               <p>És nézem magam a tükörben. Nézem mi van rajtam, amit meg lehetne szeretni?... Nem
                  sok! A hajam barna, hullámos, de nem nagy, az arcom szine halavány, a vonásaim
                  olyan rendetlenek, mint hazám állapota az ex-lex viszonyok között, a szájam
                  lehetne kisebb is s a szemeim - oh, a szemeim nem tudom, milyenek. Egyik ember azt
                  mondja: tulságos okos szemek, a másik: kellemetlen szemnek tartja, de nem egyszer
                  hallottam, hogy: csodálatosnak is mondják.</p>
               <p>Tehát talán a szemeimmel?... Eh, nem, ez mégis csak lealacsonyitó. Keresni, mi van
                  rajtam, amibe ő bele tudna szeretni! Hát minden, vagy semmi. Igaza van Nagy
                  Jánosnak, amikor fatalista. Mit tehet az ember arra nézve, hogy boldog legyen,
                  vagy hogy ne legyen boldogtalan? Semmit. Leszedheti a ló a szekérről a terhet,
                  amit nem bir huzni? Tehát csönd és nyugalom. Minden csak azon fordul meg,
                  elbirunk-e valamit viselni? Ha elbirunk jó, ha nem birunk - ugy is jó. Akkor már
                  az embernek nincsen saját magára gondja; ami lenne, azt a nagy hatalmak végzik
                  el.</p>
               <p>Hát félre a tükörrel és rendezzük kissé gondolatainkat! Itt az ablak mellett ülve
                  és nézve a csillagos eget, talán sikerülni fog.</p>
               <p>A házban csönd, csak Laci, az öcsém, van itthon rajtam kivül, meg a szakácsnő. A
                  többiek a Kabók Láli lakodalmán vannak. Ma reggel még én is azt hittem, magam is
                  ott leszek s azután sem én, sem a többiek nem kértek belőle.</p>
               <p>Ez az itthonhagyás, amolyan kisebbfajta internálás. Nagyobb szabásutól, amolyan
                  szibériai internálásról - ha hatalmában volna a mamának - nem riadna vissza.
                  Minden ember ugy jutalmaz és büntet, amint módjában van.</p>
               <p>Tehát reggel még én is készültem a lakodalomra.</p>
               <p>Délelőtt még az Andrássy-uton voltam keztyüt venni s amint jövök az Oktogon-téren,
                  találkozom Ferivel, a nyolczadik gimnazista öcsémmel. Fölszállunk mind a ketten a
                  villamosra, amely zsufolásig volt emberekkel s amint ott szorongunk állva, egyszer
                  csak meglök Feri és gunyosan sugja:</p>
               <p>- A Nagy János ügyvédje...</p>
               <p>Arra nézek, amerre Feri a szemével mutat és egyszerre, mintha háborgó tengeren,
                  hajón állnék, a villamos kocsit hintázni érzem lábam alatt. Igen, Dr. Popper ott
                  ült egy sarokban, elmélyedve az ujságja olvasásába és én pár percig kedvemre
                  nézegethettem őt.</p>
               <p>Nem láttam az alagi verseny óta és életemben most láttam másodszor, de azért olyan
                  volt az egész, mintha csak tegnap láttam volna. Ismerős, régi és egészen olyan,
                  amilyennek akartam hogy legyen.</p>
               <p>Nem volt rajta semmi rendkivüli és semmi közönséges. Még az sem volt bántó, hogy
                  némileg tipust képviselt, de magas, férfias az alakja, elegáns és komoly volt
                  minden mozdulata és éreztem, hogy lángbaborul egész arcom, amint szép, keskeny,
                  piros alsó ajkát elmélyedve harapdálta.</p>
               <p>Jobbra-balra taszigáltak az utasok, Feri beszélt hozzám, de én nem éreztem és nem
                  hallottam semmit, csak őt néztem. Néztem, néztem és ő megérezhette ezt a nézést,
                  mert egyszerre és hirtelen fölnézett és egyenesen reám pillantott.</p>
               <p>Különös, csodálkozó és kérdő pillantás volt ez, mintha azt mondta volna:</p>
               <p>- Ismerlek, de soha sem láttalak. Ki vagy te és honnan jösz?... A másik percben
                  pedig fölállt és némán ajánlotta föl helyét.</p>
               <p>És akkor Feri, ez a szép, de krakéler arcu, hencegő, rossz modoru, tizenhét
                  esztendős fiu, azt mondja elfintoritott szájjal, jó hangosan, hogy mindenki
                  hallja:</p>
               <p>- Csak nem ülsz le egy zsidó helyére?</p>
               <p>A másik percben egy pofon csattant el. Popper ütötte arcul Ferit. Feri, a hatalmas
                  növésü, atléta vállu Feri, szó nélkül keresztül hajolt rajtam, hogy visszaadja a
                  pofont, de én egyik kezemmel az esernyőmet tartottam elébe, a másikkal meg, soha
                  sem fogom megtudni, honnan szerzett erővel, de ugy taszitottam őt mellbe, hogy
                  nekiesett a szomszédjának. És azt mondtam:</p>
               <p>- Amit kaptál, megérdemelted.</p>
               <p>Poppernek pedig, szégyentől és fájdalomtól égve, azt mondtam:</p>
               <p>- Bocsánatot kérek, doktor ur, az öcsém neveletlensége miatt.</p>
               <p>Erre Feri dühöngeni kezdett, mire az utasok lefogták és a legelső állomáson
                  átadták egy rendőrnek, én pedig kocsira ültem és hazamentem.</p>
               <p>Jól emlékszem, hogy amint beültem a kocsiba, a szememet lehunytam, a füleimet
                  bedugtam és hogy ne gondolhassak semmire, gyorsan, pihegve, de szabályszerüen
                  számolni kezdtem:</p>
               <p>Egy, kettő, három... És eltompult érzéketlenséggel, állati odaadással számoltam
                  hazáig. Mikor a kocsi megállt velem a kapu előtt, ép az ezernél tartottam.</p>
               <p>Még alig mult el dél, de a délutáni esküvőre való tekintettel, már teritve volt,
                  mikor benyitottam az ebédlőbe. Letettem a kalapomat, keztyümet s ekkor nyugodtan
                  elmondtam, mi történt.</p>
               <p>Mama, aki az asztalnál ült, láttam, hogy fokonként, minden szavamra, hogy
                  vörösödik el jobban és jobban s mikor a szederjes vörös szinig jutott el, hirtelen
                  fölugrott és én kaptam meg azokat a pofonokat, melyeket Poppernek szánt Feri.</p>
               <p>Kétszer ütött arcul a mama. Egyik pofon, amint ismerem őt, a botrányért szólt,
                  amit - szerinte - én okoztam, a másik Feriért, a legkedvesebb gyerekéért. És
                  szikrázó szemekkel nézett a papára, amint rám mutatott:</p>
               <p>- A te radikális nevelésed!</p>
               <p>(Én, a papa nevelése!?)</p>
               <p>- Hát lehet kölyköt egyáltalán nevelni? - kiáltott a papa és akkorát ütött az
                  asztalra, hogy minden táncolt rajta. Azután fogta a kalapját és rohant a
                  rendőrségre, Feri után.</p>
               <p>Egy óra mulva kerültek haza, de akkor már a párbajsegédeket is elküldték Popperhez
                  s azután ismét elmentek hazulról.</p>
               <p>És lett ezután olyan bábeli zavar a házban, amelyhez hasonlóra még nem emlékszem.
                  Ebédelni, senki se ebédelt, de a jövevények egymásnak adták a kilincset. Ehhez
                  járult még az is, hogy a Kabók Láli esküvője három órakor volt s az idő rövidsége
                  miatt mama még el sem ájulhatott kivülről, csak belülről ájuldozott s a leányok
                  öltözködtek, jött a frizernő, hozták a nyoszolyólányi csokrokat, köztük az enyémet
                  is - Muki, az unokabátyám lett volna a vőfélyem - és az előszoba csöngetyüje
                  folyton szólt.</p>
               <p>A szobaleány megbolondulva futkosott hol ajtót nyitni, hol a lányokat öltöztetni,
                  hol a divatos Jancsi, a jogász bátyám ruháit kirakosgatni, csak velem nem törődött
                  senki és én se törődtem senkivel. Behuzódtam az irodába s rákönyökölve az
                  iróasztalomra, csöndesen nézegettem ki az ablakon.</p>
               <p>Az öreg Wancák párszor megpróbált szólni hozzám, de mikor látta, hogy nem kap
                  feleletet, békét hagyott szegény.</p>
               <p>Két óra felé ismét hazajött a papa. Az iroda ajtaját dühösen berugta és levetette
                  magát a rongyos bőrkanapéra, melyből különféle változatokban, hol lószőr, hol a
                  rugany, hol marhaszőr, hol meg holmi asztalosmunka látszik ki s érzékeny
                  természetü embernek csakis a jobb felőli sarkába tanácsos leülni.</p>
               <p>A papa ép ide nem ült le, mire még dühösebb lett és rám rivallt:</p>
               <p>- Látod, mit tettél?</p>
               <p>- Talán Ferinek mondaná el a papa, hogy mit tett, - feleltem egykedvüen.</p>
               <p>Feri ép ekkor rontott be a két „segédével”. Ő is dühös, amellett sáros volt a
                  ruhája és gyürött, a kalapja beütve, a nyakkendője félre csuszva és szinte
                  tajtékozva mondta a papának:</p>
               <p>- Azt üzente, hogy gyerekkel nem verekszik.</p>
               <p>A papa vérbenforgó szemekkel ugrott föl.</p>
               <p>- Akkor megverekszem én vele!</p>
               <p>- Mi történt? - nyitott be e percben Nagy János izgatottan és utána Kabók.</p>
               <p>Mindketten frakkban voltak, narancsvirággal a gomblyukban s ugyanigy Jancsi
                  is.</p>
               <p>- Nem akar Ferivel megverekedni - szólt a papa fuladozva. - Azt mondja:
                  gyerek.</p>
               <p>- Velem! - ütött a mellére büszkén Feri. - Velem, csekőgidói Csekei Ferenccel!</p>
               <p>- Eh, - felelt türelmetlenül Nagy János - igaza van Poppernek. Gyerek vagy. Popper
                  komoly, derék és nyugodt ember, miért sértetted meg?</p>
               <p>- Akkor megverekszem én vele, - szólt Jancsi. - Esküvő után azonnal elküldöm hozzá
                  a segédeimet. Az egyik épp itt jön: Muki. Szervusz!1</p>
               <p>- Szervusztok! - köszönt Muki sietve és bámulva kiáltott fel, amint meglátott
                  engem felöltözetlenül.</p>
               <p>- Az Istenért, siess, a nővéreid már készen vannak, alig van öt perced a
                  készülődésre!</p>
               <p>- Én itthon maradok, - feleltem.</p>
               <p>- Igen, - szólt a mama is belépve - a kisasszony nem jöhet velünk a botrány
                  után.</p>
               <p>- Marcsa és botrány?! - kiáltott hihetetlenül Muki és elkezdett kapacitálni, hogy
                  öltözködjem. Mikor látta, hogy nem megy, könyörögni kezdett.</p>
               <p>- Nem, Muki, nem, - feleltem szomoruan. - Ha egy kicsit szeretsz, ne is gondolj
                  arra, hogy elmenjek most hazulról. Legjobban szeretnék meghalni.</p>
               <p>- Akkor én se megyek, - szólt Muki dacosan és levetette magát egy székbe.</p>
               <p>A többiek végre nagy zaj, futkosás, lárma és harag között elmentek.</p>
               <p>Mikor egyedül maradtam, bementem az ebédlőbe és lehajtva fejemet az asztalra,
                  hangos, fuldokló zokogásba törtem ki.</p>
               <p>Muki nem tágitott mellőlem.</p>
               <p>- Téged megvert az anyád, - szólt és gyöngéden simogatta a hajamat.</p>
               <p>- Meg, de nem ez fáj, Muki! Nem ez!</p>
               <p>- Hát én nem fogom ezt tovább türni, hogy te a hamupipőke szerepét játszszad, -
                  szólt Muki mérgesen. - Nem, Marcsa, nem! Én... hallgass ide, kis
                  vizsgálóbiró-szemü, bölcs Minervám, én... Hát ne sirj, édes Marcsa... Én szeretlek
                  téged... Nem ugy szeretlek, Marcsa, mint az unokabátyád, másként szeretlek,
                  Marcsa... Már régen... És ha hozzám jösz, elveszlek feleségül. Én, Muki, hallod,
                  Marcsa? A vén, harmincöt esztendős Muki...</p>
               <p>Már erre akartam, nem akartam, de igazán elállt a könnyem. Hogy Muki... ő... és
                  én... De ilyet! Ilyen napot? Hát ez nem lehet. A gazdag, előkelő, a nőktől
                  dédelgetett Muki, hogy engem... a szegény és nem szép kis leányt a hamupipőkét...
                  Oh!</p>
               <p>- Nem lehet ez, Muki, nem lehet!</p>
               <p>- Már mért ne lehetne, ha te akarod? - kérdezte Muki és én nem mondhattam meg
                  neki, miért nem lehet, csak sirtam ujra és arra gondoltam, mi lesz akkor, ha a
                  papa és mama is megtudják, hogy Muki szeret engem és hogy mi a szándéka?</p>
               <p>Istenem! Istenem! Már ismét sirok - - ...Nem, a papának és mamának nem szabad
                  semmit megtudni. Elmondok mindent Mukinak, ő jószivü, gavallér ember és hallgatni
                  fog. Mindent elmondok. Mindent! De mi lesz ez a „minden”? Minden, ez a két szó:
                  szeretem Poppert.</p>
               
            </div>
          <div type="chapter">
               <head>VIII.</head>
               <p>Popper és Jancsi megverekedtek. Jancsi a bal arcán kapott egy mély vágást, Popper
                  az egyik kezén.</p>
               <p>Mikor a párbaj után, egy hét előtt, haza hozták Jancsit bekötött arccal,
                  eszméletlenül, a mama engem vállon ragadott (pedig Feri közelebb állt hozzá) és
                  csak annyit mondott, amint bőszülten ragadott:</p>
               <p>- Teee!...</p>
               <p>- Ezt nem türöm; - szólt Muki a hátunk mögött nyersen és sápadtan s levette a mama
                  kezét vállamról. Marcsa, ha ő is ugy akarja, a menyasszonyom és még ha okot adna
                  rá, akkor se engedném, hogy bántsák.</p>
               <p>Ilyen izgató és mégis idegnyugtató zuhany még nem hullott a mama fejére, mint
                  mostan. A bibliai Lóth felesége csak egy szép mese, mert mama a bizonyitéka, hogy
                  hátratekintés nélkül is lehet sóbálványnyá válni.</p>
               <p>Nem nézett a mama semerre, csak reám, de mivel a jelen percben sem vesztette el
                  itélőképességét, hogy mivel tartozik reputációjának, hát lemondott a kutya-macska
                  barátságról és az én nyakam helyett a bekötött arcu Jancsira vetette magát.</p>
               <p>Sirni ott is lehetett, sőt némi ok is volt reá s a köny mindenkor egyaránt köny,
                  akár öröm, akár fájdalom miatt hull.</p>
               <p>És egy pillanat alatt nem a Jancsi veresége lett a nap szenzációja, hanem az én
                  győzelmem. Sári és Lenke ugy néztek reám, mint néznének egy tojásra, melyből a
                  kezükben bujna ki a madár s a tekintetük meglepetést, soha nem várt csoda fölött
                  bámulatot fejezett ki.</p>
               <p>A megsebesült Jancsira e percben senki se gondolt. És amint én ismerem a magam
                  családját, akkor se gondoltak volna, ha ebben a percben a halálos ágyán
                  fekszik.</p>
               <p>Én pedig csak álltam köztük némán és semmire se gondoltam, csak Jancsira és a
                  másik sebesültre, aki talán ép igy, eszméletlenül fekszik és nem volt más vágyam,
                  mint segitségére lehetni Jancsinak és ápolni őt.</p>
               <p>Alig fektettük le Jancsit az ágyára, mikor Laci lélekszakadva rontott be. Az
                  iskolából jött és magából kikelve, lihegve kiáltotta:</p>
               <p>- Tüntetők jönnek!</p>
               <p>- Szép kis skandalum, - dohogta a papa s hogy most hozzám nem mert nyulni, Ferit
                  lökte oldalba s rohant az erkélyre. A többiek utána, csak az orvos, Muki és én
                  maradtam a Jancsi ágyánál.</p>
               <p>- Zsidó egyetemi hallgatók! - kiáltotta Laci vagy két perc mulva s csak a fejét
                  dugta be az ajtón és ismét rohant ki az erkélyre.</p>
               <p>S ezután minden két percben bedugta a fejét.</p>
               <p>- Már a Rákóczi-térnél jönnek!</p>
               <p>- Ferit abcugolják!</p>
               <p>- Ide jönnek!</p>
               <p>A másik percben a mama támolygott be.</p>
               <p>- Végem van! Szent Isten! - lihegte s nyakánál már kigombolta azt a két legfelső
                  gombot, amit a papa egy rossz percében „guta-gomboknak” nevezett el. - Marcsát
                  éltetik!... Ilyen szégyen!... Ilyen skandalum!... Zsidó fiuk!...</p>
               <p>Erre Muki is izgatott lett és amint kinyitotta az ajtót, hogy kinézzen, sok, sok
                  fiatal, érces, erős hang orditotta lelkesülten, megbolondulva:</p>
               <p>- Éljen Csekey Marcsa!... Abcug Csekey Feri!</p>
               <p>Most Sári és Lenke rontottak be.</p>
               <p>Marcsát éltetik! - szólt Sári sápadtan és lerogyott a kanapéra. - Ilyen feltünés!
                  Az egész város róla fog beszélni híresebb lesz, mint Fedák Sári, mint Küry Klára,
                  még tán forradalom is lesz érte!... Ah!</p>
               <p>És a szegény Jancsi még mindig eszméletlenül feküdt.</p>
               <p>Még az orvos is kirohant mellőle a tüntetőket nézni, mikor Muki erélyesen adta ki
                  a parancsot:</p>
               <p>- Leereszteni a rollettákat!</p>
               <p>A leányok szaladtak, leeresztették a rollettákat, a szobákban lámpákat kellett
                  gyujtani és az orvos is visszakerült Jancsihoz.</p>
               <p>- Ebből nagy botrány lesz, - mondta izgatottan. - Bizonyosan szóba kerül a
                  parlamentben is.</p>
               <p>- Oh, - jajgatott Sári ismét - és hiresebb lesz, mint Fedák Sári!</p>
               <p>Tudniillik: én. Csak ez fájt Sárinak. A mama pedig egyre hajtotta:</p>
               <p>- Ilyen skandalum! Zsidó fiuk!...</p>
               <p>- Most pedig, ha azt akarjátok, hogy Jancsi magához térjen, takarodjatok ki! -
                  szólt Muki erélyesen. Aztán az orvos is minden figyelmét Jancsinak szentelte.
                  Bekötözte a sebet. És egy hét óta még alig mozdultam el a Jancsi ágyától.</p>
               <p>Muki mindennap kétszer jön el és én nagyon szeretném, ha egyszer se jönne.
                  Gyöngéd, meleg, majd alázatos pillantással néz reám s a házban már jegyeseknek
                  tartanak bennünket. És a lelkem fáj, nagyon fáj...</p>
               <p>A mama ugy bánik velem, mint a koraszülött csecsemővel, a kit vatta között
                  tartanak, a papa büszke és ismét a kedvence vagyok s ma délben, amint az ebédlő
                  nyitott ajtaja előtt elmentem, hallottam, amint a papa elbizakodottan mondta a
                  mamának:</p>
               <p>- Most vesd aztán szememre, hogy: „az én nevelésem”! Az bizony, Erzsébet!
                  Tizenkilenc esztendő, egyetlen egy bál, semmi ruha, cafat, drága rongy, semmi
                  költség, semmi gond és intrika és szerelmes lesz belé egy három diplomáju, csupa
                  ész, csupa finomság, csupa jellem és csupa pénz-ember. Ezt csináld utánam,
                  Erzsébet!</p>
               <p>- És az a sok botrány! - sóhajtott a mama - A zsidó ujságok napokig tele voltak
                  velünk, még a parlamentben is szóba került a Marcsa neve és Ferit még ma is azzal
                  ijesztgetik a zsidó fiuk: „Ne lenne csak a hátad mögött a testvéred, majd
                  megtanitnánk emberségre”! A zsidó fiuk!...</p>
               <p>- Eh, - kacagott a papa - nincsen olyan rossz, aminek haszna ne lenne! Te ezt nem
                  érted. Ez a tüntetés engem kidomborit...</p>
               <p>- Kidomborit? - csodálkozott a mama. - Mi az?</p>
               <p>- Az, Erzsébet, hogy a néppárt figyelme rám irányul. - És kacagott a papa. - Te
                  ezt nem érted, Erzsébet!...</p>
               <p>Ma délután ott állok a Jancsi ágya fejénél, szomoruan, elgondolkodva és halkan
                  benyit Muki.</p>
               <p>Én elsápadok, ő elvörösödik, mint egy kis gimnazista, pedig a haja szürkül s a
                  halántékán kopaszodik és hosszan megcsókolja a kezemet.</p>
               <p>Istenem, milyen lehet egy szerelemnélküli házasság, mikor egy kézrekapott csók is
                  fáj, ha nem szeretünk!</p>
               <p>Ránéztem Jancsira, aludt mélyen. Azután az órára néztem. Hat óra elmult. Már se
                  papa, se az öreg Wancák nincsenek ilyenkor a hivatalban. A szivem fájt és nagyon
                  dobogott.</p>
               <p>- Gyere át, Muki, az irodába, - szóltam - valami beszélni valóm lenne veled.</p>
               <p>Sohase fogom elfejteni. A fiuk szobájából az ebédlőn és az előszobán keresztül jut
                  az ember az irodába. Amig ezen a két szobán keresztül mentem, a családom vére,
                  gondolkodása és nevelése érvényesült bennem. Ijedten gondoltam arra, nem játszom-e
                  el a következő percben egész jövőmet, szerencsémet és nem volna-e okosabb a Sári
                  és Lenke álláspontjára helyezkedni és bölcs nyugalommal nyulni azután, amit az
                  élet elénkbe nyujt? Mi lesz velem, ha Mukinak megmondom, hogy nem szeretem, hogy
                  nem lehetek a felesége, hogy bünnek tartom üres szivvel állni az oltár elé és arra
                  esküdni, amit nem érzek, ami nincs meg bennem?</p>
               <p>Az irodához értünk, Muki kinyitotta előttem az ajtót és én beléptem rajta.</p>
               <p>Ekkor a régi én voltam és semmi nem volt bennem abból, ami nem az én lelkemből
                  szakadt. Az előbbi gondolatok kivül maradtak, mint valami sáros kutya, akit nem
                  enged be az ember a tiszta szobába.</p>
               <p>És komolyan, nyugodtan szóltam:</p>
               <p>- Kedves Muki, értsük meg egymást. Nagyon megtisztelsz érzéseiddel, magam is nagy
                  melegséggel osztozom szeretetedben addig, mig ez a rokoni kötelékek határain
                  belül van, azon tul, bocsáss meg, Muki, de nem tudom viszonozni. Nem lehetek a
                  feleséged.</p>
               <p>Azután Muki szólt. Sáppadt volt és ez a roppant okos, szellemes, gunyos modoru
                  ember nagyon ügyetlenül dadogva beszélt.</p>
               <p>Azután én szóltam valamit, ismét ő, majd én, majd ő és végre zokogva megvallottam,
                  hogy miért nem lehetek a felesége.</p>
               <p>Mikor aztán elmondtam Mukinak, hogy szeretek és kit szeretek, ő elgondolkodva
                  támaszkodott a Wancák íróasztalához és figyelmesen nézegetett egy nagy dongót,
                  mely kétségbeesetten kereste a szobából való menekülést. Muki kinyitotta a dongó
                  előtt az ablakot s mikor ez kirepült, visszajött az iróasztalhoz és igy szólt:</p>
               <p>- Ha Sári, Lenke, vagy más leány mondta volna azt, amit most te mondtál el nekem
                  és én Sárit, Lenkét vagy azt a másik leányt szeretném, egyszerüen a szeme közé
                  kacagnék és azt mondanám neki: szamárság, kisasszony! Kétszer látni egy embert,
                  sohase beszélni vele és szeretni őt, ez olyan gyakori eset a leányok életében,
                  mint a falusi gyerekeknél szilvaéréskor a hideglelés. Arról nem is beszélek, hogy
                  az ön gentlemanjének vallása olyan akadály, mint a hangya előtt a patak, ha a
                  másik partra akar átjutni. Azért tehát én minden különösebb aggály nélkül szembe
                  szállok ezzel az árnylovaggal. „Azoknak” azt mondanám. Te, Marcsa, más vagy. És
                  épen mert „más” vagy, ezért szeretlek és kivánom a te boldogságodat a magam
                  boldogtalansága árán is. Ismerlek jobban, mint bárki a földön és tudom, hogy
                  semmiféle mellékágakra nincs berendezve a lelked. Olyan vagy, mint egy nagy,
                  egyenes folyásu viz, mégy előre és egyenesen és minden, ami benned életet kap,
                  mély, őszinte és maradandó. Ha te azt mondod, szeretsz egy embert, akit csak
                  kétszer láttál életedben, tudom, hogy ez olyan komoly érzés, amelylyel én szembe
                  nem szállhatok. A te érzésedhez hasonló ereje csak az időnek lehet. Én mindig
                  megvagyok neked s te mindig megleszel nekem.</p>
               <p>Ennyit mondott Muki s ezek után jobban szeretem őt, mint a legközelebbi
                  véreimet.</p>
               <p>És most egy kicsit nyugodtabb vagyok. Muki sorsunkat az időre bizta. Óh, az idő
                  olyan, mint a pók, szövi, szövi a maga hálóját, hol arany, hol fehér, hol fekete
                  szálakból és ránk borítja látatlanul.</p>
               <p>Ez éjszaka végre én is ágyban alszom, egy hét után. Már nagy szükségem van rá.
                  Nagyon fáradt vagyok, még a gondolataimon is kövek ülnek.</p>
               
            </div>
          <div type="chapter">
               <head>IX.</head>
               <p>Nem tudom, minek nevezzem, ami hajlékunkban dúl? Határvillongásnak,
                  palotaforradalomnak, vagy minek?</p>
               <p>Elég az hozzá, hogy a szegény hiu Jancsi fölgyógyult, de a Poppertől kapott vágást
                  sohase fogja elfelejteni és szivének utolsó dobbanásáig gyülölni fogja a zsidókat.
                  És csakis az elcsufitásért; mert ha esetleg egy aranykulcs-vitéz csufítja el
                  csinos orcáját, akkor meg az aranykulcsos-vitézeket gyülölné szivének utolsó
                  dobbanásáig és igy tovább.</p>
               <p>Sárinak az esküvője két hét mulva lesz és Nagy János hét-nyolc nap előtt
                  „nyilatkozott”.</p>
               <p>Épen benn voltam az irodában, az öreg Wancáknak egy aktáját másoltam; szegény haza
                  futott megnézni a beteg fiát, - mikor váratlanul betoppant Nagy János.</p>
               <p>Látszott az arcáról, hogy izgatott és hevesen szoritott velem kezet.</p>
               <p>Benn van a papa? - kérdezte a másik ajtóra mutatva.</p>
               <p>- Benn.</p>
               <p>Én irtam tovább egy földeladási-szerződést, de minden szó kihallatszott, amit papa
                  és Nagy János beszéltek és mindent hallottam.</p>
               <p>- Mivel szolgálhatok, kedves Nagy? - kérdezte a papa.</p>
               <p>- Komoly beszélni valóm van, kedves doktor úr - mondta Nagy s a hangja olyan
                  kellemetlen volt szegénynek, mint az esőt jósló gyöngytyuké.</p>
               <p>- Szolgálatára állok - hallatszott a papa hangja s hogy magában azt gondolta:
                  „nyilatkozni fog a koporsógyártó” - mérget mernék rá venni.</p>
               <p>És Nagy János igy szólt:</p>
               <p>- Kedves doktor ur, én mindenben az egyenesség embere vagyok (azért dolgozol
                  collstokkal -gondolta a papa) és himezni-hámozni nem szeretek. Nekem tetszik az ön
                  kedves Lenke leánya és ezennel tisztelettel megkérem kedves leánya kezét -
                  következő föltétel alatt... (A papa nyugtalankodik, hallom székének recsegéséről
                  és álmélkodik.) Ki kell békülnie Popperrel...</p>
               <p>A papa felugrik.</p>
               <p>- Megbolondult ön? - kiáltja.</p>
               <p>Most már a Nagy János hangjából lesz nyugodt hang s a papáéból lesz nyugtalan.</p>
               <p>- Nem - mondja Nagy. - Csak számolok a helyzettel. Tessék nyugodtan idehallgatni.
                  Ország-világ tudja, hogy ön tulzott mértékben antiszemita. Én se vagyok
                  filoszemita, de embere válogatja és az nekem wurst, hogy melyik Istenhez nyujtja
                  be instanciáit, a keresztre feszített Istenhez, vagy Mózeshez? Az életben a
                  fődolog, kérem: a tisztesség és az exisztencia. Az exisztenciánk pedig, tessék
                  engem jól megérteni, ugy hozzá van füzve egyik emberé a másikéhoz, mint a
                  láncszemek egymáshoz. Kérem szépen, ha nekem nem Kohn Hermann, hanem Szemere vagy
                  Rohonczy Gida szállitaná a faanyagot, természetesen sokkal jobban örülnék, hogy
                  velük vagyok üzleti összeköttetésben mint egy kellemetlen orru, a tühegyig
                  alkudozó izraelita embertársammal, de ha ezek a gavallérok csak lövőházat
                  épittetnek, háromszáz teritékü déjeunert adnak és becsületes krakélereket csipnek
                  fülön, kikkel később paroláznak, kénytelen vagyok Kohn Hermantól venni a fát. És
                  tovább megyek... Tessék megnézni az én üzletkönyveimet és abból meg méltóztatik
                  győződni, hogy a keresztény megrendelőimet elszámithatom az ujjaimon. Igaz, a
                  gazdag zsidó, aki öt-hatezer, tizezer forintos megrendeléseket tesz, egy-két évig
                  alkudozik, azután felülvizsgáltat, szakértőket szakértőkre küld, jótállást
                  követel, de azután fizet. A magyar ur nem alkuszik, jótállást se követel,
                  szakértőt se hozat, - de nem fizet. Most már melyik, kérem, a jobb?... Ne
                  méltóztassék türelmetlenkedni, mindjárt rátérek a dologra. A fiatal Schönfeld,
                  esztendeje alkudozik egy tizenötezer forintos rendelésre. Két hét előtt végre
                  nyélbe ütöttük a dolgot. Schönfeld kimegy Párizsba és egy embere tegnap hozzám
                  jön, hogy visszavonja a megrendelést. Csak ámulok... Az ember aztán bizalmasan
                  megmagyarázta a dolgot. A lapokból olvasta Schönfeld a Popper-féle affairet,
                  tudta, hogy én közeli viszonyba óhajtok lépni az ön becses családjával - és
                  visszavonta a rendelést. A mult héten, mindjárt az affaire után, egyik faszállitóm
                  lépett vissza a velem való összeköttetéstől... Kedves uram, mélyen tisztelt doktor
                  ur, ön okos tapasztalt ember és tudni fogja, hogy az életet nem az érzelmek
                  köveivel rakták ki, hogy azon járjunk, hanem a józanság kövével. Gondolja meg a
                  dolgot. Az ön érdeke, ha megtisztel kedves leánya kezével, ép ugy az én érdekem,
                  mint ahogy öné lenne az enyém... El kell simitani a dolgot... Kabók is
                  panaszkodott már nekem, hogy nagy kárai vannak az affaire miatt... Módot kell
                  találni... Ne heveskedjék, doktor ur...</p>
               <p>De a papa már heveskedett.</p>
               <p>Dühösen ugrott fel és az iróasztalra csapott, miközben dühös gunynyal mondta:</p>
               <p>- Eszerint önnek első izben is fára és nem feleségre van szüksége!</p>
               <p>- Fára, - felelt nagy János roppant nyugodtan - hogy a feleségemet el tudjam
                  tartani.</p>
               <p>- Terringettét! - kiáltotta a papa és másodszor is rácsapott az asztalra, - hát
                  kinek néz engem az ur? Hogy én megkövessek egy rongyos zsidó fiskálist? Én
                  csekőgidói Csekey János?! Nem kivánná egyszersmind azt is, hogy bünbánó táncot
                  járjak a frigyládájok körül? Mi?... Azt hiszi az ur, hogy az én lányom olyan olcsó
                  portéka, akit „kedvezményekkel” vagy „részletfizetésre” is meg lehet venni? Mi?
                  Hogy ezek után ajánlja magát? Tessék! Vagy igy, vagy sehogy! Föltételek nélkül
                  viheti a lányomat, föltétellel nem viheti... Alászolgája!...</p>
               <p>Megdermedve ültem helyemen és izgatottságomban nem a szárát, de a tintás iróját
                  rágtam a tollamnak. Hogy a papa igy meg tudjon magáról feledkezni és a mamáról meg
                  Lenkéről! Hallatlan! Ha ez a nagy darab Nagy János, ez a józan, egyszerü ember
                  most kiteszi innen a lábát, aligha lesz többé lehetséges a világ összes
                  „léprekeritőinek” genezisével még egyszer léprekeriteni. Majdnem elájultam erre a
                  gondolatra, annyira sajnáltam Lenkét, nem épen személyi szimpátia miatt, de mert
                  legalább jó kezekbe került volna Nagy Jánosnál.</p>
               <p>A másik percben nyilt az ajtó és Nagy János sápadtan és zavartan kijött a papától.
                  Annyira zavart volt, hogy az ajtót erővel a sarkánál akarta betenni és szó nélkül
                  fogott velem kezet.</p>
               <p>- Ne vegye komolyam a papa ingerültségét - szóltam és éreztem, hogy a hajam tövéig
                  elpirulok, amint hozzá tettem: - Lenke szereti önt...</p>
               <p>Nem jó volna, ha az Isten is ugy szeretne engem, mint Lenke ezt az esetlen jó
                  embert, de annyi áldozatot csak hozhattam a testvéremért!</p>
               <p>- No, hát mit szólsz ennek a koporsógyártónak az impertinenciájához? - kérdezte a
                  papa, amint Nagy János elment.</p>
               <p>- Azt, hogy nem adok neki három napot és a mama ki fogja kaparni a papa szemét,
                  Lenke pedig megiszsza dühében a szakácsné lugkövét és mindezek után, a papa
                  utoljára is körül fogja táncolni a zsidók frigyládáját.</p>
               <p>- Akarsz egy pofont? - kérdezte a papa szikrázó szemekkel.</p>
               <p>- A pofonok aranjuezi napjai lejártak - kacagtam jelentősen a papa szemébe, amit
                  elértett és egyebet nem tehetve, hatalmasan becsapta maga után az ajtót, amint
                  bement az ebédlőbe.</p>
               <p>...Mi baja az én szivemnek? Olyan örömöm van e nagy fölfordulásban, hogy
                  legnagyobb vágyat ahoz érzek: megölelni saját magamat...</p>
               <p>Mondtam; hogy a mama három nap mulva kikaparja a papa szemét és hogy Lenke ellopja
                  a szakácsnétól a lugkövét.</p>
               <p>Az első nap természetesen mindnyájan a piedesztálon álltak és onnan néztek le
                  kicsinylő megvetéssel ugy Nagy Jánosra, mint a zsidókra, de amint jött a másik nap
                  és Nagy János nem mutatkozott, a Sári menyasszonyi ruháját pedig megvették
                  Szénásynál, Lenke öngyilkossággal kezdett fenyegetőzni. Előbb azt igérte, hogy az
                  ereit vágja föl, majd mikor minden titkolódzás nélkül egy hatos ára ordináré
                  gyufát hozatott, a mama tárgyalni kezdett a papával.</p>
               <p>Ebben a tárgyalásban az első nap nagyon sokat lett emlegetve: a nyolcszáz
                  esztendős családfa, Árpád, Micbán, a hét vezér; a második nap, mikor Kabók is
                  szokatlan kedvetlenséggel viselkedett, a családfa, Árpád, Micbán és a hét vezér
                  kevesebbet lettek emlegetve, ehelyett inkább: a körülmények, az idők jele, a
                  viszonyok s a harmadik nap legtöbbet csak sóhajtoztak.</p>
               <p>A fiuk, Jancsi és Feri, eközben azzal fenyegetődztek, hogy „megváltoztatják” a
                  nevüket, sőt Laci azt ajánlotta nekik: „magyarositsák” meg és hol ők futkostak
                  Mukihoz, hol a papa, tegnap pedig a mama kérette őt ide.</p>
               <p>Mukit nem láttam azóta, hogy az irodában elváltunk egymástól. Még a rendes
                  komolyságánál is komolyabb és kedvetlen bágyadtság van a szemében. Máskülönben
                  okos és higgadt, mint mindig, mindenkinél okosabb és higgadtabb.</p>
               <p>- Mit tegyünk, Muki? - kérdezte a mama és tragikusan kulcsolta össze fején a két
                  kezét.</p>
               <p>- Azt, - felelte Muki és hidegen, élesen nézett a levegőbe, - hogy én már
                  bocsánatot kértem Poppertől mindnyájatok nevében... Kérem... s valami utánozhatlan
                  mozdulattal intett az ültéből felpattanó papára, aki erre nyomban, bár nyögve, de
                  leült.</p>
               <p>- Nagyon örülök neki, - folytatta Muki - hogy nem segédeskedtem annál az ostoba
                  párbajnál s aminek még jobban örülök, az, hogy megismerkedtem Popperrel.</p>
               <p>Oh, Istenem, hogy vert, vert a szivem és Muki nyugodtan szivarozva folytatta:</p>
               <p>- Nem tartom magamat épen haszontalan embernek, de azt hiszem, hogy az a zsidó
                  fiskális nálamnál is derekabb ember.</p>
               <p>És most rám nézett Muki. Alig észrevehetően intett a fejével, mintha azt mondta
                  volna: örülök neki!...</p>
               <p>És én elpirultam.</p>
               <p>- Tökéletesen egyet értek Nagy Jánossal - beszélt tovább Muki. - Minden olyan erő,
                  amely benn marad a hazában, a haza ereje és nem egy felekezeté. Bizonyos, hogy
                  ennek a felekezetnek van egy pár négyezer esztendős hibája, de vajjon nekünk
                  van-e négyezer esztendős erényünk? És az idő olyan malomkerék, mely nem válogatja,
                  mit őröljön agyon és mit ne? Bizony, megőrölte a nevek fényét is, de ami
                  legfontosabb, itt a Lenke jövőjéről van szó. Nem hinném, hogy tartogatnak
                  rezervben egy másik milliomos vőlegényt? Már pedig, ha ez az ember veszélyeztetve
                  látja vállalatát és nemcsak a maga, de egy sereg embernek, a munkásainak
                  exisztenciáját, ha halálosan szerelmes lenne, akkor is lemondana Lenkéről. Nos,
                  itt nincs habozásnak helye...</p>
               <p>- Elég! - kiáltott a papa s felugrott helyéről. - Majd meggondoljuk. - Azzal
                  bezárkózott az irodájába, ott is aludt, vagyis sehol se aludt szegény, mert reggel
                  mikor bejött kávézni, olyan dult volt az arca, hogy megsajnáltam.</p>
               <p>Istenem, hát lehetséges, hogy ilyen erős legyen az emberekben a fajgyülölet!?</p>
               <p>Még a papában is, ebben a csupa alkalmazkodó, csupa számitó emberben!</p>
               <p>A Krisztus tanitása még kikeletlen mag a földön. Mikor leszünk testvérek, mind
                  mind?!..</p>
               
            </div>
          <div type="chapter">
               <head>X.</head>
               <p>Álom!... Édes álom, gyönyörü álom, drága álom!...</p>
               <p>Hogy mily gyönyörü az élet, ilyet én még nem láttam! Hogy milyen szép ez az én
                  agyonfoltozott paplanom, amely a mamának egy huszonöt esztendős
                  selyemszoknyájából varródott, hát ilyen szép paplana még a Bródy Sándor hősnőinek
                  sincs, akik fekete selyem, prémmel szegélyezett paplanokkal takaróznak... Na, a
                  prém, ez nem budapesti lakásokba való. Ellenben... Eh, de mit bánom én a prémet,
                  mikor minden olyan gyönyörü!</p>
               <p>A piszkos, hat esztendős kárpitunk, a Lenke háromlábu vaságya, a reggeli
                  szürkület, a Lenke horkolása... minden...</p>
               <p>Én megbolondulok. Oh, ugy szeretnék beszélni, hangosan beszélni, kiabálni, kacagni
                  és... és... sirni... Istenem, de jó a boldogságtól sirni; még ezt nem is tudtam
                  eddig... Hát sirjunk... Nem, mégis talán inkább kacagok. Lenke ugy se ébred föl,
                  alszik, mint egy mormotér, hisz a lelkét is kitáncolta a Sári lakodalmán.</p>
               <p>Oh, ha nekem valaki elmondaná, hogy is volt?... Én nem tudom. Oda a logikus
                  rendszer, melylyel eddig gondolkodtam. Csak annyit tudok, hogy egyszer csak hajnal
                  lett és rózsaszinü nap sütött le az égről. A papa ugyan adta a zordat, olyan volt,
                  mint januárban lehet a Gerlachfalvi-csúcs, a mama még tegnap este kijelentette,
                  hogy a felvirradó nap lesz életének legtragikusabb napja, mig Jancsi és Feri két
                  sértett Bánk volt; szerencsére a lányok csak magukkal törődtek.</p>
               <p>Azért Muki, amit ki akart vinni, kivitte: Popper volt a vőfélyem...</p>
               <p>Ennek az ára: Lenkének a visszahozott vőlegénye, továbbá, a papa számára az
                  országházban egy hely a demokrata Vázsonyi mellett és egy négyezer forintos váltó
                  kifizetése.</p>
               <p>A váltót Muki fizette ki, a Vázsonyi szomszédságát a zsidók igérték meg.</p>
               <p>A papa, mint demokrata képviselő!... Hát tudhatja valaki, mire született? Három
                  hét előtt még a néppárt padjáról álmodozott szegény papa, a legelőkelőbb padról, a
                  bekötöttfejü grófkisasszony szerelméről és ime, honnan nyujtja feléje Páris az ő
                  almaját!...</p>
               <p>És ez mind, mind én miattam történt. Oh, az én szemeim jól látnak, Muki, az
                  egyeneslelkü, zord Muki: diplomatáskodik, ravaszkodik, bombákat rak le és
                  megcsontosodott elveket röpit levegőbe. S még hozzá az a boldogitó
                  szemfényvesztés, hogy: Mukit nemsokára vőjüknek nevezhetik a papa és a mama!</p>
               <p>Oh, és mit szóljak a magam izgalmairól, mikor három nap előtt megtudtam, hogy nem
                  Muki, hanem Popper lesz a vőfélyem?</p>
               <p>Ugy volt elintézve a dolog, - Popperre való tekintetből - hogy Mukival a templom
                  előtt fog reám várni, hogy ne kelljen hozzánk feljönni.</p>
               <p>Előzőleg a papa már találkozott Popperrel a Muki lakásán, ahol egy kézszoritással
                  lett elintézve minden. Nem minden nap történik ilyen kézszoritás, melynek az ára:
                  egy ember, egy váltó és hely...</p>
               <p>Jancsit még Muki se tudta rávenni semmiféle igérettel és fenyegetéssel, hogy
                  találkozzék Popperrel s még csak a Sári esküvőjére se jött el. Hiába. Jancsi azt a
                  bevarrt sebet csinos orcáján soha se fogja megbocsátani. A hiu férfi
                  konzequensebb, mint a hiu nő. Ha esetleg pofon vágja őt Popper, vagy a
                  becsületében sérti meg, ezt elfeledné. Az elcsufitott arcát soha. Azzal is többet
                  tudok, hogy a karaktert néha hiuságban kell keresni...</p>
               <p>Oh igen, a magam izgalmai. Azt hiszem, ha nem tekintenének itthon a Muki
                  jegyesének, az esküvő napjára megöltek volna tüszurásaikkal. Igy nem mertek
                  bántani, csak a lányok sóhajtoztak:</p>
               <p>- Ebből demonstráció lesz!</p>
               <p>És Sári három napig igy szólitott meg:</p>
               <p>- Hiresség!... Add ide a salátás tálat, Hiresség!... Nem kell több palacsinta,
                  Hiresség!</p>
               <p>- Ha Muki nem lenne Marcsába habarodva - mondta tegnap Lenke, amint ép a mama
                  copfját mártogattam be valami festékbe, Lenke meg a festékes üveget tartotta - még
                  el is vehetné Popper Marcsát.</p>
               <p>- Megbolondultál? - sziszegte a mama a fogai közt s az egyik lábáról, amelyikről
                  ép a tyukszemét vágta, a papucsot Lenkéhez hajitotta.</p>
               <p>Lenke kacagott és rám nézett.</p>
               <p>- Jesszus, hogy elpirult!</p>
               <p>- Hogyne pirulna el a te arcátlan beszédedre, - mondta a mama.</p>
               <p>- Mi van ebben arcátlan? - bigygyesztette fel a száját Sári. - Hiresség ugy is
                  szereti a zsidókat s ugy látszik, már ráragadt róla Mukira is, hát bátran
                  csinálhatnának hölgycserét. Popper elvenné Marcsát, Muki meg a Popper hugát...</p>
               <p>Nagyon szép leány. Mikor még Popper a szomszédunkban lakott, egyszer láttam vele
                  menni. Fess, arisztokratikusan egyszerű és milyen finom arca van! Semmi tipus!</p>
               <p>- És gazdagok, - tette hozzá Lenke.</p>
               <p>- Csak beszéljetek, - gondoltam. - Azért ti nem tudjátok, mennyi boldogságot hoz
                  nekem a holnapi nap.</p>
               <p>És mintha tündérek ágyán, hattyupihés párnákra hajtottam volna le fejemet a mának
                  reggelére, olyan édesen aludtam tyuktollas párnáimon. Sokára aludtam el, igaz s
                  ha valaki találgatta volna, hogy a három, ágyban fekvő leány közül melyik a
                  holnapi nap menyasszonya, valószinüleg engemet gondol annak. Sári és Lenke mikor
                  lefeküdtek, egy ideig pikáns megjegyzéseket váltogattak s mikor beleuntak majdnem
                  egyszerre aludtak el, gondtalanul, jóizüen.</p>
               <p>Én valami véghetetlen könnyüséget éreztem egész valómban s ugy láttam, mintha a
                  leheletemtől, vagy a kezem érintésétől hullámosan ringana előttem a levegő.</p>
               <p>Azután megvirradt.</p>
               <p>Csöngetés, ajtócsapkodás, a mama éles, kommandirozó hangja hallatszott és Sári
                  összeveszett Lenkével egy elcserélt harisnyán.</p>
               <p>- Ilyen szent napon veszekedni! - mondtam Sárinak.</p>
               <p>- Talán inkább neveznéd: megváltó napnak, - szólt Sári epésen.</p>
               <p>- És el se bucsuzol leányágyadtól, melybe nem fekszel le többé? - kérdeztem
                  szomoruan.</p>
               <p>Sári vállat vont.</p>
               <p>A plafondot néztem és arra gondoltam, hogy fog ez a kis fészek lassankint
                  kiürülni. A párnáink, amelyekre annyiszor hajtottuk le leányfejeinket bánattal,
                  reménynyel, csalódással és ujra reménynyel, a cselédszobába kerülnek vagy a
                  zsibvásárra és nehézkes cselédfejek, vagy durva, bünös gondolatok pihennek majd
                  rajtuk.</p>
               <p>A leánypárnákat, melyeket az asszonyi párnák váltanak fel, psichológiai muzeumba
                  kellene tenni...</p>
               <p>És megindult a tatárjárás.</p>
               <p>Jött a frizernő, a suszter, a keztyüs, hozták a Sári menyasszonyi csokrát, majd a
                  Lenkéét és utoljára az enyémet.</p>
               <p>Ő küldte... Ő!... Három hét előtt mertem volna-e ilyesmiről álmodni és most itt
                  volt valami előttem, ami tőle jön, egy csomó fehér rózsabimbó, harmatosan,
                  frissen, poetikus fantáziával összefüzve a sok dus, finom csipke között.</p>
               <p>Sári és Lenke müértő szemekkel nézték meg és Sári az ajkába harapva, mondá:</p>
               <p>- Bizonyosan drágább volt, mint az enyém. Fizetett érte ugy 50 forintot, mint egy
                  krajcárt.</p>
               <p>- Még akkor sem fizette meg eléggé a Marcsa szolgálatát - mondta Lenke jelentős
                  hangsulyozással.</p>
               <p>Én csak néztem a virágokat és ugy találtam, hogy soha se láttam még ezekhez
                  hasonló virágokat. Minden egyes rózsabimbóból egy kékesen szürke szem nézett rám,
                  komolyan, néma tisztelettel és amint megérintettem őket, zizegő, suttogó hangjuk
                  támadt, mintha valami mondanivalójuk lett volna, valami izenetük.</p>
               <p>És felöltöztem. Most kaptam életemben először teljesen uj ruhát, mely nem Lenkéről
                  vagy Sáriról került le. Finom halványkék, chinai crepp ruha volt, egyszerü,
                  leányosan berakott aljjal, a fejemen nagy fehér kalap apró vizi nefelejtsekkel és
                  közte a menyasszonyi fátyolhoz hasonló csavart disz, valamint a virágaimon is
                  hosszu fátyolcsokor.</p>
               <p>Lenke szótlanul, az ajkát rágva nézett reám, - tehát meg lehettem magammal
                  elégedve.</p>
               <p>Tizenegy órakor elindultunk. A templomig Laci ült mellettem, aki élénken referált
                  mindenről.</p>
               <p>- Nézd, Marcsa, mennyi ember!... Hidd el, bizony Isten, lesz tüntetés. Ha jöttök
                  vissza Popperrel... Nézd! Ugy-e mondtam? Ott vannak a zsidó egyetemi hallgatók...
                  Ugy-e?...</p>
               <p>És zugott, mint az orkán:</p>
               <p>- Éljen Csekey Marcsa! Éljen Popper! Éljen Csekey János!...</p>
               <p>Na, most már nyugodt lettem. Elhangzott a papának szóló első éljen, most már
                  madarat is foghatnak vele. Ellágyult kifejezéssel, boldog mosolylyal hajlong
                  jobbra-balra, sőt jéh! még a mama is bólongat, előbb büszkén, hidegen, majd
                  nagyobb kegygyel és végre, ah, mosolyog is...</p>
               <p>És a szegény zsidóság még mindig nem tudja, mivel kell megpuhitni a büszke
                  gentrit...</p>
               <p>Egyszer csak megállnak a kocsik. Leszáll Kabókné, Láli, az ura, Lenke, azután én
                  és... és azután hozzám jön Muki, mellette Popper és meghajtja magát. Én érzem,
                  hogy elpirulok, ő látom, hogy elsápad és látom, hogy a Muki szeme nyugodtan,
                  derüsen, egy rebbenés nélkül követ bennünket a templom felé, mintha mondaná:</p>
               <p>- A legjobb uton vagytok...</p>
               <p>És megyünk be a templomba. Az orgona szól, a kis jezsuita-templom szines ablakain
                  ömlik be a juniusi napsugár és a sziveinkben boldogság... Az ő szivében is. Érzem.
                  Tudom... És nem szólunk egymáshoz egy szót sem, pedig minden szem reánk tekint. A
                  templom zsufolásig, künn az utcákon rendőrök tartják fönn a rendet s minden
                  oldalról hallom.</p>
               <p>- Ez Csekey Marcsa?</p>
               <p>- Az ott Popper?</p>
               <p>- Szép leány.</p>
               <p>- Nem, inkább különös.</p>
               <p>- Dehogy. Roppant érdekes.</p>
               <p>- Szép pár.</p>
               <p>A karjainkon valami delejes áram fut keresztül, mire a szemeim, érzem,
                  lecsukódnak.</p>
               <p>Soha még gyönyörübb esküvő, a kis jezsuita-templom, a szines ablakokon beömlő
                  napsugár és az emberek még szebbek nem voltak, mint amilyeneknek most láttam őket.
                  És Popper ugyanezt láthatta, mert most szólalt meg először, ezt a két szót
                  sugva:</p>
               <p>- Gyönyörü esküvő.</p>
               <p>Én intettem a fejemmel és ránéztem. Ő reám.</p>
               <p>- Ezek szeretik egymást - sugta egy szép nagy, kövér uri leány egy másik leánynak,
                  amit inkább a szája mozgásából értettem meg, mint a hangjából és ugyanezt értette
                  meg Popper is, mert amint rápillantottam, egy percre lehunyta a szemét és zavartan
                  rágta az ajkát.</p>
               <p>Azután vége lett a szertartásnak és Sári, a sokat várt, sokat reménykedett, sokat
                  csalódott szegény Sári, mint Kabókné lépett ki a templomból.</p>
               <p>Kecsesen, diadalmas büszkeséggel haladt szőke, medve urának a karján, kinek
                  becsületes gyerekszeme örömtől ragyogott és boldogan ültette be fehérselyem
                  feleségét a virágos hintóba.</p>
               <p>Utánuk mi következtünk. Alig indultak meg a kocsik, mikor ismét fölzugott az
                  éljenzés s röstelkedve nyitottam föl napernyőmet és az arcunk elé tartottam.</p>
               <p>- Köszönöm - mondta mosolyogva Popper. - Mintha csak arra született volna, hogy
                  engem mindig megvédjen.</p>
               <p>- Hátha arra születtem - szóltam én is mosolyogva s azután elkomolyodva néztünk
                  egymásra és láttam, hogy ő is elnyom egy sóhajt, ép ugy, mint én, de a másik
                  percben már ismét mosolyogtunk, hittel, bizalommal és - erős szerelemmel...</p>
               
            </div>
          <div type="chapter">
               <head>XI.</head>
               <p>Az uram leszaladt a Piazzo di San Marcora, ahol egy barátjával van rendez-vous-ja
                  s ezt az időt fölhasználom levélirásra.</p>
               <p>Tehát lássuk csak. Kilenc napja, hogy eljöttünk hazulról s még egy betüvel sem
                  adtam életjelt magamról. Pedig ugy Sári, mint Lenke, lelkemre kötötték a carte
                  postalet s még az induló vonatra is utánam kiáltottak:</p>
               <p>- Velencéből rögtön küldj carte postalet!</p>
               <p>Ők ugyanis már nem mondják: anzikc. Ez közönséges már és zsidós.</p>
               <p>Én azonban nem küldök carte postalet, mert nincs más irni valóm, mint három szó,
                  ez: nagyon boldog vagyok. - Ezt pedig csak nem irhatom egy nyilt lapra, hogy
                  lelkemnek legdrágább vallomását hozzá csapják egy olasz borkereskedő hirdetéséhez,
                  vagy egy veronai szalámi gyáros számlájához? Igy... Levélpapirra irva, boritékba
                  téve, lepecsételve, igy küldöm el.</p>
               <p>Sári, mikor kézhez kapja, bizonyára elfintoritja a száját ezzel a
                  megjegyzéssel:</p>
               <p>- Esze ugyan nem sok van, a házassága után itélve, de izlése van, az bizonyos.</p>
               <p>És délután befogat, magára veszi champagne szinü egyszerü vászonruháját, melynek
                  méterje öt forint hetvenöt krajcár, fölteszi harmincöt forintos angol kalapját,
                  melyre Ladstetterék jónak látták nem tenni egyebet, mint egy kisujjnyi keskeny
                  bársony szalagot, parányi csokorrá kötve.</p>
               <p>S miután egy félóráig tartó gyors pillantással konstatálja Sári, hogy: nagyon
                  egyszerüen néz ki, kocsira ül és fölhajtat a Lenke villájához a Svábhegyre.</p>
               <p>Lenke hajnalszinü-selyem reform pongyolában ül a terraszon s a kis
                  kapucinos-majmával játszik, amit nászutjáról hozott magával s a francia szobalány
                  uzsonnához terit.</p>
               <p>Sári leugrik a kocsiról, utána drága ulmi doggja és hosszu, mágnásos lépéseivel
                  sietve halad a park kavicsos utjain.</p>
               <p>- Szervusz! - kiált föl a terraszra, mire Lenke odaszól franciául a
                  szobalánynak:</p>
               <p>- Juliette, még egy teritéket!</p>
               <p>És isteni étvágygyal eszik a tejszinhabos hideg kávét a tömérdek
                  kuglóf-szeletekkel, utána még kuglert és epret esznek, s az én levelem a drága,
                  vertcsipkés, szalagos asztalteritőn hever.</p>
               <p>Mikor jóllaktak, hátravetett derékkal ülnek pirosra festett kerti székeiken és a
                  jóllakott ember lusta álmodozásával néznek a terraszról le a pesti oldalra.</p>
               <p>Az egy évi házasság alatt a Sári arca neki gömbölyödött, szép rózsás bőre csak ugy
                  feszül s kétezer forintos boutonja versenyt ragyog a nappal.</p>
               <p>Lenke is hizott, ő is sokkal szebb, mint leánykorában volt, de ő sápadtabb s bár
                  nagyon örül a jólétnek, mely körülveszi, néha vannak pillanatok, mikor bizonyos
                  melancholiával néz végig a fényes milieun. Mintha hiányozna valami
                  körülötte...</p>
               <p>Lenn a terrasz alatt a kertész locsol s a különös, drága virágok csak ugy ontják
                  magukból az illatot. A permetező vizcsöppektől szerelmes lankadtsággal hajtják le
                  fejüket az óriási rózsák s a nagy délutáni csöndben csak a virágokra hulló
                  vizcsöppek koppanása hallszik. És Sári megszólal. A levelemre mutat.</p>
               <p>- Ez boldog! - mondja halkan s a távolba néz.</p>
               <p>- Ez boldog! - hagyja rá Lenke s a szemében ismét mutatkozik a melancholikus
                  kifejezés.</p>
               <p>- Sokat is szenvedett érte, - szól egy idő mulva ismét Sári.</p>
               <p>Lenke bólint a fejével.</p>
               <p>- Sokat.</p>
               <p>Azután hallgatnak. Sári valami nyomást érez, de nem tudja biztosan, a szive
                  körül-e, vagy a füzője nyomja a bő uzsonna után, Lenke a levegőbe néz és holmi
                  ködfátyolkép táncol előtte és egy régi felsülése jut eszébe, mikor a sápadt grófi
                  nevelőt a majoreskónak gondolta... És sóhajt... Azután beszélgetnek.</p>
               <p>Sári azt mondja: mégis csak hallatlan ez a házasság! Én ugyan már belé nyugodtam,
                  de mi lesz a mamával?</p>
               <p>Mire Lenke szól:</p>
               <p>- Majd belé törődik ő is. Én soha se találtam olyan rettenetesnek, mint te, meg a
                  mama és a fiuk. Utoljára is, a mi házasságunk mivel különb, mint a Marcsáé? Az én
                  uram iparos, a tied kereskedő, a Marcsáé diplomás ember. Épen az a kis
                  keresztviz...</p>
               <p>- Az nem kis keresztviz - mondja Sári izgatottan, az több, mint a Duna vize! És
                  kérlek, a mi házasságunkat még se állitsd egy kategóriába a Marcsáéval. Az én uram
                  gentri ember, a tied, igaz, nem az, de gazdag. És Popper még csak nem is gazdag.
                  Van valamijük, de a vagyonnál több a gyerek. És Popper különben is lemondott a
                  maga részéről a huga javára.</p>
               <p>- De Popper okos ember, jellemes és szép jövő vár reá.</p>
               <p>- De nem az ügyvédi pályán! Ugy látszik, te nem ismered a pesti prókátorok
                  természetrajzát. Popper soha se viszi semmire, csakhogy épen meg tudnak majd élni.
                  Lesz egy három szobás lakásuk, egy héten egyszer elmehetnek a Nemzetibe a két
                  forintos helyre és nyaralni valami stájer faluba mehetnek. És hozzá az a rokonság!
                  Az após nyugalmazott halkereskedő, az anyós egy sakter leánya. Látod, az egész
                  Popper-familia megfeledkezhetik arról a sakterről, a mama soha. Ő ezt el nem fogja
                  felejteni, ha kétszáz esztendeig élne is.</p>
               <p>- Ez igaz, de azért nem szép a mamától, hogy nem volt ott a Marcsa lakodalmán.
                  Minek élére állitani a kést, ha forditva is leteheti az ember? Még a királyi
                  családokban is belenyugosznak ma már a mesallianceokba. Nem elég volt két
                  politikai házasság a családunkban? Szerették, hát szeressék egymást. És nem jobb
                  igy, mintha vén leánynak marad Marcsa? Mert azt hiszed, férjhez ment volna valaha?
                  Ott volt Muki, mehetett volna hozzá és ment? Hát én csak azt mondom, én sem vagyok
                  elragadtatva a halkereskedő és sakter atyafiságtól, de a magam házasságát sem
                  tartom hercegi házasságnak. Azért nem szép a mamától, amit Marcsával tett. Még jó,
                  hogy meg nem ölte, mikor Muki megkérte Popper számára a kezét s megelégedett
                  azzal, hogy kikergette a házból. Szegény Marcsa, mintha most is látnám, mikor
                  lámpagyujtáskor beállitott hozzám, havason, dideregve, a nyakában egy
                  harasztkendő, a fején semmi és halálsápadtan ezt mondja nekem: - Adsz helyet a
                  házadban, - Lenke? - Hogyne adtam volna szegénynek... És még akkor éjjel kitört
                  rajta a tifuszos láz. Szegény Popper, azt hittem megtébolyodik... És Muki... Te,
                  Sári, nekem azóta imponál Marcsa. Mégis csak valami az, mikor egy nem is szép és
                  szegény leányt annyira szeret két olyan derék ember... Oh, az rettenetes idő volt.
                  Sohse felejtem el… Épen karácsony estére várták az orvosok a betegség
                  fordulópontját. Popper, Muki, meg az uram az ebédlőben várakoztak, mama és te a
                  szalonban zokogtatok s én papával és a két orvossal voltunk Marcsa mellett... S
                  egyszer csak beront a mama. Sir, sir és térdrerogy az ágy előtt s mint egy
                  tébolyodott, esküszik:</p>
               <p>- Ma születendő üdvözitőm, a te szent nevedre esküszöm, belenyugszom a
                  változhatatlanba, ha megmented a gyerekem életét!...</p>
               <p>Tudod, hogy sirtunk, Sári! Te is, én is, a papa, az orvosok és a mama megtartotta
                  szavát. Csak azt kötötte ki, hogy a Popper-familiával nem fog érintkezni.</p>
               <p>- Istenem! - sóhajt Sári s eltünődve játszik a lorgnettje aranyláncával. - Hát
                  látod, Lenke, ez egy regény, ugy-e?</p>
               <p>- Ez az. És szép ez, Sári! Látod, ha én elülről kezdhetném az életet, magam is igy
                  csinálnám. Nem vagyok szentimentális, de az bizonyos, hogy minden leány téved,
                  akinek az a programmja: csak gazdagság... Nem ez, Sári. Csak: boldogság... Hidd
                  el. Az egyetlen jó, amit az Isten az emberek számára teremtett: a szerelem. És
                  érdemes a legjobbat a kevésbbé jóért elcserélni?... Nem, Sári, ne gunyolódj, ez
                  igy van... Hidd el. Azt hiszed, az ember meghalhat bánatában, ha a vászonruhájának
                  méterje nem kerülhet öt forint hetvenöt krajcárba? Mit szólnál hozzá, ha csak
                  hetvenöt krajcáros vászonruhánk lenne, de... Ej, Sári, hidd el nekem, a szivnek
                  mindegy, hogy milyen ruhát veszünk fölibe.</p>
               <p>Sári kissé sápadt s az ajkát rágva néz valamerre. Lenke elhallgat s fátyolossá
                  vált tekintete előtt összefutnak a tárgyak. A Sári nagy ulmi doggja feljön a
                  parkból, hangtalan lépéseivel oda megy Lenkéhez, leül szemközt vele s nagy puha,
                  meleg fejét ráfekteti a térdére.</p>
               <p>És Lenke simogatja a kutya fejét. Nem tudja, hogy mit simogat, a szeme le van
                  hunyva, csak egy puha, meleg és hüséges fejet érez a térdén és mosolyog... És ujra
                  látja a grófi nevelő érdekes, sápadt fejét a Reviczky-utcai palota
                  ablakában...</p>
               <p>...Szegény Lenke, szegény Sári, hátha még tudnátok, mi a szerelem, ugy, amint én
                  tudom! Hogy hajitnátok ki fületekből a két ezer forintos boutont, hogy tépnétek
                  darabokra drága ruháitokat és vetnétek tüzre harmincöt forintos kalapjaitokat. Én
                  szegény vagyok, csak egy kis háromszobás lakás vár reám a József-köruton, de azért
                  nem adnám oda a budai királyi palotáért. Az én délelőtti kalapom nem fog többe
                  kerülni négy forintnál, a gála kalapomért is elég lesz tiz forint, de mi van a
                  szivemben?! Kincs, kincs, az ember legdrágább kincse, szerelem, boldogság,
                  megelégedettség, üdvösség! Oh, ha ezt a kincset kiönthetném, megmutathatnám
                  annak a sok, sok ezer oktalan leánynak, akik a jó mód üres lármájával
                  elhallgattatják szivüknek őszinte hangját! Oh, ha ők tudnák azt, hogy minden
                  számitó leány saját szivének a hóhérja és nemcsak a maga életének
                  megrontója...</p>
               <p>...És most fölteszem a kalapomat, jön az uram, hallom a lépéseit s megyünk a
                  szépmüvészeti akadémiába, hogy megnézzük a Tizian, Bellini, Tintoretto, Paolo
                  Veronese képeit, csak azért, hogy az uram ha női fejet lát, azt mondhassa
                  nekem:</p>
               <p>- Maga szebb ennél, drágám!</p>
               <p>Én meg, ha férfiképet látok, kicsinylő fejcsóválással mutatok rá:</p>
               <p>- Nem olyan derék, mint maga, édes!</p>
               <p>És summa-summarum, mindaz, amit gyönyörü nászutunk alatt látunk: az egymás
                  szemei...</p>
               <p>Egyebet nem látunk...</p>
               
            </div>
      </body>
  </text>
</TEI>