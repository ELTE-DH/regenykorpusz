<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU17531" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A házasság titka</title>
				<author>
					<persName>
						<surname>Beniczkyné Bajza</surname>
						<forename>Lenke</forename>
					</persName>
					<date from="1839" to="1905">1839-1905</date>
					<idno type="VIAF">20466121</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">27155</measure>
				<measure unit="pages">69</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A házasság titka</title>
					<date>2017-11-20</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17500/17531"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Erdélyi Zsolt</name>
						<name>Fecz Ágnes</name>
					</respStmt>
					<bibl type="digitalSource">
						<title>A házasság titka</title>
						<date>2017-11-20</date>
						<ref target="https://mek.oszk.hu/17500/17531"/>
					</bibl>
					<bibl type="printSource">
						<title>A házasság titka</title>
						<author>Beniczkyné Bajza Lenke</author>
						<pubPlace>Budapest</pubPlace>
						<publisher>Szépirodalmi Könyvtár</publisher>
						<date>1890</date>
						<ref target="https://mek.oszk.hu/17500/17531/pdf/"/>
					</bibl>
				</bibl>
				<bibl type="firstEdition">
					<title>A házasság titka</title>
					<author>Beniczkyné Bajza Lenke</author>
					<date>1890</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2020-07-27"/>
			<change when="2021-03-10"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET.</head>
				<p>Sötét komor idő volt. Nagy pelyhekben esett a hó. Mihály, az öreg komornyik, halkan
               nyitogatta fel az ablak tábláit és húzta fel a függönyöket, mialatt az inasok
               takarítani kezdtek a nagy teremben.</p>
				<p>Mintegy nyolcz óra volt, de künt még egészen homályos. Lent a kapu előtti téren még
               az éjszakai lámpák égtek, miket oltogatni készült a portás, midőn robogó bérkocsi
               állt meg a palota előtt s abból fiatal, rendetlen öltözetü férfi ugrott ki:
               Szaniszlóy Elemér gróf, a palota tulajdonosa. Magas, karcsú fiatal ember volt,
               halvány átlátszó arczczal, fekete karikákkal szegett szemekkel. Kabátjának gallérja
               felhúzva, kalapja mélyen szemére vágva, fáradtan, kimerülten, álmosan haladt fel a
               szőnyeggel bevont, virágokkal díszitett lépcsőn, s a tágas előszobán, a nyitott
               szárnyas ajtón át a nagy terembe lépett.</p>
				<p>- Nincs itt senki? - kérdé, az őszhaju komornyikot meglátva.</p>
				<p>- Most jön haza, gróf úr? - kérdé az önkénytelen megrovó hangon.</p>
				<p>- Csitt! Ha a grófné kérdezi, mikor jöttem meg, mondja, hogy egy vagy két órakor
               éjfél után.</p>
				<p>- Az lehetetlen, a grófné három órakor jött haza az estélyből Nelli comtessel s
               tudja, hogy méltóságod akkor még nem volt itthon.</p>
				<p>- Hát mondja, hogy mindjárt utána érkeztem, - viszonzá türelmetlenül Szaniszlóy gróf.
               - De azt semmi esetre, hogy most jöttem.</p>
				<p>Ezzel rohant a terem jobbfelől lévő ajtajához s eltünt a függönyök között.</p>
				<p>Felesleges aggodalom: gondolá Mihály. A grófné sohasem tudakozódik férje tetteiről,
               azon már rég túl van. Kár is volna vele törődni. Azután még mormogott valamit s az
               inasok után nézett, kik a takarítással voltak elfoglalva, többször megcsóválta öreg
               fejét, mintha nem tetszenének neki ezek a dolgok.</p>
				<p>Alig hogy elkészültek a takarítással, s a szolgák egyike a kandallóba gyújtott volt,
               vendég lépett a terembe, ki elé Mihály élénk örömmel sietett.</p>
				<p>- Isten hozta méltóságodat, - mondá, elvéve az érkező kalapját. - Mikor érkezett
               Budapestre?</p>
				<p>- Ma a reggeli vonattal, Mihály. Siettem meglátogatni menyemet. Ébren van, felkelt
               már? Bejelenthet nála?</p>
				<p>- A grófné későn jött haza. Estély volt az éjjel az angol consulnál; ott volt a
               méltóságos asszony Nelli comtessel.</p>
				<p>- Még alszik a grófné?</p>
				<p>- Nem hiszem. A méltósága korán kel. Azonnal bejelentem méltóságodat.</p>
				<p>- Nem oly sietős, - viszonzá az idősebb Szaniszlóy gróf, mialatt a kandalló közelében
               helyet foglalt. - Beszéljen egy keveset az itt történt dolgokról. Hogy vannak, mit
               csinálnak? Régen nem kaptam senkitől se tudósítást.</p>
				<p>A komornyik arcza észrevehetően elkomolyodott.</p>
				<p>- Mulatnak, egészségesek, jól vannak, - mondá tartózkodva, mintha félne, hogy többet
               mond, mint akarná.</p>
				<p>- Miksa gyakran fordul meg itt. Mi?</p>
				<p>- Ő hű látogató bátyja házánál.</p>
				<p>- Nagyon gyakran küldi a bokrétákat?</p>
				<p>- Kettesével. Ő nagyon jó sógor.</p>
				<p>- Jó sógor és bőkezü udvarló. Ilyenek vagyunk mindnyájan. Emlékszik, Mihály, mennyi
               szerelmes levelet és virágot hordott fiatal korunkban tőlem?</p>
				<p>- Különösen a szinházi öltözőkbe. De máshova is, gróf úr, a hova csak lehetett.</p>
				<p>- Milyen savanyú képpel mondja ezt.</p>
				<p>- Mert önkénytelen vissza kell gondolnom a múlt szomorú eseményeire is.</p>
				<p>- Hagyjuk azt! Az ifjukor aranyos idejének emlékeit nem kell árnyakkal borítani; a mi
               korunkban, öreg, már úgy is csak az emlékekből élünk.</p>
				<p>- Igaz.</p>
				<p>- És Elemér? - kérdé most halkabban Izidor gróf.</p>
				<p>- Ő még mindig a régi.</p>
				<p>- Nem változott?</p>
				<p>- Legkevésbbé sem.</p>
				<p>- Nem használt neki a házasság?</p>
				<p>- Bár soha se kötötte volna.</p>
				<p>- Annyira el van szomorodva miatta, Mihály?</p>
				<p>- Oh gróf úr, ha látná napról-napra itt ezt az életet! Ezt a szegény Romána grófnőt.
               Mit szenved ő! Valóban megesnék rajta a szive.</p>
				<p>- Annyira törődik férjével?</p>
				<p>- Hogyne, hisz... De nem beszélek. Nekem legjobb nem látni, nem tudni semmit.</p>
				<p>- Nekem elmondhatja aggodalmát. Tudom, hogy nem mond többet, mint a mi való. Ki van
               most divatban?</p>
				<p>- Egy szinésznő, kinek házat vett, fogatot tart s úgy öltözteti, mint egy
               herczegasszonyt.</p>
				<p>- Szép?</p>
				<p>- Azt mondják. De semmi esetre sem szebb, mint a grófné, ki a mellett jó, mint az
               angyal, s ezt a két tulajdonságát mások is észreveszik.</p>
				<p>- Mit mond, csak nem udvarol neki valaki?</p>
				<p>- Senki.</p>
				<p>- Látom, hogy nem őszinte, Mihály. Pedig ha fiam úgy él, mint mondja, alig lehetne
               rossz néven venni a grófnénak.</p>
				<p>- Nem gróf úr. Romána grófné angyal, ki tűr, emészti magát, de nem panaszkodik és
               észre sem veszi, hogy...</p>
				<p>- Mit, mit kellene neki észrevenni?</p>
				<p>- Hogy Udalrique herczeg mennyit jár ide.</p>
				<p>- Udalrique herczeg? Ki az, nem ismerem.</p>
				<p>- Udalrique Marius. Spanyol; az évad kezdete óta Budapesten időz s e palota
               mindennapos vendége.</p>
				<p>- Fiatal?</p>
				<p>- Soha sem láttam nála szebb férfit. Bocsánatot kérek, de Elemér gróf nem mérkőzhetik
               vele.</p>
				<p>- Az izlés dolga. Látjuk mily szerencséje van Elemérnek a nőknél.</p>
				<p>- Oh uram, azoknál a nőknél nem nehéz szerencsésnek lenni, a kik között Elemér gróf
               forog. Ott minden csak attól függ, hogy milyen árt fizet az udvarló.</p>
				<p>- No, no, nem egészen áll igy a dolog, - viszonzá önkéntelen zavarral az öreg
               Szaniszlóy.</p>
				<p>- Megyek és megjelentem a grófnénak méltóságod ittlétét, - mondá lehangoltan az öreg
               szolga s távozott.</p>
				<p>Pár pillanat mulva azonban megnyitotta Romána grófné előtt az ajtót és a terembe
               vezeté.</p>
				<p>- Mily meglepetés, kedves papa, - mondá Romána nyájasan, megölelve ipát és
               vendégét.</p>
				<p>- Siettem hozzád, kit oly régen nem láttam. Ma reggel érkeztem a fővárosba, csak
               átöltözködtem s azonnal jöttem, hogy lássalak. Szép vagy, mint mindig, csak kissé
               halvány, tekinteted kimerült.</p>
				<p>- A fáradtság és éjszakázás, - viszonzá észrevehető zavarral Romána, mialatt leültek.
               - Napról-napra mulatunk s ez kimeríti a testet, felizgatja az idegeket.</p>
				<p>- Vigasztaljon a tudat, hogy nem tart soká. Nelli elröpül s akkor nem kell többé
               bálokba járnod.</p>
				<p>Romána hallgatott.</p>
				<p>- Tudod mi hozott engem a fővárosba, gyermekem?</p>
				<p>- Sejtem.</p>
				<p>- Mily különös hangon mondod ezt, mintha nem örülnél neki.</p>
				<p>- Jövetelének örülök, de...</p>
				<p>- Semmi de... Nem fogadok el kifogást. Miksa engem biztosított az »igen«-ről.</p>
				<p>- Rosszul tette. Előbb velem kellett volna beszélnie.</p>
				<p>- Csak nem ellenzed e házasságot?</p>
				<p>- A leghatározottabban.</p>
				<p>- Hogyan, és mi kifogásod Miksa ellen?</p>
				<p>- Nehéz az okot megmondanom, és mégis kénytelen vagyok azt tenni. Nellit azért nem
               adom Miksához, mert ő Elemér fivére.</p>
				<p>- Vagy mondd: mert az én fiam! - kiáltott fel keserűen Izidor gróf.</p>
				<p>- Ezt nem mondtam.</p>
				<p>- A vér theoriája! Nos jól van, te tartasz erre s az előitéletek ellen hiában
               küzdenék, de biztosítlak, hogy Miksa tökéletesen anyja fia s egy cseppet sem hasonlít
               Elemérhez.</p>
				<p>- Ezt nem lehet tudni.</p>
				<p>- Tett ő valaha olyat, a mi ellenedre volt?</p>
				<p>- Soha! Szereti Nellit. Jó fiú, de Elemér is ilyen volt házasságunk előtt.</p>
				<p>- Fájdalom, hogy ellent kell mondanom, de Elemér mindig állhatatlan és könnyelmű
               volt, e házasság által reméltem, hogy megváltoztatom.</p>
				<p>- És az áldozatra nem gondolt, - mondá Romána önkénytelenül kitörve.</p>
				<p>- Te oly szép, oly édes és jó voltál, hogy azt hittem, fiam hajlékony viasz lesz
               kezedben, aztán meg lázasan is szeretett!</p>
				<p>- Épen úgy, a mint Miksa szereti ma nővéremet.</p>
				<p>- Ez egészen más. Miksa erős jellem.</p>
				<p>- Nem, papa. Ebből a házasságból semmi sem lehet. Én legalább nem adom
               beleegyezésemet. Ha Nelli nagykorú lesz, tehet a mit akar!</p>
				<p>- Ez utolsó szavad?</p>
				<p>- A legutolsó.</p>
				<p>- Szerencsétlenné akarsz tenni két embert, kik forrón szeretik egymást?</p>
				<p>- Mindkettő fiatal, könnyen felejt. Jobb most, mint midőn már nem segíthetni többé
               rajtuk, ha szerencsétlenekké váltak.</p>
				<p>- Nem hittelek ily kemény szivűnek.</p>
				<p>- A szenvedés megedzi a szivet, s nekem már nincs a jó iránt semmi reményem.</p>
				<p>- Alig merem kérdezni: annyira elégedetlen vagy Elemérrel?</p>
				<p>- Láthatja válaszomból.</p>
				<p>- Beszélek vele! Még pedig szigorúan.</p>
				<p>- Hasztalan fáradság. Egy harminczkét éves férfit már nem lehet az atyai tekintély
               szavával megváltoztatni. Ne nehezteljen, ha azt mondom: korábban kellett volna
               kezdeni...</p>
				<p>- Meglehet, hogy igazad van, - viszonzá azonnal a gróf. - De a mi nőtelen embernél
               csak tréfa, az a házasnál komoly beszámítás alá esik és helytelen.</p>
				<p>- Beszéljünk másról. Meddig marad közöttünk?</p>
				<p>- Nem, nem, Romána, én nem akarok ettől a tárgytól eltérni. Nem fogadom el tagadó
               válaszodat.</p>
				<p>- Én pedig nem adhatok mást, - mondá szomorúan Romána s halvány, szenvedő arcza
               kifejezé, hogy igazat mondott, meggyőződése szerint beszélt.</p>
			</div>
			<div type="chapter">
				<head>MÁSODIK FEJEZET.</head>
				<p>Mintegy félóra mulva Elemér lépett a terembe. Arcza halvány, beesett volt, tekintetén
               az álmatlan éjszakák félreismerhetetlen nyomaival; erőltetett vidámsággal köszönté
               nejét és atyját, ki akarata ellenére a szokottnál hidegebb volt iránta.</p>
				<p>- Mily meglepetés, - kiáltá Elemér, keresztbe ülve le egyik székre, mintha lovagolna.
               - Tudtam, hogy jönni fog ma, de nem reméltem, hogy ily korán láthatom az éjszakai
               utazás után.</p>
				<p>- Fontos ügy hozott.</p>
				<p>- Tudom.</p>
				<p>- Pedig e miatt bármeddig maradhattam volna.</p>
				<p>- Mit mond, atyám? - kérdé meglepetve a hang keserűségétől Elemér.</p>
				<p>- Kosarat kaptam. Miksa minden felebbezés lehetősége nélkül el van utasítva.</p>
				<p>Elemér gróf bámulva tekintett majd nejére, majd atyjára.</p>
				<p>- Nem értem, - mondá aztán bizonytalan hangon. - De hát mi kifogás van ellene?</p>
				<p>- Egyszerűen az, hogy a te fivéred.</p>
				<p>Elemér erőltetve nevetett.</p>
				<p>- Hisz erről nem tehet, - mondá vidámságot erőszakolva magára.</p>
				<p>Romána türelmetlen mozdulatot tett s örvendve vagy inkább megkönnyebbülve tekintett a
               szőnyegajtó felé, melyen inas lépett be. De arcza elkomorult, midőn az jelenté, hogy
               Miksa gróf kérdezteti, vajjon a grófné elfogadja-e?</p>
				<p>- Természetesen, - viszonzá erőltetve. A következő pillanatban megjelent Miksa,
               feszült, de vidám kifejezéssel szép vonásain. Románához sietett, kezet csókolt neki,
               de annak komoly kifejezésű arcza eltörlé ajkairól a mosolyt.</p>
				<p>- Nem jó hírt kell mondanom, - kezdé Szaniszlóy, megszorítva fia kezét.</p>
				<p>- Tagadó válasz? - kérdé elhalványodva az ifjú.</p>
				<p>- Az, Miksa, - vágott közbe szelid békítő hangon Romána. - Ne neheztelj reám. Nem
               tehettem másként, Nelli nem csak nővérem, de gyámleányom, kinek jólétét, jövőjét,
               boldogságát az én kezeimbe tette le haldokló atyánk. Gondoskodni Nelliről,
               meggyőződésem szerint, nekem szent kötelességem s azért ez a házasság lehetetlen!</p>
				<p>- És az ok? - kérdé megdöbbenve Miksa.</p>
				<p>- Én vagyok! - kiáltott fel gúnyos nevetéssel Elemér.</p>
				<p>- Te! Romána bizonyára azt hiszi, hogy én, mint férj, hozzád lehetnék hasonló. Oh
               mily igazságtalan föltevés, én és te? Hogy lehet ilyet gondolni!</p>
				<p>- Köszönöm a bókot, - mondá Elemér, észrevehető izgatottsággal és nehezteléssel.</p>
				<p>- Magad kerested s magad vagy az oka, hogy igy vélekedik mindenki rólad. Ki-ki azt
               kapja, a mit megérdemel. De engem hozzád hasonlítani! - kiáltott fel a legnagyobb
               haraggal Miksa, izgatottan járkálva föl és alá a terem szőnyegén.</p>
				<p>- Ej mit, ez túlzás mindnyájatok részéről, - mondá Elemér gróf. - Mi rosszat teszek
               én, hogy ily megrovó hangon beszéltek rólam? Víg vagyok, szeretek mulatni, mint
               minden fiatal ember. Ez az egész. Majd ha megöregszem, vezekelni fogok
               vétkeimért.</p>
				<p>Románának kínos volt ez a beszédtárgy. Elhagyta helyét és ipához fordult.</p>
				<p>- Velünk reggelizik, papa, nemde? másfél óra mulva lesz a reggeli.</p>
				<p>Az öreg Szaniszlóy gróf meghajtá magát s Romána elhagyta a termet.</p>
				<p>- Hallott valaki ily méltatlanságot? - kiáltott fel keserűen Miksa.</p>
				<p>- Mondd inkább bolondot! - folytatá Elemér.</p>
				<p>- Mi ennek tulajdonképen az oka? - kérdé az öreg gróf, idősebb fiához fordulva.</p>
				<p>- Nem lehet Romána elkeseredését rossz néven venni, - viszonzá Miksa, - a mit Elemér
               tesz, az meghalad minden határt.</p>
				<p>Elemér gúnyosan vonta fel vállait.</p>
				<p>- A keserűség beszél belőled, - mondá nevetve.</p>
				<p>Szaniszlóy gróf szigorú kifejezést erőltetett arczára, titkon pedig azt gondolá: az
               én fiam...</p>
				<p>- Miféle váddal léphet fel ellened Romána? - kérdé.</p>
				<p>- A mivel az asszonyok mind felléphetnének, ha több eszük nem volna, mint neki, -
               mondá kicsinylőleg Elemér.</p>
				<p>- És nem kárpótolnák magukat. Szégyen, gyalázat igy élni házas embernek, mint te
               teszed - mondá Miksa.</p>
				<p>- Ohó! - szólt közbe az öreg gróf. - A dolog úgy látszik komoly.</p>
				<p>- Nagyon komoly, atyám, higyje el. Elemér nyilvánosan szeretőt tart. Palotát vett
               neki, fogatot állitott össze számára, mely vetélkedik Románáéval. Az egész világ
               beszél az összeköttetésről s Romána ezt ép úgy tudja, mint én s mint mindenki
               Budapesten.</p>
				<p>- Ez már nem helyes. Az ily dolgot titokban kell tenni.</p>
				<p>- Szép tanács! - mondá kitörve Miksa.</p>
				<p>- Ha már teszi az ember, legalább titokban tegye, igy akartam
               mondani.</p>
				<p>- De ne tegye! - kiáltá hevesen Miksa. - Elemér alig öt éve vette nőül Románát
               szerelemből. Mi változott azóta?</p>
				<p>- Öt év! - mondá Elemér gúnyosan. - Majd meglátjuk, hogy fogsz beszélni, ha öt éves
               házas léssz.</p>
				<p>- Úgy, a hogy most; de nehezen leszek. Nelli vagy senki, s ha őt meg nem kapom,
               örökre nőtlen maradok.</p>
				<p>- Csendesülj, Miksa, - mondá az öreg Szaniszlóy gróf. - Végre is Nelli árva, önálló
               természettel bir, s ha eléri teljes korát, Romána nem parancsolhat neki.</p>
				<p>- Csakhogy ő nővére ellenére nem menne férjhez, - megegyezésével, vagy sehogy.</p>
				<p>- Azt majd meglátjuk, - veté oda Elemér.</p>
				<p>- Te akarsz reá hatni? - kérdé gúnyosan Miksa.</p>
				<p>- Már fontosabb dolgokban is hallgatott ő reám.</p>
				<p>Mindketten, atya és fiú, meglepetve néztek Elemérre, ki ezt oly meggyőződéssel mondta
               ki, mely minden kételkedést kizárt.</p>
				<p>- Mindig nagy szavak, titokszerűség és jó reménység. Ebből áll életed, - mondá
               kicsinylőleg Miksa. - Kivánom, hogy össze ne rogyjon fölötted az a tető, melynek
               oszlopait a legnagyobb könnyelműséggel rendited már évek óta.</p>
				<p>- Mit akarsz ezzel mondani, Miksa? - kérdé meglepetve az öreg gróf.</p>
				<p>- Nem kevesebbet, atyám, mint hogy Elemér ilyen életmód mellett a legrövidebb idő
               alatt vagyonilag és erkölcsileg tönkre megy. Váltói elárasztják a pénzpiaczot. Hitele
               nincs. Házaséletének legbensőbb titkai pellengérre vannak állitva és nem egy fiatal
               férfi vetette ki hálóját nejére, kit elhanyagol, s kit a legelvetemültebb hölgyekkel
               helyettesit.</p>
				<p>- Elég, elég, ennek már fele is sok! - mondá nevetve Elemér. - Felcsaptál
               erkölcsbirónak? kimélj meg jövendöléseiddel, biztosítlak, hogy nem fognak
               beteljesülni és hogy nem veszem hasznukat.</p>
				<p>- Fájdalom, elég szomorú!</p>
				<p>- Hogy állnak pénzviszonyaid? - kérdé Szaniszlóy gróf észrevehető nyugtalansággal. -
               Igaz az, a mit Miksa mond?</p>
				<p>- Vannak váltóim, mint mindenkinek, de távol sem oly sok, mint ő hiszi.</p>
				<p>- Szerelmi kalandjaidba nincs beleszólásom, de pazarlásaidhoz igen. Nődnek nincs
               vagyona, az én birtokaim túl vannak terhelve adósságokkal, azt tudod. Románát
               biztosítva kivánom látni, s ma még beszélek erről ügyvédünkkel.</p>
				<p>- Ne fáraszsza magát, atyám. Biztosítom, hogy nincs arra szükség. Pár napra mulatni
               jött a fővárosba s ilyen unalmas dolgokkal foglalkoznék?</p>
				<p>- Ez az egyik, - folytatá alig hallgatva fiára Szaniszlóy. - A másik pedig az,
               szeretném látni kik udvarolnak nődnek?</p>
				<p>- Azt majd meglátja, ha pár napig itt lesz, - mondá hévvel Miksa gróf. - A vaknak is
               észre kell azt venni, csak Elemér nem látja a veszélyt, vagy nem akarja látni.</p>
				<p>- És Romána?</p>
				<p>- Ő szent, megközelíthetetlen... De oly hatalmas Elemér vetélytársa s oly veszélyes,
               hogy ki tudja mi fog következni, és utóvégre nem is lehetne csodálkozni.</p>
				<p>- De hát ki az az ellenállhatatlan ember?</p>
				<p>- Udalrique herczeg, - jelenté a belépő komornyik, s a vendég megjelent az
               ajtószőnyeg függönyei között.</p>
				<p>- Ez az, - súgá atyjának Miksa, mialatt Elemér a legnyájasabban sietett vendége
               fogadására - azután bemutatá atyjának.</p>
				<p>- Szép férfi - mormogá műértő szemmel Szaniszlóy - ez olyan, a ki veszedelmes lehet a
               nőknek.</p>
				<p>- Még pedig a tisztességes nőknek - viszonzá halkan Miksa. - Nem úgy mint Elemér, ki
               babérjait a balerinák s ilyféle hölgyeknél aratja.</p>
				<p>- A grófné szives volt engem reggelire hívni - mondá a herczeg azon bájjal, mely
               nemzetének egyik főjellemvonása.</p>
				<p>- Romána azonnal itt lesz, - viszonzá Elemér. - Pár perczre távozott.</p>
				<p>- Korábban jöttem, mert az Aurélia grófnénál tartott fölolvasásról érkezem, s ez
               rövidebb ideig tartott mint gondolám, azt hittem, hogy Romána grófnét is ott
               találom.</p>
				<p>- Nem mehettem el, - mondá a belépő háziasszony, ki az utolsó szavakat hallá s a
               herczeget üdvözlé. - Hogy sikerült a felolvasás?</p>
				<p>- Nagyon érdekes volt és tárgyilagos, - viszonzá mosolyogva Udalrique.</p>
				<p>- Miről szólt? - kérdé Szaniszlóy.</p>
				<p>- A házasságról.</p>
				<p>- Kimeritett tárgy, - mondá Elemér.</p>
				<p>- Ellenkezőleg, gróf, ezt sohasem lehet kimeríteni, és fontos, mert ezen alapszik a
               nemzetek jövője - mondá a herczeg.</p>
				<p>- Hogy hogy... a házasságon?</p>
				<p>- Minden bizonynyal. Ez az alapja a társadalomnak, a családnak és államnak és ez
               utóbbi erkölcsi fejlődésének. Szóval bentfoglaltatik e kérdésben minden, a mi
               biztosítékot nyújt a nemzetek virágzására és fejlődésére.</p>
				<p>- Valóban? - kérdé gúnyosan Elemér.</p>
				<p>- Azt hiszem, ezt sem én, sem senki nem vonhatja kétségbe.</p>
				<p>- És mire alapítja ez állítását, herczeg?</p>
				<p>- Egyszerűen arra, hogy a mely országban meglazul a házasság szent köteléke, ott
               korcs lesz az ivadék, elfajzik a tiszta erény fogalma. A rossz házasság nem képes
               erőteljes lelkű és érzelmű utódokat nevelni, s a nemzet kárára korcs szülöttek, korcs
               fogalmú emberek lesznek hivatva annak sorsát intézni.</p>
				<p>- Még soha sem hallottam férfit igy beszélni, - mondá csodálkozva Szaniszlóy,
               önkénytelen pillantással menyére, kinek arczán helyeslés, öröm és diadal
               látszott.</p>
				<p>- Engedjük meg, hogy teljesen igaza van önnek, - mondá az öreg Szaniszlóy, kissé
               kényelmetlenül érezve magát a herczeg átható komoly tekintete alatt. - De most az a
               kérdés, mit ért ön jó házasság alatt?</p>
				<p>- A házasság egységét - mondá Udalrique helyett gyorsan Romána. - A férjnek a nővel
               való szolidaritását. Kölcsönösnek és közösnek kell abban lenni mindennek, hogy jó
               lehessen. Közös az örömnek, búnak, bizalomnak és vagyonnak. Semmiből sem szabad
               egymást kizárni s az első titok, az első bizalmatlanság, vagy hazug szó, kiindulási
               pontja minden rossznak és jaj azon házasságnak, mely ámításon és tettetésen
               alapszik.</p>
				<p>Pár perczig néma csend állt be a teremben, majdnem megdöbbenés látszott az arczokon.
               Mindenki érezte, hogy ezen szavak nem pusztán általánosságban vannak mondva, hanem
               mélyebb értelemmel és jelentőséggel birnak, mint talán azt maga a beszélő elárulni
               akarta volna.</p>
				<p>
               - Ez a jó házasság titka - folytatá hévvel a grófné, - és még
               valami más... a munka, mely nem engedi, hogy könnyelmű gondolatok verjenek gyökeret
               lelkünkben, mely nem hagy időt a rosszra és... azután még egy más... folytatá
               akadozva, - mi erős összekötő kapcsot képez, s tovább folytatja és sokszorosan
               erősíti a szövetséget, a benső egységet...</p>
				<p>- Mi az, mi az? - kiálták majdnem egyszerre a férfiak s meglepve tekintének az
               ajtóra, melyen halkan, nesztelenül egy érdekesen karcsú ifjú hölgy lépett be, kisded
               fiucskát vezetve kezén.</p>
				<p>- Ez! - kiáltá Romána a gyermekre mutatva, ki nagy kék szemeivel, érdekkel tekintett
               a jelenlevőkre. - Ez a kapocs, mely a házasfeleket oly bensően összeköti s mely a
               szerelem folytatása örök időkre.</p>
				<p>A belépő fiatal nő zavarral süté le szemeit a reá tapadó tekintetek előtt, de
               kellemes mosoly váltá fel arczán a zavart, midőn Romána hozzá sietve, megölelé őt és
               fiát.</p>
				<p>- Aszlaghy Amália zárdabeli barátnőm, - mondá, a fiatal hölgyet bemutatva ipának. -
               Szaniszlóy gróf ipam. A herczeget ismered és Miksát is, Amália. És most tedd le
               kalapodat.</p>
				<p>- Lajost is magammal hoztam, - mondá mentegetődzve Amália, - mert azt hittem,
               hogy...</p>
				<p>- Egyedül vagyok, nemde? s fiad nem fog genirozni? - viszonzá Romána. - Jól tetted,
               Nelli is örülni fog neki, ki épen itt jön.</p>
				<p>Ifjú leány lépett ki a belső szobákból, de arcza nem mutatott örvendő kifejezést s
               még akkor sem derült fel, midőn a kis fiú hozzá futva, karjaiba veté magát.</p>
				<p>Az urak mindnyájan hozzá siettek s üdvözölték őt, ki egy hosszú szomorú pillantást
               váltott Miksával, azután szó nélkül foglalt helyett Aszlaghyné közelében s a kis
               fiúval játszott.</p>
				<p>- Milyen híreid vannak férjedről? - kérdé Romána vendégétől.</p>
				<p>- Azt irja, hogy beteges, de csak másfél év múlva jön haza... viszonzá elnyomott
               sóhajtással a kérdezett.</p>
				<p>- Ez hosszú idő, - mondá a herczeg.</p>
				<p>- Amália férje hajóskapitány a tengeren, - mondá ipának Romána.</p>
				<p>- És beteges? Igy nem alkalmas neki ez a pálya, mely erős elfoglaltsággal és
               fáradtsággal jár.</p>
				<p>- Midőn ezt a pályát választotta, erőteljes ifjú ember volt. Pólában ismerkedtünk meg
               és esküvőnk után másfél évig szárazföldön volt, de azóta többnyire távol van
               tőlem.</p>
				<p>E perczben az inas lépett be s Elemérnek névjegyet adott át.</p>
				<p>- Nem fogadom - viszonzá bosszúsan az ifjabb Szaniszlóy. - Mondd, hogy vendégeim
               vannak.</p>
				<p>- Mondtam, de nem engedi magát elutasítani.</p>
				<p>Elemér egy pillanatig habozott. Azután lomha, fáradt mozdulattal hagyta el helyét s
               szobájába ment, az inastól kisérve.</p>
				<p>Majdnem mindnyájan utána néztek. A herczeg arczán önkénytelen gúnyos mosoly röpült
               végig, mig Miksa vonásai keserű bosszankodást fejeztek ki.</p>
				<p>- Nehány szóm volna hozzád Romána, - mondá halkan Aszlaghyné barátnőjének.</p>
				<p>- Azonnal kivánsz beszélni velem?</p>
				<p>- A dolog komoly, - viszonzá az, elfogult hangon.</p>
				<p>- Menjünk a mellékszobába.</p>
				<p>- Csak nehány perczre, nem sok időt vesz igénybe a mit közleni kivánok, de nem tűr
               halasztást.</p>
				<p>A két hölgy felemelkedett helyéről.</p>
				<p>- Azonnal itt leszek, - mondá a grófné vendégeinek - addig Nellinek adom át
               önöket.</p>
				<p>- Nelli nem lesz nagyon jó háziasszony - mondá kétértelműen az öreg Szaniszlóy.</p>
				<p>- Megteszem a mi tőlem telik, bár Románát nem volnék képes pótolni, - viszonzá
               erőltetett mosolylyal.</p>
				<p>A két nő a mellékszobába lépett, mely Romána boudoirja volt, falai és bútorzata
               heliotrop szinű selyemmel bevonva, elegancziája által kellemes hatást tett.</p>
				<p>- Foglalj helyet, Amália, és mondd el, mit kivánsz, - kezdé szokott nyájas modorában
               Romána.</p>
				<p>- Nagy kellemetlenséggel terhellek, tudom, pedig Isten látja, hogy minden bajtól
               szeretnélek megóvni, de ezt lehetetlen volna elhallgatnom.</p>
				<p>A grófné észrevehetően elhalványodott.</p>
				<p>- Ismét rossz! Beszélj, hozzá vagyok már szokva.</p>
				<p>- Ime tekintsd meg e váltót. Elemér és Nelli neve állanak rajta.</p>
				<p>- Nellié? De hát miként jutott az ő neve e váltóra?</p>
				<p>- Férjed iratta vele alá, úgy látszik tudtodon kívül. Gyanítám. A pénzt nagybátyám
               adta férjednek, s ezen váltó lejárt és ő be akarja férjedet perelni, mert nem
               fizet.</p>
				<p>- Hogyan, nagybátyád, Killjén báró? Hogy adhatott ő pénzt Nelli nevére, ki
               kiskorú?</p>
				<p>- Fájdalom, mint tudod, nagybátyám mindenféle ügygyel foglalkozik, akár tiszta akár
               nem, mely pénzt hozhat konyhájára. Fájdalom, hogy már idáig jutott.</p>
				<p>- De Nelli. Megfoghatatlan! - kiáltá a legnagyobb felindulással Romána. - Ezt nem
               hittem volna róla.</p>
				<p>- Oh Romána, ez még nem a legrosszabb, a mitől én félek.</p>
				<p>- Még más is van? Beszélj gyorsan.</p>
				<p>- Attól tartok, hogy ez az aláirás hamisított.</p>
				<p>- Nem, nem, ez lehetetlen! Isten óvjon ettől. Azonnal meg fogják tudni.</p>
				<p>Kétségbeesetten közeledett a nagyterembe vezető ajtóhoz s kissé fölnyitva azt, nővére
               nevét kiáltá, ki azonnal megjelent.</p>
				<p>- Nelli! - mondá Romána elfojtott hangon, gyorsan szedett lélegzettel, - ismered ezt
               az irást? Te irtad ide a nevedet?</p>
				<p>- Én, - viszonzá az, a legnagyobb nyugalommal. - Elemér kért, hogy tegyem s én nem
               találtam abban semmi rosszat.</p>
				<p>- Tudatlan és meggondolatlan gyermek, - mondá kitörve, de láthatólag megkönnyebbülve
               Romána. - Miért nem mondtad ezt meg nekem?</p>
				<p>- Mert Elemér kért, hogy hallgassak.</p>
				<p>- Tudod, mi a jelentősége annak a papirosnak, melyre nevedet irtad?</p>
				<p>- Elemér pénzt kapott rá, mire, mint mondá, akkor égető szüksége volt s mit mielőbb
               kifizetni igért annak, kitől fölvette.</p>
				<p>- Most az a váltó lejárt, Elemér nem tudja kifizetni. Be akarják őt és téged perelni,
               ha ki nem fizetjük.</p>
				<p>- Hát fizesd ki, Romána, az én pénzemből, hisz én gazdag vagyok s te, mint gyámom,
               ezt megteheted.</p>
				<p>- Te épen oly könnyelmü vagy, mint Elemér; oh Nelli, ezt nem érdemeltem tőled.</p>
				<p>- De hát mi rosszat tettem? Segíteni kellett Eleméren s ezt oly könnyen tehettem. Nem
               tudtam volna megtagadni tőle.</p>
				<p>- Igérd meg, hogy nem fogod többé tenni.</p>
				<p>- Igérem, de...</p>
				<p>- Nos, miért akadsz el?</p>
				<p>- Ez nem az egyedüli, mit aláirtam.</p>
				<p>A két nő rémült felkiáltást hallatott e nyilatkozatra.</p>
				<p>- Nem az egyedüli? - kérdé Amália.</p>
				<p>- Mennyin áll még neved, te szerencsétlen meggondolatlan? - hebegte az ijedtségtől
               Romána.</p>
				<p>- Nem tudom.</p>
				<p>A grófné szemeibe könnyek tolultak s kétségbeesetten hanyatlott egyik karszékbe.</p>
				<p>- Hát oly nagy baj ez? - kérdé megdöbbenve a leány, ki maga is közel volt a
               siráshoz.</p>
				<p>- Hogy mily nagy baj, azt most még ki sem lehet számítani, - viszonzá halk reszkető
               hangon Amália.</p>
				<p>Pár pillanatnyi csend állt be.</p>
				<p>Nelli nagyon szeretett volna a nagy terembe menekülni s örvendő arczczal látta a
               szőnyeg között a kis Lajos aranyfürtös fejét föltünni.</p>
				<p>- A váltó ma este még, vagy legkésőbb holnap reggel ki lesz fizetve, - mondá Romána,
               visszaadva azt barátnőjének.</p>
				<p>- Hat ezer forint sok pénz, - mondá ez sóhajtva, - s ha pár napig nem szerezhetnéd
               meg, nagybátyám várni fog.</p>
				<p>- Köszönöm, Amália, de Killjén bárótól én nem fogadhatok el semmit.</p>
				<p>- Nem adta-e jó akaratának jelét most is? - kérdé mentegető hangon Amália, - midőn
               kért, hogy tudatnám veled ez ügyet, mielőtt a törvényes lépéseket megindítja.</p>
				<p>- Mert gyanitá, hogy igy könnyebben jut pénzéhez.</p>
				<p>- Fájdalom ez valószinű, de mindamellett biztosítlak, hogy...</p>
				<p>- Ne vesztegesd a szót, kedves Amáliám. A pénz holnap nálad lesz. Tudasd ezt a
               báróval.</p>
				<p>E nyilatkozat után nem volt mit felelni. A kapitányné búcsút vett és kis fiával
               távozott a nélkül, hogy a nagy terembe visszament volna.</p>
			</div>
			<div type="chapter">
				<head>HARMADIK FEJEZET.</head>
				<p>Ezalatt az urak élénk társalgást folytattak és Szaniszlóy gróf mindinkább
               meggyőződött Miksa azon állításának helyes voltáról, hogy Udalrique herczeg
               veszedelmes vetélytárs lehetne, ha Romána jelleme nem volna biztosíték a veszély
               ellen.</p>
				<p>Midőn a háziasszony és nővére visszatértek, mindnyájuknak feltünt a grófné levertsége
               s azon erőltetett nyugalom, melylyel a társalgást újra fölvette és folytatta.</p>
				<p>- Önnek valami kellemetlensége volt, grófné, - mondá halkan Udalrique, a nélkül, hogy
               a többiek hallhatták volna.</p>
				<p>- Semmi.</p>
				<p>- Ismerem vonásait, tekintetének minden változását s látom, hogy távolléte alatt oly
               dolog történt, a mely elvette nyugalmát.</p>
				<p>- Biztositom, hogy nem. Azonban pár nap óta nem jól érzem magamat. A sok bál,
               éjszakázás kifárasztott, innét van arczomon az a kifejezés, melyből ön gyanuját
               merité.</p>
				<p>A herczeg arczán látszott, hogy nem volt meggyőződve e szavak igazságáról.</p>
				<p>Rövid ideig tartó társalgás után, mely alatt Miksa és Nelli félre vonulva
               beszélgettek, mint látszott, reájuk nézve fontos dologról, Elemér lépett a terembe,
               kisérve egy idegen férfi által, kit atyja előtt Killjén bárónak mutatott be, s kinek
               láttára Romána önkéntelenül felugrott helyéről, halálsápadt lett és az új vendég
               köszöntését nem viszonozta.</p>
				<p>Elemér a legnagyobb zavarban volt azon fogadtatás miatt, melyben vendégét az egész
               társaság részesíté.</p>
				<p>A herczeg egyszerűen hátat fordított neki, Miksa úgy tett, mintha nem látná,
               Szaniszlóy gróf tájékozatlan lévén, pár bizonytalan kérdést intézett hozzá, melyekre
               az a legnagyobb nyugalommal válaszolt, kihívó gúnyos pillantásokat vetve a
               társaságra.</p>
				<p>- Meddig fogja ezt még tűrni Romána? - kérdé halkan a herczeg.</p>
				<p>- A meddig élek! - viszonzá az leverten.</p>
				<p>- És nem akar rajta segiteni?</p>
				<p>- Nem tudok.</p>
				<p>- Csak egy kis akaraterő; tudja, hogy én segélyére leszek. Határozza el magát.</p>
				<p>- Ne kisértsen! Nem szabad önnek igy beszélnie hozzám.</p>
				<p>- Jó. Várni fogok. Mindez még nem elég önnek? Mit remél? Nem volna szabad igy
               megalázni magát.</p>
				<p>- Várni és tűrni! Ez kötelességem s lesz hozzá erőm, - mondá szomorú hangon, de erős
               elhatározással Romána.</p>
				<p>- Tálalva van! - jelentette, az ajtó szárnyait feltárva, a komornyik. Udalrique
               karját nyujtá Románának, Miksa Nellit vezeté, Szaniszlóy gróf pedig gyorsan követé
               őket, mig Elemér hátra maradt Killjén báróval.</p>
				<p>- Még mindig van kedve itt reggelizni? - kérdé Elemér tőle.</p>
				<p>- Több, mint valaha.</p>
				<p>- De ezen fogadtatás után?</p>
				<p>- A küzdelem csak gyávákat riaszt el, a bátor mindig felveszi a keztyűt.</p>
				<p>Elemér lesütött fejjel kullogott be vele az ebédlőbe.</p>
				<p>Ott azonban különös dolog történt.</p>
				<p>Egy teritékkel kevesebb volt, mint a mennyi a vendég, s igy Killjén bárónak nem volt
               helye.</p>
				<p>Elemér zavarral tekintett nejére, ki élénken társalgott szomszédjaival, Szaniszlóy
               gróf és Udalrique herczeggel, s nem látszott őket észrevenni.</p>
				<p>Az egész asztalnál ülő társaság ellenszenve látható volt a hivatlan vendég iránt, ki
               a legnagyobb nyugalommal várta, hogy mi fog történni.</p>
				<p>A cselédség nem mozdult. Az öreg komornyik mozdulatlanul állt úrnője széke mögött, az
               inasok, mintha észre sem vennék a teriték hiányát.</p>
				<p>Néhány kínos pillanat mult el, Elemér grófnak nem volt bátorsága a helyzetet élesebbé
               tenni s óráját gyorsan elővéve felkiáltott:</p>
				<p>- Most jut eszembe, hogy nem reggelizhetek itthon. Légyottot adtam Gyulának a
               klubban. Menjünk, Killjén, ott fogunk reggelezni. Menjünk. Egészen megfeledkeztem
               erről s engedelmet kérek vendégeimtől távozásomért.</p>
				<p>Ezzel könnyedén meghajtván magát, kezét a báró karjába ölté, ki annyira meg volt
               lepetve, hogy mielőtt még magához térhetett volna, az előszobában találta magát, hol
               Elemér fölvéve téli kabátját, társát is az öltözködésre serkenté.</p>
				<p>- Hisz ez formális kiutasittatás! - kiáltá dühhel Killjén.</p>
				<p>- Nem egészen, - viszonzá nevetve Elemér. - De ne gondoljon vele. A klubban jó
               reggelit eszünk, pezsgővel könnyitve haragunkon, külömben is előre figyelmeztettem
               önt a következményekre.</p>
				<p>- De hát ilyen úr ön a házánál? - mondá Killjén, társa után kullogva - hogy igy
               mernek önnel bánni?</p>
				<p>- Tudja, hogy a nőkön nem lehet kifogni. Romána önt nem akarta vendégének s én nem
               kényszeríthettem arra.</p>
				<p>- Ezt meg fogják bánni mindannyian! - kiáltá tehetetlen dühében a báró. - Nem
               ismernek még engem, de lesz majd alkalmuk megismerni.</p>
				<p>- Ne dühöngjön, most már úgy is hasztalan. A harag elronthatná étvágyát.</p>
				<p>- Korántsem, az jobb mint valaha. Valóságos farkas-éhséget érzek, de szomjat is a
               bosszúra és megtorlásra.</p>
				<p>- Nem először történik ez önnel, kedves báró.</p>
				<p>- Sértegetni akar? Még ön is?</p>
				<p>- Nem, nem, csak vigasztalni. Menjünk gyorsabban, mert átkozott hideg van.</p>
				<p>És mentek gyorsan. Komor, ködös idő volt, éles szél verte a havat szemökbe, de Elemér
               örült e zord, mogorva időnek, mert kevésbbé volt valószinű, hogy ismerősökkel
               találkozzék, kik megláthatnák őt Killjén báró társaságában a mi nem lett volna nagyon
               épületes dolog reá nézve.</p>
				<p>- Tudja mit, Killjén, egy jó gondolatom támadt. Menjünk Valentinehez. Ő remélem
               szivesebben lát, mint Romána grófné, - mondá egy perczre megállva Elemér.</p>
				<p>- Menjünk, a hová akarja! Nekem most mindegy. Csak már reggelizhessem. Vigyen el az
               ördög, ha valaha ilyen történt velem, de rettegjenek, ez megtorlást követel. És én
               bolond még ma is...</p>
				<p>- Hívja párbajra Udalrique herczeget, - mondá nevetve Elemér.</p>
				<p>- Ő csak vendég volt, mint én, a hibás egyedül ön, hogy ez történhetett rajtam.</p>
				<p>- Velem akar verekedni?</p>
				<p>- Eszemben sincs. A párbaj csak olyanoknak való, kik unalmukban nem tudnak mit
               csinálni. Van nekem más eszközöm arra, hogy visszafizessem a rajtam elkövetett
               sérelmet.</p>
				<p>- Ne fenyegetődzék, mert még megijeszt. De ime egy robogó üres bérkocsi. Üljünk bele,
               mert átkozott hideg van, - mondá nevetve Elemér s beleültek a kocsiba és Valentine
               lakására hajtattak.</p>
				<p>A Szaniszlóy palotában reggeliző társaság ezalatt nem különös jókedvben, de látszólag
               elég derülten költé el a reggelit.</p>
				<p>Senki egyetlen szóval sem emlité a történteket. Mindnyájan sokkal jobb nevelésben
               részesültek, semhogy valami megjegyzést tettek volna, halk csendes hangon folyt a
               társalgás. Visszatérve a nagyterembe Nelli egyik sarokba ült le, kisded asztal mellé
               és Miksával sakkozott, mig a többiek a kandaló közelében foglalva helyet, a herczeg
               hazájáról, Spanyolországról beszélgettek.</p>
				<p>- Mihez kezdjek én most, Nelli, - kérdé halkan Miksa, - miután kosarat kaptam?</p>
				<p>- Ez nem lehet Románának utolsó szava.</p>
				<p>- Sőt azt hiszem lemondhatunk minden reményről addig, mig ön nem lesz nagykorú s
               szabadon rendelkezhetik tettei fölött.</p>
				<p>- Sohasem mennék férjhez nővérem akarata ellenére, - mondá a leányka.</p>
				<p>- Akkor nem szeret, ha ily hidegen lemond.</p>
				<p>- Hogyan szomoríthatnám meg Románát, ki nekem második anyám s ki ellen már úgy is
               nagyot vétettem.</p>
				<p>- Ön, Nelli, Romána ellen. Mit?</p>
				<p>- Oh azt alig merem elmondani.</p>
				<p>- Beszélje el, kérem. Nem lehet az valami fontos dolog, - mondá nyugtalanul
               Miksa.</p>
				<p>- Váltót írtam alá Elemér számára, ki azt igérte, hogy nemsokára visszafizeti a
               pénzt, mit arra kapni fog.</p>
				<p>- Mit? - kérdé elfojtott dühvel Miksa, hogy a többiek meg ne hallják. - És ezt
               előttem is titokban tartotta?</p>
				<p>- Elemér kért, hogy ne szóljak senkinek róla s én megigértem.</p>
				<p>Miksa nem felelt. De arcza szégyen- és haragpírban égett, minduntalan eltéveszté a
               játékot, mi társnőjét nyugtalanságba hozta.</p>
				<p>- Oly nagy bűn volt az, a mit tettem? - kérdé majdnem síró hangon. - Ön egészen
               megzavarodott miatta, Miksa.</p>
				<p>- Bűn nem, de könnyelműség, Nelli. Inkább Elemér, mint az ön részéről, ki nem
               tudhatta megmérni cselekedetének horderejét.</p>
				<p>E rövid, gyorsan váltott párbeszéd után Miksa mulatsága el volt rontva. Akarata
               ellenére is érteni kezdé sógornője tagadó válaszának jogosultságát s természetesnek
               kellett találnia, hogy az nem óhajtja a rokonság szorosabbra való fűzését egy oly
               családdal, melynek Elemér egyik tagja, kit neki a szerencsétlen sors férjül adott s
               kinek oldalánál mi minden vár még reá, azt kiszámítani nem, csak gyanítani
               lehetett.</p>
				<p>- De én nem vagyok sem hozzá, sem atyámhoz hasonló, - gondolá keserűen Miksa. - De
               ezt állítani könnyű, azonban hol a kezesség? Be kell bizonyítanom és be is fogom, a
               Nelli által aláírt váltót pedig atyámnak ki kell fizetnie, ezt a terhet nem róhatjuk
               Nelli vagyonára.</p>
				<p>És e gondolatok s tünődések közben folytonosan hamis húzásokat tett. A leányka
               rémülten látta, hogy társa oda sem figyel és ez nem csak bántotta, de bosszantotta
               is, mert minden szerelmes bir ösztönszerűleg azon sejtelemmel, hogy a szórakozottság
               majdnem egyértelmű az elhidegüléssel s ő ez utóbbinak tulajdonitá Miksa
               viseletét.</p>
				<p>Három óra felé a herczeg búcsúzott a társaságtól, Romána szobáiba vonult, Nelli igen
               rossz kedvben távozott, Miksa és az öreg Szaniszlóy egyedül maradva, mindazt
               megbeszélték, a mi a nap folyamán történt s a mi Miksát a legmagasabb fokig
               felizgatta, mig az öreg gróf Elemért mentegetni igyekezett.</p>
				<p>Végre együtt hagyták el a szép kis palotát, mely Romána tulajdona volt s melyet az
               öreg Szaniszlóy gróf adott neki jegyajándékba esküvője napján.</p>
				<p>Lehaladva a lépcsőn, az öreg portás lépett ki szobájából, egykori ura, az öreg gróf
               üdvözletére.</p>
				<p>- Ha Elemér gróf hazajön, mondja neki, hogy ebédre visszajövök, - mondá
               Szaniszlóy.</p>
				<p>A portás meghajtá magát, de arczára kétértelmű kifejezés ült.</p>
				<p>- Értette mit mondtam? - kérdé tőle a gróf, kinek ez a kifejezés feltűnt.</p>
				<p>- Szolgálatára, gróf úr, de nem tudom, megmondhatom-e üzenetét, mert Elemér gróf csak
               reggel felé szokott hazajönni.</p>
				<p>Szaniszlóy bosszúsan hagyta el a házat.</p>
				<p>- Ez már mégis egy kicsit erős dolog, a mit Elemér művel, - mondá önkénytelenűl
               kitörve fia ellen. - Hisz többé-kevésbé mindnyájan átéltük az ilyeneket, de egy kissé
               mégis csak respektáltuk a nyilvánosságot.</p>
				<p>- Hát még ha mindent tudna! - gondolá Miksa, de nem akarta őt a váltó történetével
               izgatni és másnapra halasztotta annak elmondását.</p>
			</div>
			<div type="chapter">
				<head>NEGYEDIK FEJEZET.</head>
				<p>A következő napon Aszlaghy hajóskapitányné kézimunkával elfoglalva ült egyszerűen, de
               ízléssel bútorozott lakásának egyik szobájában, kis fia nem messze tőle olvasott.</p>
				<p>- Ha nagy leszek, - mondá a fiucska - én is a tengerre megyek atyámmal.</p>
				<p>- És engem itt hagysz? - kérdé önkénytelen sóhajtással Amália.</p>
				<p>- Mama is velünk jön. Itt e könyvben egy tengerész története van leírva, ki egész
               családját magával vitte.</p>
				<p>- Az csak a könyvben van így. Gyermekmese, a tengerészeknek nem szabad családjokat
               magokkal vinni.</p>
				<p>- Papa megteheti, ha akarja.</p>
				<p>- Senki sem tehet kötelessége és utasítása ellen. Jegyezd meg ezt magadnak fiam.</p>
				<p>E perczben csengetés verte fel a halk beszélgetés csöndjét s nemsokára Szaniszlóy
               grófné lépett a szobába.</p>
				<p>Amália örömmel sietett elébe, de vendége arczának halványságától és szenvedő
               kifejezésétől visszahökkent.</p>
				<p>- Ime, Amália, elhoztam a pénzt, - kezdé a grófné egy közel álló székbe ereszkedve,
               miután a kis Lajost megölelte, ki nyájasan simult hozzá.</p>
				<p>- Ily hamar, hisz e sietségre nem volt szükség, Romána.</p>
				<p>- Sőt azok után, a mik tegnap történtek nálam, nem jöhetett az elég gyorsan.</p>
				<p>- Mi történt?</p>
				<p>Romána nehány szóval elmondá a történteket, mit társnője aggodalmas arczczal
               hallgatott végig.</p>
				<p>- Most a váltót szeretném visszakapni, - végzé beszédét, - még pedig mielőbb.</p>
				<p>- Az nincs nálam, de nagybátyám itt e házban lakik s azonnal elkéretem tőle.</p>
				<p>- Nem fogja ő azt maga elhozni? - kérdé ijedten a grófné. - Képzelheti, hogy nem
               szeretnék vele találkozni.</p>
				<p>- Azt hiszem, attól ő is őrizkedik, ámbár nála minden lehetséges; bosszúálló
               természetét ismerem.</p>
				<p>- Menj kérlek és tudasd vele, hogy a pénz itt van, csak a váltó hiányzik, hogy az ügy
               be legyen fejezve. Vagy vidd el neki a pénzt.</p>
				<p>- Képzelem, mily nehezedre esett ez összeg megszerzése ily hirtelen, alig 12 óra
               alatt.</p>
				<p>- Félek, hogy ez nem az egyedüli, melyre szükségem van. Tudod, hogy Nelli tegnap
               félelmes vallomást tett s ez folytonosan rettegésben tart.</p>
				<p>- És mennyi lehet még a Nelli által aláirt összeg? mit tett ez a meggondolatlan
               gyermek?</p>
				<p>Több váltóürlapot irt alá Elemérnek, az összegekről persze nincs fogalma s igy én sem
               tudhattam meg tőle, mennyi pénzzel vagyunk engagirozva ez ügyben.</p>
				<p>- Meglehet, hogy tönkre tette egész vagyonát.</p>
				<p>- Sajátját nem, mert ő kiskorú. Gyámságom alatt áll, de nekem kell ama váltókat
               kifizetni, részint azért, hogy a botrányt elkerüljük, másrészt pedig, hogy ő ne
               károsodjék.</p>
				<p>- Te? - kiáltott fel csodálkozva Amália. - És miért nem Elemér vagy ipad, ha férjed
               nem tud fizetni?</p>
				<p>- Mert Elemér már előre arra számíthatott, hogy e váltókat nem ő fogja beváltani,
               miután neki nincs pénze. Ipam vagyona a legvégsőig meg van terhelve adósságokkal, ő
               éppen oly könnyelmü, mint fia. Én pedig az árvaszéktől nem kapnék nagyobb összeget
               Nelli vagyonából alapos ok nélkül, de külömben sem nyulnék ahhoz ilyen czélra. Azt,
               hogy nekem vagyonom nincs, tudod, mert Nelli anyjától örökölte vagyonát, ki nem volt
               az én anyám is s igy csak egy módon segithetek magamon, ha eladom a palotát, melyben
               lakunk s mely kizárólagos tulajdonom.</p>
				<p>A kapitányné rémültében összecsapta kezeit.</p>
				<p>- Minő gondolat! Eladni házadat. Mit fogsz kezdeni, hová mégy? Ez már igazán túlzás!
               Ezt nem teheted!</p>
				<p>- Oh, Amália, hidd el, nekem már az sem esik rosszul. Oly boldogtalan vagyok, hogy a
               legrosszabb eseménynél mindig azt kérdem: mi jön még rosszabb? s ha Nellit férjhez
               adtam, elvonulok a világtól, talán az élettől, bár vallásosabb vagyok, semhogy
               öngyilkos lehetnék.</p>
				<p>- Nem, Romána, ilyen eszmékkel nem szabad foglalkoznod, - mondá megijedve Amália, -
               te, ki magad vagy a női tökély, szép, szellemdús, jó mint az angyal s hiba nélkül,
               hogy végezhetnéd ily módon az életet? Neked még nagyon boldognak kell lenned.</p>
				<p>- Hol van és mi a boldogság? Én csak elégedett szeretnék lenni. Nem zaklattatni, nem
               pirulni, mint most, minden lépten-nyomon férjem miatt. Nekem már nincs reményem, csak
               egy kötelességem van, melyet teljesítenem kell s ez: nővérem sorsának
               biztosítása.</p>
				<p>- És még sem akarod Miksához adni. Nelli panaszkodott nekem. Ime nézd e sorokat, ma
               kaptam tőle, kért, hogy tolmácsoljam előtted kérését.</p>
				<p>- Nem, ezerszer nem. Ebbe a családba, mely tönkre tette életem boldogságát. Mi
               biztosítékot nyújthatna az a vér, mely féktelen, könnyelmű, kiszámithatatlan s mely
               Miksa ereiben is csörgedez. Nellinek már választottam férjet, és ha tervem, reményem
               sikerül, boldog asszony leend belőle.</p>
				<p>- És ki az, megmondhatod?</p>
				<p>- Udalrique Marius. Ez az az ember, ki nejét boldoggá tudja és fogja tenni. Hozzá
               hasonlót még nem ismertem.</p>
				<p>- A herczeg? - kérdé meglepetve Amália. -Meggondoltad, mit akarsz tenni s mily
               hasztalanul fáradozol a dologban?</p>
				<p>- Mi kifogásod ellene? És miért hiszed, hogy fáradozásom hasztalan?</p>
				<p>- A herczeg téged szeret!</p>
				<p>- Ki mondja azt?</p>
				<p>- Én, ki jól ismerem őt. Másfél évet töltött férjem hajóján s gyakran eljön hozzám,
               hogy rólad beszélhessen. Minden szava a leglázasabb szerelmet, a legnagyobb
               elragadtatást árulja el irántad, azt mondja, hogy sohasem lesz neje más, mint te; a
               mit az ő ajka kiejt, azt nem lehet kétségbe vonni, és bocsáss meg, Romána, ha azt
               kell mondanom, hogy te is szereted.</p>
				<p>A fiatal nő szomorúan tekintett reá.</p>
				<p>- Épen azért kell Nelli férjének lennie, mert meg vagyok győződve, hogy hozzá hasonló
               férfi nincs, ki nejét oly boldoggá tegye. Mi czélja velem, ki férjes nő vagyok!</p>
				<p>- De erre a herczeg rábirhatatlan. Nellit alig veszi észre, s ha szereted és igy
               vélekedel róla, miért ne lehetnél te a neje?</p>
				<p>- Én, a férjes asszony?</p>
				<p>- Ő vár addig, mig szabad léssz, s oly házasság kötelékét felbontani, mint a tied,
               nem volna nehéz.</p>
				<p>- Nem, Amália, erre nem is gondolok. Irtózom a botránytól. Aztán az én életem már
               semmire sem való, fáradt és mindenre képtelen vagyok. Udalriquenek ifjú,
               reményteljes, derült és pezsgő élet kell, oly nő, ki boldoggá tehesse, ő azt
               megérdemli!</p>
				<p>- Az tesz bennünket boldoggá, a kit szeretünk s ő csak érted lelkesül.</p>
				<p>- Ne kisérts, Amália. Önmagam ellen is védekeznem kell. Ez a lázas, rakonczátlan sziv
               követeli a jogait. Boldogságért, melegségért, szerelemért esdekel, mitől meg van
               fosztva. Alig birom lecsendesíteni, és te, a helyett hogy segítenél erőhöz jutnom,
               megzavarsz, s nyugalmam ellen dolgozol...</p>
				<p>- Mert boldognak óhajtalak látni. És hogy remélheted Nelli boldogságát ott, hol szive
               ellenére kényszeríted reá a házasságot.</p>
				<p>- Udalrique herczeg nejévé kell lennie! Ez határozott szándékom.</p>
				<p>- Nem vagy-e most szokásod ellenére önző? - kérdé majdnem szemrehányóan a
               kapitányné.</p>
				<p>- Önző én? Nem értelek.</p>
				<p>- Nem-e főczélod e házasság létrejöttével, hogy magadtól távoztasd el a veszélyt?</p>
				<p>- Hogy teheted ezt fel rólam? - kérdé észrevehetőleg megdöbbenve, megzavarodva
               Romána.</p>
				<p>- Én attól tartok, gyakran a nagy világosságtól nem látjuk a sötétséget, s te, ki a
               herczegnek csak fényoldalait tekinted, vak vagy azon szomorú jövővel szemben, mit
               nővérednek alkotnál, ráerőltetve őt Udalriquera.</p>
				<p>A grófné mereven tekintett maga elé s nem felelt. Mély gondolatokba merülve ült
               helyén, mint ki új világitásban látja a helyzetet, melynek eddig csak egy oldalát
               tekinté.</p>
				<p>- Nem, nem, - mondá felugorva helyéről. - Ez az egyedüli megoldás.</p>
				<p>- Úgy ne beszéljünk róla. Megyek és elhozatom a váltót.</p>
				<p>- Nem, itt hagyom nálad a pénzt, fizesd ki nagybátyádnak és tépd össze.</p>
				<p>- Már menni akarsz?</p>
				<p>- Sehol sincs nyugtom. Meg kell őrülnöm ebben a lelki harczban, czélnélküli
               küzdelemben. Rettegek önmagamtól, perczről-perczre készen kell lennem új és új
               keserűségre, szégyenre, megaláztatásra, melylyel Elemér elhalmozza házaséletünket.
               Kerülöm az emberek tekintetét, melylyel megjelenésemet fogadják, gyűlölöm a szánakozó
               pillantásokat, melyek azt látszanak mondani: szegény asszony!</p>
				<p>- Hát tudod, hogy Elemér?...</p>
				<p>- Hogy ne tudnám, hisz nem egyszer robogott el mellettem a férjem pénzén fényesen
               kiállított fogat, melyen együtt mentek, s nem egy ékszert,
               vagy öltözéket küldtek hozzám tévedésből az üzletekből, melyet Elemér nem az én számomra rendelt. Oh, Amália, milyen élet ez!</p>
				<p>Romána lázas sietséggel húzta magára fel öltönyét, melyet röviddel ez előtt letett s
               menni akart, midőn a szobaleány kitárta az ajtót és Udalrique herczeg lépett a
               szobába.</p>
				<p>- Ön itt grófné? mily szerencsés véletlen - mondá, miután a nőket üdvözölte.</p>
				<p>- Épen menni akarok, - viszonzá nyugalmat erőltetve Romána a lázas izgatottság után,
               melyben az egész idő alatt volt.</p>
				<p>- De marad még pár perczig, nemde? Kérem, ne menjen. Oly ritkán láthatom igy egyedül.
               Mindig a társaság zajában találkozunk, hol alig lehet alkalom nehány igazán őszinte
               szót cserélni, hol minden csak tettetés.</p>
				<p>- Igaza van, - mondá helyére visszaülve a grófné. - Nekem is van nehány komoly szóm
               önhöz s most a legjobb alkalom azokat elmondanom.</p>
				<p>A herczeg arczán örömtelt kifejezés röpült át, letette kalapját s a háziasszonyhoz
               fordult.</p>
				<p>- Férjétől ma reggel levelet kaptam, asszonyom, és ezt akartam önnel közleni, ez
               hozott e szokatlan időben ide.</p>
				<p>- Férjemtől? - kérdé megdöbbenve Amália.</p>
				<p>- Semmi ijedtségre nincsen ok. Ime a levél, azt irja, hogy a legközelebbi napokban
               már megérkezik, talán már ma s kér, hogy tudassam ezt önnel. Képzelheti, mennyire
               siettem az örömhírrel.</p>
				<p>- Köszönöm herczeg, - mondá melegen a kapitányné. - Ön mindig jó volt irántam, s azt
               hiszem természetében van, hogy nem is tudna más lenni. Örül ha örömöt okozhat.</p>
				<p>Udalrique mosolyogva adta át a levelet.</p>
				<p>- És most megyek, - mondá Amália társnőjének, - elvégzem azt a dolgot s azonnal
               visszatérek.</p>
				<p>A herczeg hálás pillantással kisérte távozását, azután a grófné közelében foglalt
               helyet.</p>
				<p>Pár percznyi csend állt be, Romána habozni látszott, hogy kezdje el beszédét s mikép
               közölje a fontos dolgot, mit társával közölni akart.</p>
				<p>Kivül nagy sürű pelyhekben esett a hó, s a szél meg-megzörgeté az ablakokat, mintha a
               meleg szobába akarna betörni, hol a szivek lángolása fényessé tette a szoba homályát,
               s elfelejteté a kivül uralkodó homályt.</p>
				<p>- Szóljon, beszéljen Romána, - kezdé a herczeg, társnője habozását látva. -
               Rendelkezzék velem. Tudja, hogy életem az öné, boldogságomat lábaihoz tettem, tiporja
               el, vagy emeljen magához, nekem az élet, a halál - boldogság az ön kezéből! Ezt
               tudja, cselekedjék tetszése szerint!</p>
				<p>- És ha én ezt az életet kérném, nem a magam, hanem egy más
               számára.</p>
				<p>- Megtagadnám kivánságát! Meghalhatok a kiért kivánja, de élnem csak önért lehet.</p>
				<p>- Elbátortalanít, - mondá halkan Romána. - Igy nem merek semmit sem szólni. Én nem
               vehetem hasznát életének, szerelmének, de odaadhatnám azt annak, kit jobban szeretek
               önmagamnál.</p>
				<p>- Nővére? Róla van szó? Mit akar, hogy érte tegyek?</p>
				<p>- Vegye őt nőül.</p>
				<p>Mintha tőrdöfés érte volna, ugy riadt vissza e szavaktól Udalrique. Bámulva, csalódva
               függeszté szemeit társnőjére, ki szemlesütve ült előtte. Mintha nem hallott volna
               jól, vagy nem tudná fölfogni a szavak értelmét, jelentőségét, ugy ült Romána előtt,
               ki ilyet kivánhatott tőle, azok után, miket ő mondott neki egy pillanat előtt.</p>
				<p>- Nem értem, - mondá aztán halkan fájdalmasan. - Mit kiván? Házasságot ajánl egy
               mással, ön? Ez valóban kegyetlenség...</p>
				<p>- Nem akart az lenni! Esküszöm, hogy itéletem és érzelmeim szerint a legjobbat
               óhajtom önnek, azért kivánom önt nővérem férjeül s hozzám mint rokont csatolni.</p>
				<p>- És szive? Nem szól a szíve ez ajánlathoz semmit? Nem lázad fel e kivánság ellen? Ez
               nagy csalódás reám nézve... Hogy milyen nagy, azt nem volnék képes szavakkal
               kifejezni. De ha ismer, eltalálhatja, sőt éreznie kell!</p>
				<p>- Neheztel reám?</p>
				<p>- Tudja, hogy az lehetetlen, de hiába mondanám, hogy nem okozott fájdalmat.</p>
				<p>- Visszautasítja ajánlatomat?</p>
				<p>- Még pedig a leghatározottabban! Önnek nincs fogalma a szerelemről, az én
               szerelmemről, ha ilyet tételezhet föl rólam, ha ilyet kivánhat.</p>
				<p>Romána a földre szegezé tekintetét, s leirhatatlan boldogság látszott vonásain;
               belsejében hiába küzdött ellene, birtokába vette az egész lényét s kiült arczára,
               hogy hirdesse azt, a mit érzett s mit eltitkolni nem volt ereje.</p>
				<p>Udalrique herczeg emberismerő volt, tudott az arczokból, szemek tekintetéből olvasni,
               s percz alatt Romána lábainál volt.</p>
				<p>- Ne akarjon megölni, - mondá lázas szerelemmel, - engem és önmagát. Hisz nem vét
               senki és semmi ellen, ha kimondja, hogy szeret. Azt a szerződést és szövetséget,
               melyet az oltárnál kötött, az egyik fél rég felbontotta már s igy megszünt az önre
               nézve is kötelezővé lenni. Nincs többé kötelessége férje iránt, ki megszünt önt
               szeretni s bátran kiejtheti azt az édes szót, mely mindkettőnket boldoggá teend.</p>
				<p>E perczben fölnyilt az ajtó s Elemér gróf és Killjén báró léptek a küszöbre.</p>
				<p>- Rosszkor jövünk, - mondá gúnyos mosolylyal Killjén.</p>
				<p>- Sőt a legjobbkor! - kiáltott dühtől reszkető hangon Elemér, nejéhez közeledve. De
               csakhamar lehűtötte dühét annak a nyugalma, melylyel őt fogadá.</p>
				<p>A herczeg elhagyta helyét, vonásain majdnem öröm látszott, midőn Szaniszlóy grófot
               megpillantá.</p>
				<p>- Mi dolga itt, asszonyom, ebben az órában a herczeggel egyedül? - kérdé Elemér, ki
               igen jól érezte, hogy helyzetében ez a kérdés jogosulatlan és nevetséges.</p>
				<p>- Miért kérdezi? - mondá Romána hidegen. - Tudom, hogy nem érdekli önt, s azért nem
               is felelek reá.</p>
				<p>Elhagyta helyét és az ajtó felé ment.</p>
				<p>- Megálljon! - kiáltott reá, férfihiúságában megsértve Elemér. - Kivánom, hogy
               feleljen, ez előtt az úr előtt, s Killjénre mutatott, ki azzal vádolja önt, hogy
               szerelmi légyottja van itt a herczeggel.</p>
				<p>- E vádra nincs mit felelnem. Ezt az urat nem ismerem! Ha ön hisz neki, cselekedjék
               tetszése szerint. A való megitélését önre bizom...</p>
				<p>Büszkén hagyta el a szobát, s Elemér nem merte visszatartóztatni, de midőn
               becsukódott utána az ajtó, a herczeghez fordult s dühvel kiáltott reá: Feleljen ön,
               mi mondani valója volt nőmnek térden állva?</p>
				<p>- Majd segédeinek felelek, önnel nincs mit beszélnem.</p>
				<p>- Botrányt akar?</p>
				<p>- Tegyen belátása szerint, én szolgálatára állok.</p>
				<p>Elemér reszketett dühében.</p>
				<p>A mellékszobából e perczben Aszlaghy kapitány és neje léptek ki s megálltak a
               küszöbön.</p>
				<p>- Hol van Romána? - kérdé rémülten Amália.</p>
				<p>A kapitány haraggal fordult Killjénhez.</p>
				<p>- Mit merészelt ön tenni? Mert hogy itt történt valami az ön cselszövénye folytán,
               azt könnyű eltalálni. Feleljen!</p>
				<p>- Killjén tudatta velem, hogy nőmet itt találom a herczeggel, - mondá Elemér.</p>
				<p>- Nekem pedig ma névnélküli levelet írt, - viszonzá Killjén, - hogy a grófné ide jön,
               s én veszélyt sejtve ránézve, követtem ide, hogy ez embertől megóvjam.</p>
				<p>Amália haragtelt pillantást vetett reá, mit az nevetve s vállvonítva viszonzott.</p>
				<p>- Megtiltom, hogy e házba belépjen többé, - mondá a kapitány Killjénnek. -
               Takarodjék.</p>
				<p>- Majd ha nekem tetszeni fog. Én itt hugomnál vagyok, s ő még soha sem tett
               látogatásom ellen kifogást.</p>
				<p>- Távozzék, bátyám! - mondá Amália hidegen.</p>
				<p>- Menjünk, - mondá Elemérnek Killjén.</p>
				<p>- Segédeim a nap folyamán fölkeresik önt, - kiáltá Elemér a herczegnek, ki
               helyeslőleg intett fejével s mosolyogva nézett utána, midőn az társától követve
               távozott.</p>
			</div>
			<div type="chapter">
				<head>ÖTÖDIK FEJEZET.</head>
				<p>Nehány hét mulva e történtek után Romána nappali szobájában ült ügyvédjével, hosszú,
               komoly beszédet folytatván egymással.</p>
				<p>- A szerződés tehát már alá van irva? - kérdé Romána.</p>
				<p>- Tökéletesen rendben van minden, grófné, csak a tényleges átadás van még hátra.</p>
				<p>- Az holnap meg fog történni, de most még arra kérem, tudassa ezt férjemmel.</p>
				<p>- A gróf úr nem tudja, hogy e palota el van adva? - kérdé megdöbbenve az ügyvéd.</p>
				<p>- Nem. Tudom, hogy ellenezte volna, s miután meg kellett történni, nem akartam
               nehezíteni a dolgot azzal, hogy férjemmel az eladást közlöm.</p>
				<p>- De hisz akkor ez nagyon is kellemetlen meglepetés lesz reá nézve.</p>
				<p>- Ha az okot megtudja, nem tehet ellene kifogást, sőt örülni fog, hogy a váltók többé
               nem terhelik.</p>
				<p>Romána önkéntelen gúnynyal ejté ki e szavakat.</p>
				<p>- És én mondjam meg ezt neki?</p>
				<p>- Kérem.</p>
				<p>- Ha parancsolja grófné, megteszem; de meg kell vallanom, hogy ez nehéz feladat.</p>
				<p>- Adja át neki a százezer forintnál nagyobb összegre menő váltókat; mondja, hogy e
               palota árából lettek azok kifizetve. Ez megnyugtatólag fog hatni reá.</p>
				<p>- Az első perczben nagyon fel lesz indulva.</p>
				<p>- Még egyet kérek: ki a vevő?</p>
				<p>- A palota átvételéig ismeretlen kiván maradni a gróf előtt.</p>
				<p>- Különös. Valamely ismerősöm talán, a ki azt hiszi, hogy nehezemre esik a tudat,
               hogy házam az ő birtokában van?</p>
				<p>- Valószinüleg ez az ok.</p>
				<p>- Pedig csalódik. Boldog vagyok, hogy ily gyorsan sikerült szándékomat teljesítve
               látnom s tudni azt, hogy nővérem vagyona egy krajczárral sem károsodott.</p>
				<p>- De az illető ezt nem tudja, csak azt sejti, hogy kényszerítő körülmények
               parancsolták az eladást.</p>
				<p>- Igen, ezt hiheti és igaza is van. Mennyi maradt meg számomra az összegből?</p>
				<p>- Húszezer forint.</p>
				<p>- Kevés, de mégis valami. Pár hónap mulva a vételár már nem lett volna elég az
               adósságok kifizetésére.</p>
				<p>- Tartani lehetett tőle.</p>
				<p>- Ma megnézem azon lakást, mit kegyed szives volt számomra bérelni, s holnap Nellivel
               együtt oda hordozkodom.</p>
				<p>Márton ügyvéd szeretett volna valamit kérdezni, de gyenge köhécseléssel elfojtá
               szavait s elhagyta helyét.</p>
				<p>- Tehát lesz szives a gróffal tudatni a mire kértem?</p>
				<p>- Parancsa szerint. Azonnal megyek.</p>
				<p>Meghajtá magát és ment, hogy Elemér grófnál bejelentesse magát.</p>
				<p>Mialatt ez a boudoirban történt, Elemér épen készülőben volt elhagyni a palotát, s a
               nagytermen át az előszoba felé haladt. Keze föl volt kötve, arcza sápadt, rossz
               kedvü volt és gondolatokba mélyedve tette kezét az ajtó kilincsére, mely ugyanazon
               pillanatban kivülről felpattant s az öreg komornyik állt vele szemben a küszöbön.</p>
				<p>- Épen méltóságodhoz akartam menni, - kezdé Mihály látható felindulásban. - Az az úr,
               báró vagy mi, már megint itt van.</p>
				<p>- Killjén! Ide mert jönni? Dobják ki. - Kiáltott föl dühvel a gróf.</p>
				<p>E perczben Killjén a komornyik háta mögött megjelent s az utolsó szavakat hallá.</p>
				<p>- Fontos ujságot hozok, - mondá nevetve, - a feketék eladók.</p>
				<p>- Menjen a pokolba! - kiáltá, de már sokkal csendesebb hangon Elemér. - Hogy
               bátorkodott ide jönni azok után, a mik történtek.</p>
				<p>A báró vállat vont e csodálatos kérdésre.</p>
				<p>- Hát csak nem haragudhatik az ember egymásra örökké, - mondá gúnyos szenvedélylyel,
               - jövetelemet mentse ki az az önre nézve kellemes hír, hogy a feketéket most olcsó
               áron megveheti.</p>
				<p>- Csakugyan eladók?</p>
				<p>- Féláron, készpénz fizetés mellett.</p>
				<p>A komornyik látván, hogy már minden rendben van, visszahuzódott, egyedül hagyva
               őket.</p>
				<p>- De nekem nincs pénzem, - mondá izgatott hangon a gróf.</p>
				<p>- Ezzel ne törődjék. Én kifizetem az értük járó árt, csak tudni akartam, kivánja-e
               még a lovakat megvenni?</p>
				<p>- Hogyne. Mennyit alkudtam már rájuk. De hát hogy szánta magát a lovak eladására
               Alfréd?</p>
				<p>- Megbukott. Tegnap éjjel hatvanezer forintot vesztett becsületszóra, s ma minden
               lova eladó.</p>
				<p>- Szegény fiú! Sajnálom, de ez előrelátható volt: nagyon is bőven költött.</p>
				<p>- Nagyon bőven, - mondá Killjén gúnyosan.</p>
				<p>- Most már eladók a lovak. Ön kifizeti az árukat, de még egy nagy kérdés van. Hova
               vezettessem őket?</p>
				<p>- Hova? - kérdé nevetve Killjén. - Hát ide az istállóba.</p>
				<p>- Nem, nem, ide nem lehet. Nőm úgyis neheztel az ilyféle költekezésért, melyre
               állitása szerint nincs szükség, ennek a vételnek előtte titokban kell maradnia.</p>
				<p>- Különös! Hát nem ura ön pénzének s nem oda teheti a pénzét, a hova akarja?</p>
				<p>- De ura volnék, ha volna pénzem. Azonban ön tudja, hogy nincs, s ha nem vágytam
               volna már oly régóta e pár lóra, nem is venném meg őket.</p>
				<p>- Hát állittassa Valentine istállójába.</p>
				<p>- Még csak az kellene, az a kis bestia huszonnégy óra alatt eladná s ruhákat venne
               rajtuk.</p>
				<p>- Igy hát le kell rólok mondania.</p>
				<p>- Ezt nem teszem. Hozassa őket ide, majd gondolok ki valami mesét. Hogy Alfréd helyet
               kért nálam lovai számára, vagy... Isten tudja mit fogok mondani. Nálam a legjobb
               eszmék mindig a körülmények közvetlen hatása alatt születnek. Csak legyenek itt minél
               előbb.</p>
				<p>- Ugy-e, hogy kár lett volna kidobatni engem, - kérdé nevetve Killjén.</p>
				<p>- No tudja, a mit a multkor tett, az a legszelidebb kifejezéssel élve is alávalóság
               volt, - mondá új haragra lobbanva Elemér gróf. - Még most is szenvednem kell miatta.
               Átkozott sokáig gyógyul kezemen a seb!</p>
				<p>- Lovagias tett volt! Most már nem panaszkodhatik férje közönye miatt Romána
               grófnő.</p>
				<p>- Azt nem is tette soha. Bár inkább lármázva veszekednék, mint az a néma kicsinylő
               pillantás, mit olykor reám lövel. Az bosszant, ingerel s ily hatás alatt követem el a
               legbolondabb stikliket.</p>
				<p>- Elkövetné ön azokat a nélkül is, gróf úr. Legyen nyugodt, a kicsinylő pillantás
               legkevésbbé sincs hatással tetteire.</p>
				<p>- Biztositom, hogy...</p>
				<p>- Menjünk. Látom, hogy útban volt, midőn jöttem. El akart menni.</p>
				<p>- Igen, menni akartam, olvassa el ezt az impertinens levelet.</p>
				<p>Killjén átvette a nyujtott papirost, átfutotta a rajta levő nehány sort, mely igy
               hangzott:</p>
				<p>»Kedves Mókus!</p>
				<p>»Ezennel tudatom veled, hogy holnap, vagy meglehet még ma, Tóni báróval pár hónapra
               külföldre utazom. Páris, Nizza és különösen Monte-Carló útunk czélja. Ne búsulj
               nagyon utánam, kedves Mókusom, nemsokára visszatér hozzád kis</p>
				<p>Valentined.«</p>
				<p>- Az ördögbe! - kiáltott fel Killjén. - Ez rövid, de érthető. Itt hagyja önt a
               faképnél, azért a göthös báróért.</p>
				<p>- De több pénze van, mint nekem, - viszonzá keserűen Elemér. - Azonban megyek hozzá
               és megmosdatom a fejét...</p>
				<p>- Tehát menjünk. Ennél a jelenetnél szeretnék jelen lenni.</p>
				<p>- Csak jöjjön, legyen tanúja, milyen szigorú leszek iránta, mert ez már valóban
               szemtelenség. Ez az asszony túl megy minden határon.</p>
				<p>- Képzelem, miket fog neki mondani.</p>
				<p>- Nem hiszi, hogy goromba leszek?</p>
				<p>- Azt nem meri tenni.</p>
				<p>- Az igaz, - mondá nevetve Elemér. - Ha rám néz azokkal a nagy tündöklő szemeivel...
               meg vagyok bűvölve.</p>
				<p>- No lássa, gróf úr! Valentinenek szemeiben rejlik az a hatalom, mit hajdan
               Holofernes hajában hordott.</p>
				<p>Elemér felnyitá a nagy szárnyas ajtót, hogy kimenjenek, midőn oldalt szobájából egy
               inas lépett be és utána sietett.</p>
				<p>- Mi kell már ismét? - kiáltá türelmetlenül a gróf.</p>
				<p>- Az ügyvéd úr kiván méltóságoddal sürgős dologban beszélni. Ott bent várakozik.</p>
				<p>- Ez az unalmas ember, vigye el az ördög.</p>
				<p>- Mit mondjak neki?</p>
				<p>- Várjon itt rám Killjén pár perczig, azonnal lerázom őt nyakamról, - mondá Elemér. -
               De el ne menjen, mert ott, a hova menni akarunk, önben rejlik minden bátorságom.</p>
				<p>- Jó, jó, majd megvárom itt, - viszonzá nevetve a báró, mialatt Elemér gróf inasától
               kisérve szobáiba ment.</p>
				<p>Alig állt pár perczig az egyik ablaknál várakozva Killjén, - midőn Romána grófnő
               lépett a terembe, de megpillantva őt, visszafordult.</p>
				<p>- Miért kerül, grófné? - kérdé feléje sietve s mélyen meghajtván magát.</p>
				<p>- Hogy merészelt ide jönni?</p>
				<p>- Dolgom volt férjével, kire most várnom kell, mig elvégzi dolgát az ügyvéddel.</p>
				<p>Romána szobája ajtaja felé haladt.</p>
				<p>- Megálljon kérem, grófné. Egy titkot akarok mondani, mely érdekelni fogja. Tudja, ki
               vette meg e palotát?</p>
				<p>- Ön tudja, hogy el van adva? - kérdé önkénytelen megállva élénk meglepetéssel
               Romána.</p>
				<p>- Udalrique herczeg a vevő, s ma reggel óta önök az ő házában laknak.</p>
				<p>- Udalrique herczeg? - kérdé megdöbbenve Romána. - Lehetetlen!</p>
				<p>- Jól vagyok értesülve. Nem különös véletlen ez? azaz ha annak lehet nevezni - mondá
               kétértelmű mosolylyal Killjén. Romána megállt előtte, komoly, vizsgálódó szemekkel
               nézte végig.</p>
				<p>- Mondja meg nekem, báró Killjén, kit gyűlöl ön tulajdonképen kettőnk közül, engem
               vagy Elemért?</p>
				<p>- Régen óhajtottam az ön ajkairól ezt a kérdést, grófné, - viszonzá sötét pírral
               boritott arczczal Killjén. - Vártam, mert óhajtottam arra megfelelni. Szerencsére,
               grófnő, eltalálta s most elmondhatom, hogy Elemér az, kit lelkem egész mélyéből
               gyűlölök s hogy vesztére esküdtem, és ma közelebb vagyok czélomhoz, mint valaha!</p>
				<p>- És szabad tudnom, miért gyűlöli őt? - kérdé borzadálylyal Romána.</p>
				<p>- Elmondom. Együtt voltunk iskolatársak. Mindketten jóhangzású, előkelő névvel
               birtunk. Ő sohasem tanult, örökösen könnyelmű dolgokon, léha időtöltésen járt az
               esze, én szorgalmas, igyekvő, kitünő tanuló voltam... Időközben atyám vagyonilag
               tönkre ment s nekem annyim sem maradt, hogy tanulmányaimat folytathattam volna;
               tizennyolcz éves koromban kenyérkereset után kellett látnom. Ön nem tudja grófné,
               hogy mit jelent ez! Egy elkényeztetett, kényelemben, jólétben, vagyonos házban
               nevekedett fiúnak, kinek nagy és sok igénye, előkelő szokásai vannak s olyan
               barátjai, kik csak akkor ragaszkodnak hozzájuk és előzékenyek, ha nem szorulunk
               rájuk... Elhagyva az iskolát, mindent megpróbáltam, hogy tisztességesen megélhessek.
               Kerestem munkát, pártfogást, azokhoz fordultam, kik egykor csodálták atyám házánál a
               tehetséges fiút s nagy jövőt jósolva, igéretekkel, ajándékokkal halmoztak el, ha majd
               valamely pályára lépek... Értették alatta a sportot és ehhez hasonlót. De, hogy
               igazán reájok szorulhatnék egykor, arra természetesen senki sem gondolt. Hidegen
               fogadtak, hidegen bántak velem mindenütt és Elemér leghidegebb lett mindannyi között,
               pedig egykor nagyon jó barátok voltunk...</p>
				<p>Kegyed akkor zárdában volt, grófnő, Amáliával együtt s én nővérem leányát látogatni
               mentem, hogy elpanaszoljam neki sorsom rosszra fordultát és itt láttam először önt,
               ki a szépség, tökély, jóság és szívnemesség eszményképe volt mindenki előtt és
               előttem.</p>
				<p>Romána meglepetve tekintett reá s önkéntelen szobája felé hátrált a lángoló tekintet
               elől.</p>
				<p>- Tekintetem fellángolt az ön látásánál, - folytatá Killjén, - és féktelen
               természetem egész szenvedélyével lelkesültem önért. Ez a proletár, kinek egyetlen
               fillérje sem volt, merte szemét önhöz emelni, álmodozni, ábrándozni önről, mint a
               hogy csak egy húsz éves fiú teheti, ki még soha sem szeretett s kinek szive először
               ébredt szerelemre!</p>
				<p>Évek múltak, Amália elhagyta a kolostort, többé nem láthattam önt, de nem szűntem meg
               szeretni. Az ön képe volt, mely sötét hideg szobám szomorúságát felderité, az ön
               képe, mely sokáig visszatartott arról a lejtős útról, melyre később sodortatám, midőn
               megtudtam, hogy ön, képzeletem eszményképe, ennek a léha fráternek a neje lett.</p>
				<p>- Válogassa meg kérem szavait, ön elfelejti, hogy kivel beszél...</p>
				<p>- Most tudja grófné, kit gyűlölök kettőjök közül, bár sokat nem mondtam el, a mi
               bizonyitéka volna állításaimnak. Bosszút, megtorlást esküdtem a társadalom ellen,
               mely engem odataszitott, a hol ma vagyok s grófnő bizonyára nem fog csodálkozni, ha
               mindazok ellen kikelek, kiknek hatalmában állt volna engem megmenteni...</p>
				<p>Romána szomorú szánalommal tekintett reá.</p>
				<p>- Végig hallgattam önt, mert kiváncsi voltam megtudni azon rendszeres üldözés okát,
               melylyel engem és a hozzámtartozókat illeti. Most tudom! Köszönöm, hogy őszinte s
               nyilt volt, s csak azt az egyet akarom még megjegyezni, hogy a ki nem bir a rosszra
               hajlammal, azt sem hidegség, sem pedig megpróbáltatás nem vezeti a mocsárba, melyből
               többé nincs szabadulás.</p>
				<p>E szavak után Romána emelt fővel, büszke tartással hagyta el a termet, hol Killjén
               fájdalmas pillantással nézett utána.</p>
				<p>- Könnyű azt mondani, ha mindennap terített asztalhoz ülünk és új ruhában járunk! -
               kiáltá. - Hány ember volna aljas gaz, ha nem bársony bölcsőben ringatták volna! És mi
               jutalma van az erénynek rongyos öltözetben? Nem hisznek neki. Én megpróbáltam, de igy
               jobban érzem magamat, s dolgozom azok romlásán, kik csak azért jobbak nálamnál, mert
               nem volt alkalmuk a rosszra.</p>
				<p>Elővette óráját s rápillantott. Ugy látszik, Elemérnek sok dolga akadt ügyvédjével,
               gondolá s kalapját vette. De e perczben megnyilt az ajtó s Elemér lépett ki azon,
               feltűnően dúlt halvány arczczal.</p>
				<p>- Hallott valaha ilyet, Killjén! - kiáltá haraggal. - Romána eladta ezt a palotát s
               már holnap ki kell abból mennünk.</p>
				<p>- Ezt ön csak most tudta meg? - kérdé nevetve a báró.</p>
				<p>- Hát ön már tudja?</p>
				<p>- Mielőtt még a szerződést aláirták.</p>
				<p>- És mit tart a dologról?</p>
				<p>- A grófné kényszerítve volt az eladásra, külömben nem tette volna.</p>
				<p>- Kényszerítve? Micsoda beszéd! Ki kényszeríthette erre? Fejem fölött eladni a házat,
               melyet én adtam neki!</p>
				<p>- Ugy tudom, az öreg gróftól kapta jegyajándékba e palotát.</p>
				<p>- Az mindegy. A házat nem volt joga titokban eladni s ezt azonnal meg is mondom
               neki.</p>
				<p>- Várjon egy kicsit, gróf úr, hát most hova vigyük a feketéket, ha ugyan még van
               kedve azokat megvenni.</p>
				<p>- Hogy ne volna! Bolondság lenne elszalasztani ezt a jó vételt. Menjen csak, fizesse
               ki az árukat s vigyék Valentine istállójába, egy óra mulva ott leszek.</p>
				<p>- De ha Valentine elutazik, hisz erről értesíti önt levelében.</p>
				<p>- Csak hogy előbb agyonlövöm csábitóját, ki elég szemtelen, hogy szeretőmet akarja
               tőlem elszöktetni.</p>
				<p>- És ha ő lőné önt főbe?</p>
				<p>- Ej, ki gondolna arra! Menjen és vegye meg a lovakat.</p>
				<p>Killjén nevetve hajtá meg magát, helyeslőleg intett fejével, magában pedig ezt
               gondolá: Van eszem, hogy pénzemet ne reszkirozzam, a mit te már sohasem tudnál
               visszafizetni.</p>
				<p>És sietve hagyta el a szobát.</p>
				<p>Elemér újult dühvel ment neje boudoirjába, kit számadások átnézésével elfoglalva
               talált.</p>
				<p>- Miféle dolog ez a ház eladása? - kérdé dühösen tőle. - Hogy merészelted ezt tenni
               tudtomon kivül?</p>
				<p>Romána nyugodtan nyujtá ki kezét egy csomó papiros után, mely mellette hevert
               iróasztalán.</p>
				<p>- Itt van, a mire kellett a palota ára, ezért adtam el azt, - mondá, erőt véve
               felindulásán, melyet e goromba hangon kiejtett szemrehányás keltett bensejében.
               Elemér belepillantott a csomagba s arczát sötét pír önté el. A Nelli aláirásával
               ellátott váltók voltak.</p>
				<p>- Ezt kellett kifizetnem, - folytatá Romána. - Mert Nelli vagyonának egy krajczár
               hijával sem szabad lenni, s nekem már pénzem nem volt, hogy a váltókat
               kifizessem.</p>
				<p>- Kifizettem volna én!</p>
				<p>- Te? - kérdé a megvetés oly hangján Romána, mely Elemért a legnagyobb keserűséggel
               tölté el.</p>
				<p>- Most hova megyünk lakni? - kérdé az előbbinél sokkal csendesebb hangon.</p>
				<p>- Már vétettem egy kis lakást a külvárosban számomra. Oda te valószinüleg nem jössz,
               de nagyobb, díszesebb nem telik s én ott fogok Nellivel lakni.</p>
				<p>- Elválás akar ez lenni?</p>
				<p>- Nem! Hisz válásunk már régen megtörtént, - mondá kitörve Romána. - A körülmények
               kényszerítettek erre, s ha kedved van e nélkülözést és szegénységet megosztani
               velünk, jöhetsz, hely lesz ott a te számodra is.</p>
				<p>- Valóban? Mily nagy kegy! - mondá Elemér. - És olyan ostobának tartasz, hogy
               elhiszem, miként nélkülözni fogtok, midőn Nellinek húszezer forintnál több jövedelme
               van?</p>
				<p>- Az a Nellié és nem a mienk.</p>
				<p>- Nem fogok kimenni e palotából! Semmisnek nyilvánítom ezt az adásvételi szerződést.
               A nő nem adhat el semmit férje megegyezése nélkül, én erről nem tudtam semmit,
               gyalázatosan meg vagyok csalva, kijátszva és ezt nem tűröm.</p>
				<p>Romána szelid tekintettel nézett reá.</p>
				<p>- Gondold meg, Elemér, mit beszélsz. Gondolj a becsületre, tisztességre. Nekünk nem
               szabad a más pénzéből élnünk. Még pár emberen kivül senki sem tudja e váltók
               történetét. De gondold meg, ha a világ megtudná, hogy nővérem, ez a tudatlan gyermek,
               általunk pusztult ki vagyonából, mi lenne akkor? A mi ma még csak könnyelműségnek
               látszik, nemsokára becstelenség volna.</p>
				<p>- Ismét erkölcsi prédikácziók!</p>
				<p>- Csak az igazság megvilágítása. Tudod, hogy házaséletünk nem volt egyéb a viszály,
               zürzavar, titkolódzás és csalás folytonosságánál részedről, mig az én részem a tűrés
               és néma szenvedés volt. Soha egy szemrehányással, egy panaszszóval nem illettelek, de
               most már igy nem tarthatott tovább. A húrok tulságig feszítve, elszakadtak. Tenni
               kellett, gyorsan, erélyesen, hogy az ár össze ne csapjon fejünk fölött, s nem volt
               más mentség, mint a mit tettem.</p>
				<p>- Asszonyi okoskodás. Mindent a legfeketébb szinben látni, mindent túlfeszíteni!</p>
				<p>- De hát mit tehettem volna?</p>
				<p>- A segély leggyakrabban onnét jön, honnét legkevésbbé várjuk...</p>
				<p>- Ez nagyon bizonytalan remény s a könnyelműek okoskodása. Nekünk sem várnunk, sem
               remélnünk nem lehetett. Te nem törődöl dolgainkkal s igy nekem kellett tenni és
               segíteni, mig lehetett.</p>
				<p>- Egy szó mint száz, én nem megyek ki e házból.</p>
				<p>- De az már el van adva.</p>
				<p>- Kinek? Visszaveszem tőle.</p>
				<p>- Udalrique herczeg vette meg.</p>
				<p>- A herczeg? - kiáltá fellobbanva Elemér. - De hát miféle szerepet játszik nálunk ez
               az idegen ember? Ez nem puszta véletlen dolog, ezt te és ő együtt rendeztétek, de
               szavamra mondom, rosszúl számítottatok!</p>
				<p>- Erre alig kellene válaszolnom. De megteszem, s igy mint te, szavamra mondom, hogy
               csak félóra előtt tudtam meg, hogy Udalrique a vevő, s hogy neki adtam el
               házamat.</p>
				<p>- Ez nem igaz!</p>
				<p>- Nem szoktam hazudni, bár lett volna alkalmam megtanulni.</p>
				<p>- Czélzás akar ez lenni?</p>
				<p>- Nem, de úgy látszik, találva érzed magadat. Mindegy, ezen rég túl vagyunk. Hagyjuk
               a multak keserűségeit, én kész vagyok mindent elfelejteni, ha megváltoztatod
               életmódodat. Megosztod velem azt a sorsot, melyet nem én készítettem számunkra, de
               melyet némán, panasz nélkül fogok tűrni; legyünk továbbra is férj és nő a világ
               előtt, csak változtasd meg életmódodat.</p>
				<p>- Nincs mit változtatnom életmódomon; úgy élek, úgy cselekszem, mint minden állásban
               hozzám hasonló rangú férfi szokott, a többi mind csak asszonyos képzelődés.</p>
				<p>- Ez az utolsó szavad? Gondold meg, mit teszesz. Gondold meg, mi vár reád.
               Elhagyatva, megcsalva egyedül fogsz élni. Azok, kik feléd mosolyogtak eddig, mig
               költekeztél, elfordulnak tőled, nem marad senkid, s én hű társnőd leendek ezen egész
               életen keresztül a nélkül, hogy kihűlt szerelmedet visszakérném, csak azt igérd meg,
               hogy felhagysz ezen életmóddal, melyet eddig folytattál.</p>
				<p>- Mit ártott az neked? Nem volt-e meg mindened, a mit csak kivánhattál? Elegáns
               öltözékeid, fényes háztartásod, fogatod, udvarlóid... Mit kivánhatsz még tőlem
               többet, s melyik férj jobb neje iránt nálamnál?</p>
				<p>- Mindezt nem akarom kétségbe vonni. Vannak nők, kiket mindezek tökéletesen
               kielégítenek, s a mit nem találnak férjüknél, azt megkeresik másutt. Csinos
               asszonynak mindig akad kárpótlása elég.</p>
				<p>- Nos... mit kivánsz hát mást?</p>
				<p>- E tekintetben semmit! Hisz mindez úgyis elmult már. Sem fogatom, sem öltözékeim,
               sem fényes háztartásom nem lesz többé, s csak arra kérlek, oszd meg velem a
               nélkülözést, ketten együtt könnyebben fogjuk azt viselni.</p>
				<p>- Nem születtem nélkülözésre, nem szoktam meg, s azok a kilátások, miket elémbe
               társz, nem nagyon kecsegtetők.</p>
				<p>Romána szomorú pillantással mérte végig férjét s elfordult tőle, nehogy elárulja a
               megvetést, melyet iránta érzett.</p>
				<p>- Igy nincs mit beszélnünk többé együtt, - mondá tompán. - Elvégeztünk mindent -
               örökre!</p>
				<p>Elemér bosszusan nézett reá, azután daczos mozdulattal hagyta el a szobát.</p>
				<p>Romána szánalommal tekintett utána. Fogat, öltözékek, fényes háztartás, gondolá
               keserűen, igen, mindez megvolt nekem és mégis boldogtalan voltam. Miért? Hisz a
               legtöbb asszony igy él. De a legtöbb asszony boldogtalan, szenved, vagy elaljasodik.
               Miért? Mert a férfiak nem ismerik, vagy nem akarják ismerni a jó házasság titkát,
               mely abban rejlik, hogy szeressenek bennünket s legyenek gyöngédek s odaadók
               irántunk... Ez jobban lánczol hozzájuk, mint a világ minden pénze, fénye, csillogása.
               Legalább az olyan asszonyokat, mint én vagyok, ki mindenből kifosztattam férjem
               által. Megcsalva, elhagyatva, kijátszva általa, nem szeretve, megvetve őt, sőt mást
               szeretve, kész volnék egész életemet mellette tölteni, csak azért, mert azt hiszem,
               hogy ez kötelességem, azon eskü értelmében, melyet neki az oltár előtt esküdtem s
               melyet ő minden lépten-nyomon megszegett! De mindennek most már vége!</p>
			</div>
			<div type="chapter">
				<head>HATODIK FEJEZET.</head>
				<p>A következő nap még zordabb és szomorúbb volt az előttevaló napoknál. Kemény hideg
               volt. Romána meleg prémes bundában állt a nagy teremben, hol a palota cselédeire
               várt, kik az ajtó előtt sírtak, megtudván, hogy asszonyuk örökre eltávozik a
               palotából, mely más birtokába ment át.</p>
				<p>Mihály, az öreg komornyik, vezette be őket. Inasok, szakács, kertész, szobaleányok
               egymásután lesütött fővel kullogtak be, kisírt szemekkel s megálltak sorban egymás
               mellett várva, hogy a grófné megszólitsa őket.</p>
				<p>- Nem akartam búcsú nélkül távozni; - kezdé Romána elfogult, reszkető hangon, - s
               azért hivattam fel mindnyájukat, hogy megmondjam, miként jó, hű cselédeim voltak,
               szolgálatukkal meg voltam elégedve, s ha körülményeim nem kényszerítenének, soha sem
               váltunk volna meg egymástól.</p>
				<p>- Vigyen magával, grófné! - kiálták sírva majdnem mindnyájan egyszerre.</p>
				<p>- Mihály megmondta maguknak, hogy ez lehetetlen, de Udalrique herczeg, e ház új
               tulajdonosa, megtartja mindnyájokat szolgálatában, s ez megnyugtat engem, mert
               szivből kivánom, hogy sorsunk változása által senki sem szenvedjen és károsodjék.
               Legyenek jó és hű szolgái új uruknak, mint voltak nekünk. A herczeg kegyes, jó leend
               irántuk, és most Isten áldja meg mindnyájokat.</p>
				<p>Elfojtott zokogás hangzott föl a csendes teremben. Kint tombolt, üvöltött a szél,
               mintha hozzá akarna járulni a bentlevő szomorúsághoz. Romána kezét, ruháját
               megcsókolták mindnyájan, azután kivonultak, s midőn az ajtó becsukódott utánok,
               Romána meghatottan állt helyén és könyek gördültek le halvány arczán.</p>
				<p>Mihály az ajtó közelében állt, mint látszott, valamit akart még mondani
               úrnőjének.</p>
				<p>- Legalább engem vigyen magával a grófné, - mondá azután zokogva. - Én már öreg ember
               vagyok, harminczhat éve a család szolgálatában, nem tudok más gazdához szokni.</p>
				<p>- Maga visszamegy az öreg grófhoz, Mihály, ő megigérte ezt nekem.</p>
				<p>- Nem, asszonyom, oda nem megyek. Örültem, midőn eljöhettem tőle. Azt az életmódot,
               mit az öreg gróf folytat, nem nézhetem, s kisért ama kastélyban engem a szegény
               boldogtalan Clementina grófné árnya, kit férje könnyelműsége vitt a sírba s kit
               szenvedni és meghalni láttam.</p>
				<p>- Maga jó ember, Mihály, s ha tehetném, nem válnék el magától. De velem nem jöhet
               senki, a komornát kivéve. Itt kell maradnia a herczegnél, ki nemesszivű, nagylelkű
               férfiú s meglássa, mily jó ura lesz.</p>
				<p>- Ilyennek ismerem én is a herczeget, s ha megtart szolgálatában, inkább itt maradok,
               mint az öreg grófhoz menjek, ha a grófné nem vihet magával.</p>
				<p>- Irok neki, megkérem, hogy tekintse hosszú szolgálatát nálunk érdemének s legyen
               kegyes és jó ura.</p>
				<p>- Köszönöm, grófné. Méltóságod puszta szava a legjobb ajánlat a herczegnél, - mondá
               Mihály s elhagyta a termet, hol Romána meglepetve pillantott utána.</p>
				<p>- Mily jelentőséggel mondá ezt, - gondolá. - Sejt ez az öreg ember valamit? Nem, nem,
               Udalrique sohasem árulta el magát, s csak puszta véletlen volt a hanglejtése, de az,
               a mit itt érzek belől a herczeg iránt, félénkké, óvatossá, sőt gyanakodóvá tesz... Ez
               a lelkiismeret nyugtalansága. Oh pedig mily igaza van e szivnek.</p>
				<p>Még egyszer körültekintett a teremben, hol minden oly ismerősen intett felé. Azután
               gyorsan letörlé könyeit. - Hátam mögött a mult, a jövő felé kell tekintenem, -
               gondolá. - Nem szabad eltántorodnom. Az erősökön csak egy valaki diadalmaskodhatik: a
               halál! Minden mással szembe kell néznünk...</p>
				<p>A mellékszoba felé sietett és Nellit hítta, ki már köpenyegben, kalapban várt reá,
               Ninával beszélgetve, ki útitáskát tartott kezében.</p>
				<p>Romána hívására azonnal beléptek és sietve mentek át a termen, le a lépcsőkön, hol az
               összegyült cselédség még egyszer üdvözölte őket, azután kocsiba szállva,
               elhajtattak.</p>
				<p>A lakás, melyet Márton ügyvéd bérelt számukra, s melyet hármuk közül csak Nina, a
               komorna ismert, ki a grófnők apró holmijait vitte már a megelőző napokban oda, az
               Andrássy-út egy mellék-utczájában volt, szép, újonan épült kétemeletes házban. Végig
               hajtatva az Andrássy-úton, befordultak az utczába, mely kétfelől fákkal szegve,
               csinos villákkal és bérházakkal beépitve, Románára kellemes hatást tett, mig Nelli
               duzzogva, komor arczczal ült helyén s egyetlen szót sem ejtett ki.</p>
				<p>Romána koronként rosszaló, majd szomorú pillantást vetett reá.</p>
				<p>- Neked nagyon nehezedre esik a palotát elhagyni, Nelli, - mondá végre szelid, nyájas
               hangon nővérének.</p>
				<p>- Képzelheted, hogy érezhetem magam, - viszonzá az, majdnem daczosan s élénk,
               szemrehányó hangon.</p>
				<p>Romána elfordítá fejét. A komorna jelenlétében nem akart válaszolni e szavakra, pedig
               oly sokat lehetett volna azokra felelni.</p>
				<p>- Miért is kellett azt elhagynunk, - folytatá heves kitöréssel a leány, nem törődve
               Nina jelenlétével, ki mindent sejtve, részvéttel tekintett úrnője halvány arczába. -
               Mi oka volt, hogy ily rögtön odahagyjuk azt! Most vége minden mulatságomnak. Bár
               maradtam volna örökre a klastromban, hol nem ismertem az élet kellemeit.</p>
				<p>- Majd visszatérhetsz oda egy időre, ha itt nem szeretsz lenni, - mondá Romána oly
               hangon, mely nővérét meglepte és elhallgattatá.</p>
				<p>Midőn megállt kocsijok a ház kapujánál, Nelli duzzogva szállt ki. Fitymálva tekintett
               körül a lépcsőházban és haladt föl a lépcsőkön, hol még minden új volt s friss mész-
               és vakolat-szaggal volt eltelve. A lakás ajtajában megpillantotta Miksát és Márton
               ügyvédet, kik már vártak reája, s midőn Miksa nehány szál rózsát nyújtott át neki,
               arcza felderült és vége volt minden rossz kedvének.</p>
				<p>- Mily öröm e szomorú kocsikázás után s mily meglepetés önt látni e félreeső helyen!
               - kiáltott fel Nelli. Köpönyeget, kalapot a legelső székre dobta s
               körültekintett.</p>
				<p>- Nem is oly rossz ez a lakás, mint gondoltam, - mondá, az ablakhoz futva. - Közelebb
               vagyunk a mennyországhoz mint azelőtt, de nyáron, ha a fák zöldek lesznek, szép a
               kilátás s illatot árasztanak még a padláslakásokba is.</p>
				<p>- A nyáron! - kiáltott fel Miksa. - A fák illatát majd Ófalun fogják szívni; atyámhoz
               megyünk falura, mihelyt Romána itt dolgait elvégezte.</p>
				<p>- Ófalura? - kérdé Nelli kellemetes meglepetéssel.</p>
				<p>- Papa ma még eljön hozzád, - mondá Miksa, sógornőjéhez fordulva, - megkérni, hogy
               jöjj oda, s hogy meghatározzuk az indulás napját.</p>
				<p>- Ez pompás gondolat! - kiáltott fel Nelli, de hirtelen elhallgatott, mert nővére
               komoly arczán semmi biztatót sem látott, ki lassan oldozta fel kalapja szalagjait s
               az egész idő alatt hallgatott.</p>
				<p>- Nemde, Romána, nem tagadod meg papa kérését? - kérdé aggódva Miksa.</p>
				<p>- Lehetetlen most elhagynunk Budapestet.</p>
				<p>- Nem ma, nem ez órában; - kiáltott fel türelmetlenül Nelli. - Ha majd készen léssz
               azokkal az unalmas számadásokkal s nyilni kezdenek a virágok. Csak legalább ne végy
               el minden reményt, hisz úgyis meg vagyunk már fosztva minden élvezettől.</p>
				<p>És nem tudva tovább uralkodni inkább haragján, mint fájdalmán, heves könyekben tört
               ki.</p>
				<p>- Csendesen, Nelli, - mondá Miksa megijedve a szenvedélyes kitöréstől, mintegy érezve
               Romána kellemetlen helyzetét s Nelli igazságtalanságát vele szemben. - Nem kell most
               semmit határoznunk. Atyám majd eljön, s akkor beszélünk a tervről. Hisz csak e
               perczben léptek ide be s már is el akarna menni. Gondolja meg...</p>
				<p>- Nézzen csak Romána arczára! - kiáltá hevesen a leány. - Én már ismerem ezt a
               kifejezést s tudom, hogy nem lesz a faluramenetelből semmi.</p>
				<p>- A grófnénak most nem lehet jó kedve, - sietett közbeszólni az ügyvéd. - A nyár még
               messze van s ki tudja, mi minden történhetik addig.</p>
				<p>Romána hálásan pillantott reá, ki megkimélte őt a felelettől. Azután megnézték a
               lakást, mely öt szobából s előszobából állt és mindent tisztának, csinosnak,
               ízlésesnek találtak.</p>
				<p>Egy idei társalgás után Aszlaghy kapitány és neje jöttek Romána látogatására,
               üdvözölni őt új lakásában. Amália attól tartott, hogy barátnője nagyon levert lesz, s
               vigasztalni szándékozott őt, de meglepetve látta, hogy az nyugodt, majdnem derültebb,
               mint az utolsó időben a palotában volt, és ennek teljes szivéből örült s ezen öröm ki
               volt fejezve vonásain.</p>
				<p>A társalgás leginkább közönyös tárgyakról folyt, mindenki őrizkedett valami olyat
               megpendíteni, a mi a grófné látszólagos nyugalmát megzavarhatta volna.</p>
				<p>Az ügyvéd nem sokára távozott. Miksa és Nelli félrevonulva, halkan társalogtak
               együtt, Aszlaghy kapitány útjáról, a csendes Oczeánról, Khináról, hol legutóbb
               tartózkodott, beszélt. De férj és nő észrevette, hogy Romána gyakran mélázva tekint
               maga elé, mintha a beszédet nem is hallaná.</p>
				<p>- Én is szeretnék elmenni Budapestről, - mondá azután egyszerre, minden bevezetés
               nélkül. - De fájdalom, erre most nem gondolhatok.</p>
				<p>- Miért nem, - mondá, meghallva szavait Nelli. - Sőt ellenkezőleg, most volna a
               legalkalmasabb idő déli vidékre menni. Nemde, Miksa, ön is velünk jönne, ha
               Románának nincs kedve Ófalura menni.</p>
				<p>- Kétségkivül. Azaz ha Romána...</p>
				<p>- Megengedné, - egészité ki az ifjú félbenmaradt mondatát Nelli.</p>
				<p>- Majd beszélünk még erről, - mondá Romána kitérőleg.</p>
				<p>Mindnyájan észrevették, hogy hangja reszket, hogy ideges és türelmetlen kezd
               lenni.</p>
				<p>Az Aszlaghy-pár búcsúzott, Romána a mellékszobába vonult s rövid ideig Miksa és Nelli
               egyedül voltak.</p>
				<p>Kevés idő mulva az öreg Szaniszlóy gróf lépett a szobába, ki pár napig távol volt a
               fővárostól. Visszaérkezve s a palotába hajtatván, megtudta, mi történt és azonnal
               Romána látogatására sietett.</p>
				<p>Arcza halvány, zavart volt s nagy felindulás látszott rajta.</p>
				<p>- Azonnal előhívom nővéremet, - mondá Nelli s a mellékszobába futott.</p>
				<p>Szaniszlóy egy közel álló székbe dőlt.</p>
				<p>- Nem hittem volna, hogy ezt megérem, - mondá elfojtott hangon. - Ez a szégyen! Mit
               fognak mondani ismerőseim, mit az egész világ!</p>
				<p>- Ne törődjünk velük, atyám! Gondoljunk inkább arra, mint lehetne Románát rábeszélni,
               hogy hagyja el a fővárost s jöjjön hozzánk falura.</p>
				<p>- Ezt akarom tenni. De végre is, Miksa, azt sem tudom, meddig lesz még az enyém
               Ófalu, hisz tudod, hogy ki van tűzve rá az árverés.</p>
				<p>- Arra is? - kérdé meglepetve, leverten az ifjabb Szaniszlóy gróf. - Mi lesz
               belőlünk, miből fogunk élni?</p>
				<p>- Neked nem kell aggódnod, számodra megmarad Maritza, anyai részről öröklött kis
               birtokod. Nem sok, az igaz, de szerényen megélhetsz belőle.</p>
				<p>- Hát hiszi, atyám, hogy én hitelezőim megkárositásával megtartanám azt? Menjen
               minden utánuk, de nevünk maradjon tiszta s becsületünkre ne tapadjon folt.</p>
				<p>- Együgyű beszéd. Egy csepp a tengerben az a birtok. Utána megy a többinek s
               adósságainknak harmadrésze sem lesz kifizetve.</p>
				<p>- Borzasztó! - kiáltott fel Miksa, betakarva szemeit, mintha nem akarná látni az
               iszonyú jövőt. - Most már látom, hogy nem vehetem nőül Nellit s hogy Románának igaza
               van.</p>
				<p>- Ellenkezőleg, fiam. Nelli gazdag. Nálunk az előkelő ifjaknak, ha elszegényedtek,
               nem marad más hátra, mint a gazdag házasság, vagy a kártya. Ez utóbbi bizonytalan, de
               az előbbi legalább biztos segitség...</p>
				<p>- Soha! Ilyen eszközökhöz nem folyamodom. Lázasan szeretem Nellit, de lemondok róla
               inkább, minthogy vagyonából éljek s magamra vegyem azon gyanút, hogy pénzéért vettem
               nőül.</p>
				<p>- Ez a legnagyobb esztelenség, mit életemben hallottam!</p>
				<p>- Dolgozni fogok, hogy megélhessek.</p>
				<p>- Nyelvmester, vagy lovász akarsz lenni?</p>
				<p>- Majd csak akad valami számomra. Nem én vagyok az első, ki jó névvel, becsülettel
               kereste meg kenyerét. Ember leszek, ki nem szorul a mások segítségére.</p>
				<p>- Egy második Killjén báró!</p>
				<p>Miksa arczát sötét pír önté el e gúnyos szavakra, kemény szavakban kitörni készült,
               de visszafojtá.</p>
				<p>- Nem én hasonlitok hozzá, hanem Elemér, - mondá aztán elfojtott hangon, - az ön
               kedvencze, atyám, kit nem szünik meg védelmezni, s kit ha másként, ha szigorúbban
               nevelt volna...</p>
				<p>- Szemrehányásokat téssz nekem, atyádnak? Leczkéztetni akarsz te...?</p>
				<p>- Nem, atyám. Ne is beszéljünk róla. Csak annyit még, hogy Nelli kezéről még ma
               lemondok örökre. Kis birtokomat, Maritzát a havasok tövében áruba bocsátom, hogy
               adósságot törleszszek vele. Azután állást keresek s dolgozni fogok, hogy
               megélhessek, mert tisztességesebb érzéssel birok, semhogy öngyilkos legyek, s
               bátrabb vagyok, minthogy megfussak az élet küzdelmei elől...</p>
				<p>- Ellenkezőleg, Miksa, - mondá belépve Romána, s arczán régen nem látott öröm
               kifejezése ült. - Éppen igy nem kell lemondanod Nelli kezéről. Hallottam beszédedet,
               látom, hogy derék ember vagy s bizalommal teszem nővérem kezét kezedbe, mihelyt
               állásod lesz. Az ily ember, ki úgy gondolkozik és érez, mint te, csak előre mehet
               minden pályán s nejét boldoggá fogja tenni.</p>
				<p>- Köszönöm a bókot - mondá keserűen az öreg Szaniszlóy gróf. - Ha hallottad
               beszédünket s Miksát igy itéled meg, ép nagyon rossz fogalmaid lehetnek rólam.</p>
				<p>- Nem, atyám, - viszonzá szeliden Romána. - A mit ön mondott, az a multak
               tradiczióinak kifejezése. Miksa fiatal ember, változtak az idők, s neki a korral
               haladni kell, a fejlődő eszméket követni; ma már dolgozni kell mindenkinek, s ebben a
               romlott világban csak egy óvhatja meg az embert a rossztól: a munka és folytonos
               elfoglaltság.</p>
				<p>- Te túlzott vagy felfogásodban, - mondá zavarral az öreg gróf.</p>
				<p>- Románának teljesen igaza van, - mondá hévvel Miksa, sógornője kezét megragadva s
               melegen vonva ajkaihoz.</p>
				<p>- Mi hozta ilyen gyorsan vissza, atyám, a fővárosba? - kérdé Romána, sokkal derültebb
               hangon, mint milyet már hetek óta használt, mialatt helyet foglalt.</p>
				<p>- Nem tudtam nyugodni otthon. Szüntelenül reád gondolva, elhatároztam, hogy magammal
               viszlek Ófalura.</p>
				<p>A grófné erőltetve mosolygott.</p>
				<p>- Köszönöm jóságát, de nem hagyom el a fővárost.</p>
				<p>- Itt akarsz maradni e lakásban? itt fogadja Szaniszlóy grófné vendégeit, kik a
               pompás palotában jártak hozzá?</p>
				<p>- Mindazok kerülni fognak ezután, kik estélyeinkben, báljainkban részt vettek. Nem
               leendek kitéve annak, hogy gúnyos mosolyaikat lássam sorsom változása fölött.
               Elvonulva fogok élni a nagy világtól Nellivel, kit úgy is nem sokára elveszitek.</p>
				<p>- Ne hidd, hogy a világ oly könnyen feledjen valakit, ki hozzád hasonló - viszonzá
               élénken Miksa. - Keresni, kutatni fogják elvonultságát, s előbb tisztában lesznek
               azzal, mint gondolnád.</p>
				<p>- Igy legalább érdekes leszek nekik. Az embereknek csak érdekeseknek kell lenni, és a
               szívnek még ma is hajlandók mentséget találni, - viszonzá Romána önkénytelen
               gúnynyal.</p>
				<p>- Én öreg ember vagyok s más tapasztalatokat tettem a világban. Az embereknek csak az
               az érdekes, a kit fény és jólét vesz körül, minden más iránt érzéketlenek.</p>
				<p>- Csalódik, atyám. Én az ellenkezőt tapasztaltam. Engem legalább mindig vonzott és
               bensőleg érdekelt az, a ki szenvedett.</p>
				<p>- Te nem hasonlíthatod össze magadat másokkal s tapasztalataid úgyszólván csak
               elmélkedésen alapulnak. Kevés alkalmad volt ismerni a világot, hogy itélhess róla, -
               mondá leverten az öreg gróf.</p>
				<p>- Csalódik ebben; kevés asszony ismeri úgy az életet, mint én, ki csak azért birtam
               eddig fentartani magamat, mert azt hiszem, hogy a szenvedést mutatni gyávaság, s ki
               meg vagyok győződve, hogy annak elrejtésében rejlik az erő.</p>
				<p>Szaniszlóy önkénytelenül lesüté fejét, hallgatott, e nyugodtan kiejtett szavak éles
               vádként hatottak reá.</p>
				<p>Miksa nyugtalan mozdulatot tett.</p>
				<p>- Jobb nem beszélni ezekről, - mondá gyorsan. - Mindaz hátunk mögött van már,
               reméljük, hogy jobbat hoz a jövő.</p>
				<p>- Miért ne beszéljünk arról, a mi belsőnket foglalkoztatja? Mi hárman ugyanegy nyomás
               alatt szenvedünk, s jobb, ha őszinték vagyunk egymás iránt, legalább nem kivánunk oly
               dolgokat egymástól, a mik lehetetlenek...</p>
				<p>- Mit értesz ez alatt?</p>
				<p>- Többek között azt, hogy elhagyva ezt a lakást, Ófalura menjek.</p>
				<p>- Mi gátolna ebben, ha akarnád?</p>
				<p>- Mily czímen mennék oda?</p>
				<p>- Mint menyem, ki eddig is ott töltötte a nyárnak egy részét. Mi változott azóta?</p>
				<p>- A sorsomban beállott nagy változást már magában az mutatja, hogy itt vagyok. És hol
               van az, kinek engem Ófalura kellene kisérni, hol van, kinek oldalánál látva,
               mondhatná atyám: mint menyem jösz oda?</p>
				<p>- Hol van Elemér? - kérdé meglepetve az öreg Szaniszlóy, mintha csak most lett volna
               figyelmes annak távollétére.</p>
				<p>- Kérdezze Miksát.</p>
				<p>- Elutazott, - viszonzá az leverten.</p>
				<p>- Elutazott?... hová, mily czélból?</p>
				<p>- Elemér nem mutatta magát, mióta egy hosszú párbeszédünk volt együtt. Ennek
               befejezése után ő úgy látszik megszünt magát nős embernek tekinteni, - mondá keserűen
               Romána.</p>
				<p>- Ne beszéljünk róla, - ismétlé nyugtalanul Miksa.</p>
				<p>- Sőt jobb, ha mindent elmondunk. Elemér elutazott kedvese után, ki megszökött tőle
               valakivel. Azon személy után indult, hogy visszahozza magával, vagy talán, hogy vele
               maradjon.</p>
				<p>- Ez rágalom! - kiáltott fel zavarral az öreg gróf; tudta, hogy fia mindenre képes,
               de Románának nem akarta ezt mutatni.</p>
				<p>- Mindenki tudja a városban, s hozzám, nejéhez is eljutott a hír.</p>
				<p>- Ez lehetetlen!</p>
				<p>Miksa lesütött fővel hallgatott.</p>
				<p>- Most láthatja atyám, hogy óhajtását nem teljesíthetem.</p>
				<p>- Megyek és sürgönyzök neki! - kiáltá helyéről felugorva az öreg gróf. -
               Megparancsolom, hogy térjen vissza azonnal, külömben...</p>
				<p>Hirtelen elhallgatott. Tehetetlennek érezte magát. A «külömben» szó után semmi sem
               következett. Ki volt merítve minden. Elemér jelleme, tettei minden következtetést
               engedtek, jövője teljesen reménytelen volt; még az atyai szeretet vakságának is be
               kellett azt látni.</p>
				<p>- Ne fáradjon, - mondá nyugodtan a grófné. - Kár volna itt egyetlen lépést tenni; az,
               a mit ön jóvá tenni óhajt, lehetetlen. Elemér nem az az ember, kire hatni
               lehetne.</p>
				<p>- Te sötétebben itélsz, mint kellene, Romána! - kiálta majdnem kétségbeesve
               Szaniszlóy, azután Miksához fordult. - Hol van Elemér, merre utazott? Neked tudnod
               kell...</p>
				<p>- Azt mondják Marseillebe utazott, nem beszéltem vele, senki sem látta elutazása
               előtt.</p>
				<p>- Sürgönyzök neki s ha kell, utána megyek. Ő nem rossz, de könnyelmű és
               meggondolatlan, - mondá Szaniszlóy, s kalapját véve és Románát gyorsan futólag
               köszöntve, elhagyta a szobát, hol nemsokára Nelli jelent meg és szokott élénk
               társalgásával más tárgyakra terelte a beszédet.</p>
			</div>
			<div type="chapter">
				<head>HETEDIK FEJEZET.</head>
				<p>Napok, sőt hetek multak de Elemér nem mutatta magát a neje lakásán.</p>
				<p>Midőn Romána azt állítá ipjának, hogy régi ismerősei, barátai kerülni fogják sorsa
               változása miatt: csalódott. A világ, bár sok kegyetlenségre képes, mind amellett tesz
               kivételeket olyanok iránt, kik jellemben, modorban, egyéniségben Románához hasonlók,
               s kik sohasem vétve senki ellen, csak jó emléket hagytak maguk után. Éveken át látták
               Románát némán szenvedni, megadással tűrni sorsát, látták azt a tiszta útat, melyen ez
               a nő, megcsalva, elhagyatva férje által, haladt. Sem közöny által, sem áljókedvvel
               nem hívta ki a bosszankodást és megrovást. Eltalálta a helyes középutat. Részt vett
               mindenben nővére kedveért, de nemes komolysággal viselte sorsát a nélkül, hogy
               valakinek valaha szomorúsága vagy panaszával terhére lett volna. Férjéről sohasem
               beszélt. Nem akarta az embereket megbotránkoztatni azzal, hogy e méltatlan nevet
               ajkaira vegye s önmagát megalázza a szánalmas pillantásokkal, mik Elemér nevének
               kiejtését felidézhettek volna. Mindenki tudta, hogy az már régen nem volt neki
               férje.</p>
				<p>Midőn a palota eladásának története köztudomású lett, mindenki megtudta annak
               részleteit, s Romána általános csodálat tárgya lett. Ki akarták iránta mutatni
               részvétöket, csodálatukat, rokonszenvüket, s kis lakása valóságos ostrom tárgya lett.
               Egymást érték a csendes utczában a kapúja előtt megálló elegáns fogatok, látni
               kivánták a hősnőt, ki méltatlan férjeért lemondott mindenről. A szegénységet választá
               inkább, semhogy nevét odadobja a botránynak, szégyennek s nővére vagyonából csak egy
               fillért is feláldozzon. Azonkivül igazán kedvelte és szerette őt mindenki. Nemes
               magatartása, szelíd modora megnyerte számára a sziveket. Szépsége nem keltett
               írígységet, mert soha sem kérkedett vele, nem is látszott tudni, hogy bir e nagy
               kincscsel. Jó, elnéző volt mindig mindenki iránt. Sem büszkeség, sem
               kiméletlenséggel sohasem sértett senkit, s ez volt azon biztosíték, mit már előbb
               mintegy öntudatlanul szerzett meg magának. És ez most bőven kamatozott számára.</p>
				<p>Jól esett neki ez a részvét, melegség és rokonszenv. Keveseket fogadott, de örömmel
               látta összes régi ismerőseinek névjegyét, kik ez által részvétüket akarták neki
               kifejezni. Kis társasága Aszlaghyék, Miksa és olykor Udalrique herczegből állt, kik
               nála tölték az estét; kellemes csevegéssel mult az idő, s a mennyiben helyzetében
               lehetett, boldognak és nyugodtnak érezte magát szerény körülményei között. Majdnem
               szemrehányást tett magának, hogy meg kellett vallania, miként sorsa változása nemcsak
               nem tette boldogtalanabbá, sőt kellemes hatással volt reá, s örömmel tekintett az
               esték elé, midőn kedves társaság gyűlt össze körülötte és nem volt kénytelen zajos
               társaságban résztvenni, hol hosszú idő óta belső fájdalmával már oly idegennek érezte
               magát.</p>
				<p>Egy napon egyedül volt szobájában, midőn komornája az öreg Szaniszlóy grófot
               jelenté.</p>
				<p>Mióta ama kellemetlen társalgás után a gróf elrohant tőle, hogy fiának sürgönyözzön s
               azt visszatérésre birja, nem találkozott ipjával és azt remélte, hogy az már nem is
               keresi fel őt többé. Ez a mai váratlan látogatás megzavarta Románát és megdöbbenté
               őt. Nem utasíthatta vissza, ki név szerint még mindig ipja volt; erőltetett
               nyájassággal fogadta tehát és igyekezett ellenszenvét legalább nem mutatni az öreg
               könnyelmű ember iránt, ki fia jellemének rosszaságát nagyban elősegíté azzal, hogy
               sem jó példát nem adott neki, sem pedig fiát már gyermek és ifjú korában nem
               igyekezett korlátozni.</p>
				<p>- Tegnap este érkeztem vissza, - kezdé Szaniszlóy, helyet foglalva menye közelében -
               és első dolgom volt felkeresni téged s kérésemet megújítani, hogy jöjj hozzám
               Ófalura; ott voltam s minden készen áll fogadásodra.</p>
				<p>- És nékem újra nemet kell mondanom. Dolgaimat rendbe szedtem, és nyugodtan élek itt.
               Kis lakásomat megkedveltem. Falura menni még korán is volna. A természet még alszik,
               a kikelet messze van s a levéltelen fák és száraz ágú bokrok szomorú hatást tennének
               reám.</p>
				<p>- Végleg szakítani akarsz velünk?</p>
				<p>- Miksa naponként nálunk van, ez legnagyobb jele, hogy közel és kedves rokonnak
               tartom őt.</p>
				<p>- És miért idegenkedel tőlem? Nem voltam-e mindig jó atyád, ki soha egyetlen tettel,
               vagy szóval sem bántottalak?</p>
				<p>Romána önkéntelen meghatottsággal tekintett reá. Csak most tűnt fel neki az öreg
               ember szenvedő kifejezése s elképzelé azon fájdalmat és csalódást, mit annak éreznie
               kellett.</p>
				<p>- Nem idegenkedem öntől, - mondá szeliden s melegebben, mint talán akarta volna; de
               jó szive minden szenvedés láttára részvétre gerjedt. - Ez kemény és túlhajtott
               elnevezése azon szomorúságnak, mit látása bennem minden találkozásnál felidéz. Ki
               kell mondanom, hogy teljesen szakítani akarok a multtal, és ez az ok, hogy szives
               ajánlatát nem fogadhatom el.</p>
				<p>- Válni akarsz Elemértől?</p>
				<p>- Nem vált-e el ő már tőlem?</p>
				<p>- Férjhez menni Udalriquehez, mert csak ez lehet czélod?</p>
				<p>- Erre még nem gondoltam.</p>
				<p>- Sőt meg vagyok győződve, hogy régen szereted őt, - folytatá fellobbanó haraggal és
               keserűséggel Szaniszlóy gróf. - Talán régebben, mint szabad
               lett volna.</p>
				<p>- Nem veszem rossz néven szavait, mert ezt csak a keserűség mondatja önnel.</p>
				<p>- És a meggyőződés! Pedig esküszöm, Romána, hogy ez az ember soha sem lesz
               férjed.</p>
				<p>- És ki korlátozhatna ebben, ha szabad leszek?</p>
				<p>- Én és Elemér, ki nem fog tőled elválni törvényesen.</p>
				<p>- Elemér tehet, a mi neki tetszik, én nem gondoltam még a jövőre.</p>
				<p>- Most nem mondasz valót s ez megdöbbent és elkeserít engem, ki ajkaidról soha sem
               hallottam mást, mint a legszentebb igazságot eddig.</p>
				<p>- Ezután is azt fogja hallani. A mit mondtam, az tiszta valóság. Elemér felbontá
               házasságunkat, de hogy mit akar ezután még tenni, azt ő határozza el. Rám nézve
               minden közönyös. Elfáradtam a hosszú küzdelemben. Önökre bízom a jövőt.</p>
				<p>E szavak észre téríték és lefegyverzék a grófot.</p>
				<p>Nem birt sok észszel, azonkivül egész élete önzésből állott, de most egy homályos
               kérdés támadt bensejében: vajjon szabad-e, van-e joga ezt a boldogtalan nőt egész
               életére szerencsétlenné tenni s oly emberhez lánczolni, mint Elemér? Önkénytelen
               szégyenérzet fogta el. Habozva, szó nélkül szemlélte a halvány, szép, szenvedő
               vonásokat és nem talált szavakat a harcz tovább folytatására.</p>
				<p>Valószinűleg szó nélkül vette volna kalapját és távozik, ha e perczben a komorna
               Udalrique herczeget nem jelentette volna.</p>
				<p>Ez a név új dühbe hozta lecsillapult haragját.</p>
				<p>- Mindig ez az ember! - sziszegé fogai között s még inkább elkeseríté annak
               látása.</p>
				<p>Udalrique szokott derült, kellemes mosolyával lépett be. Erő és szépség voltak
               kifejezve külsején, a férfi nemes öntudatával hajtá meg magát Romána előtt. Homlokán
               a nyugalom fölénye ragyogott, mely minden oly embert jellemez, ki biztosan halad az
               élet kiszabott egyenes útján, kinek nincs mitől tartania, mert soha sem tért le a
               helyes útról és a kötelesség ösvényéről. Szaniszlóy kétségbeesett írigységet érzett
               őt látva, ezt a modern Ulyssest, kiért a nő, Penelope módjára, éveket várna, mert
               bízhatnék benne s mert az ilyen férfi szerelme a nő oltalma, vára, életének jutalma,
               koronája!</p>
				<p>A herczeg meglátva Szaniszlóyt, hideg udvariassággal köszönté, de a gróf
               elkeseredésében azt találta, hogy az őt semmibe sem vette. Sőt annyira ment, hogy
               Udalrique üdvözletén kicsinylést, megvetést vélt látni.</p>
				<p>- Meg akartam kérdezni grófné, - kezdé helyet foglalva Udalrique, - hogy ily szép
               időben nem kivánna-e Nelli comtessel kikocsizni?</p>
				<p>- Köszönöm, herczeg, ma nem megyek.</p>
				<p>Udalrique látva a grófné halvány arczát, önkénytelen szemrehányó pillantást vetett
               Szaniszlóyra, ki kalapját kezében tartva, mozdulatlanul, komoran állt helyén.</p>
				<p>- Azt hiszem e sétakocsizásra csak nekem vagy Miksának volna jogunk felhívni
               menyemet, - mondá alig fékezhetve dühét.</p>
				<p>A herczeg meglepetve pillantott reá. Percz alatt világos volt előtte a gróf
               kedélyállapota s némán fordult el tőle.</p>
				<p>Ez még inkább felharagítá ellene Szaniszlóyt.</p>
				<p>- Egyáltalában ön nagyon különös szerepet játszik itt, herczeg, - folytatá megrovó,
               gúnyos hangon. - Nagyon szeretném tudni, mi czélja önnek gyakori látogatásával Szaniszlóy grófnénál?</p>
				<p>- Nem értem e kérdést, melyet külömben csak a grófné intézhetne hozzám.</p>
				<p>- Én pedig felszólitom, hogy feleljen.</p>
				<p>- És ha megtagadnám a feleletet?</p>
				<p>- Én mint a család feje kérdezem ezt, ki fia visszatértéig köteles annak nejét a
               tolakodók ellen védelmezni.</p>
				<p>Romána felugrott helyéről, Udalrique arczát sötét pír önté el e szavakra.</p>
				<p>- Nem tudom, mi czélja e szavaknak, - mondá elfojtott haraggal Udalrique, - de kérnem
               kell, hogy kimélje a grófnét ily jelenetektől, ha oltalmazójának hirdeti magát.</p>
				<p>Szaniszlóy felelni akart.</p>
				<p>- Én pedig arra kérem, atyám, hagyja el azonnal lakásomat, hol nem tűrhetem, hogy
               vendégemmel ily módon bánjanak.</p>
				<p>Romána hangja erélyes, szavai határozottak voltak.</p>
				<p>- Igy beszélsz velem, férjed atyjával? - kérdé keserű dühvel Szaniszlóy.</p>
				<p>- Kénytelen vagyok ezt tenni. Ez az én lakásom, Udalrique
               herczeg az én vendégem, s kénytelen vagyok minden őt illető
               sértést magamra venni.</p>
				<p>Komoly, parancsoló hangon ejté ki e szavakat, de a nagy izgatottság elvette erejét.
               Ingadozni érzé maga alatt a földet, azt kellett hinnie, hogy elájul s a legközelebb
               álló szék karjába kapaszkodott, hogy el ne essék.</p>
				<p>- Rosszul van? - kérdé hozzá ugorva Udalrique.</p>
				<p>- Nagyon rosszul... - dadogá Romána.</p>
				<p>- Szabadba vezetlek, - mondá hozzá sietve Szaniszlóy, karját nyujtván neki.</p>
				<p>A fiatal nő szomorúan, hidegen pillantott rajta végig s a herczeg karjába ölté kezét,
               ki a szerető sziv gyengédségével vezette őt a küszöbig s megnyitá előtte az ajtót,
               mialatt Szaniszlóy megdermedve állt helyén.</p>
				<p>- Ime, gróf Szaniszlóy, itt a válasz, - mondá Udalrique. - Gyakran egy mozdulat, egy
               tekintet többet mond minden szónál!</p>
				<p>- Hallgassa meg herczeg, a mit most mondok, - kezdé Szaniszlóy fenyegető hangon, de
               teljesen legyőzve előbbi dühét. - Esküszöm, hogy Romána soha sem lesz az ön neje. És
               ha ezt az esküt véremmel kellene megváltanom, sem haboznám! Ehhez tartsa magát és
               tartsa emlékezetében eskümet. Romána férjes nő, kihez nem szabad önnek közelednie,
               azért tanácslom, tartsa tőle távol magát, vagy...</p>
				<p>Az utolsó szavakat elharapta, mialatt a herczeg helyeslőleg intett fejével,
               bizonyságául annak, hogy e tanácsot tudomásul vette. Hideg, büszke és gúnyos
               pillantása azonban kifejezé, hogy mennyire szándékozik azt követni.</p>
				<p>Szaniszlóy elhagyta a szobát és sietve ment le a lépcsőn, midőn Mihályt látta
               szemközt jönni, ki megpillantva őt, levette kalapját s bizonytalanul állt meg
               előtte.</p>
				<p>- Jó, hogy találom, - mondá erőt véve nagy felindulásán a gróf. - Beszédem van
               magával. Keressen fel mielőbb a szállodában.</p>
				<p>- Parancsára, méltóságos úr.</p>
				<p>- De mit keres itt, mi hozza a grófnéhoz?</p>
				<p>- Meg akarom tőle kérdezni, hová szállittassam a palotából a nagy podgyászt, mert az
               még mindig ott van. Ide, vagy Ófalura, mint azt akkor nekem méltóságod rendelte.</p>
				<p>- Szállittassa Ófalura. Ne is menjen fel, a grófné nem jól érzi magát.</p>
				<p>- De mégis szeretném tudni...</p>
				<p>- Mindenek előtt pedig jöjjön hozzám, sürgős és fontos ügyben kell beszélnünk,
               melytől mindnyájunk nyugalma függ s különösen Romána grófné boldogsága.</p>
				<p>- Akkor ott leszek mielőbb. Érte bármily perczben a tűzbe mennék.</p>
				<p>- Úgy, úgy, öreg! Tudtam, hogy számíthatok magára, ki harmiczöt éve, hogy
               családunkban szolgál.</p>
				<p>E szavak után Szaniszlóy futva rohant le a lépcsőkön, Mihályt ott hagyva helyén, ki
               gondolkodva tekintett utána s nem tudta elhatározni, felmenjen-e vagy kövesse rögtön
               az öreg gróf parancsát.</p>
				<p>- Ha már itt vagyok, fel is megyek, gondolá. Megtudom, hogy vannak a grófnők? -
               Felfelé haladva, mostani urát, a herczeget találta a küszöbön, ki akkor lépett ki az
               ajtón.</p>
				<p>- Mihály? - kérdé az meglepetve. - Mi hozza ide?</p>
				<p>A komornyik megmondá jövetelének okát s találkozását az öreg gróffal s annak
               rendeletét, hogy a podgyászt Ófalura küldje. A parancsot, hogy Mihály keresse föl őt
               haladék nélkül, elhallgatta.</p>
				<p>- Ne tegyen addig semmit, mig a grófnéval nem beszélt, - mondá Udalrique. - A
               podgyász elküldése nem sietős.</p>
				<p>E szavak után elváltak.</p>
				<p>Mihály fölment, hogy a grófnéval beszéljen, de Nina, a komorna azt mondta neki, hogy
               úrnője rosszul van, legfeljebb a comtessehoz vezetheti be.</p>
				<p>- Úgy holnap jövök, - viszonzá Mihály. - A comtesse úgy sem tudna választ adni
               kérdésemre s a dolog nem sietős.</p>
				<p>Köszönt és menni akart. De a komorna kiváncsi arczczal állta útját.</p>
				<p>- Mit tud Elemér grófról? - kérdé tőle.</p>
				<p>- Semmit, kedves kiváncsi kisasszony.</p>
				<p>- Mintha a föld nyelte volna el, úgy tűnt el a fővárosból.</p>
				<p>- Elutazott.</p>
				<p>- De hova és kivel? nagyon különös dolgokat beszélnek...</p>
				<p>- Ne törődjenek vele.</p>
				<p>- Jó, jó, Mihály úr, magától nem tud meg az ember semmit, - viszonzá neheztelve a
               komorna. - Pedig fogadni mernék, hogy meg tudná mondani, ha akarná.</p>
				<p>- De nem akarom, - viszonzá nevetve Mihály, mialatt kilépett az előszobából.</p>
			</div>
			<div type="chapter">
				<head>NYOLCZADIK FEJEZET.</head>
				<p>Romána nehány napig gyengélkedett s kivéve Miksát és Aszlaghy Amáliát nem fogadott
               senkit. Udalrique napról-napra tudakozódott Romána hogyléte felől, de mindig azt a
               választ nyerte, hogy a grófnénak, bár nem beteg, a legnagyobb nyugalomra van
               szüksége.</p>
				<p>A herczeg, bár meleg és heves természettel birt, ezúttal mindig igyekezett legyőzni
               szenvedélyességét s a keserűséget a fölött, hogy Románát nem láthatta. Nyugodt,
               higgadt és csendes akart lenni s várni mig a grófné leküzdi előitéleteit s mint ő
               nevezte: képzelgéseit a női kötelességekről. Tudta, hogy Romána szereti őt, tudta,
               hogy férjét meg kell vetnie s igy volt türelme várakozni, mert a végeredmény nem
               lehetett más, mint a reá nézve várva-várt boldogitó »igen« szó.</p>
				<p>Ha már Románát nem láthatta, majdnem naponként felkereste Aszlaghyékat, hol Amáliával
               róla beszélhetett; a kapitányné örömmel mondott el neki minden apróságot, mert meg
               volt győződve, hogy barátnéját csak oly férfi tehetné boldoggá, mint Udalrique.</p>
				<p>Az utolsó találkozás után az öreg Szaniszlóy grófot nem látták többé, mindenki meg
               volt győződve, hogy elutazott fia, Elemér után, ki eltünése óta nem hallatott
               magáról. Miksa sohasem emlité atyját Romána vagy Nelli előtt, de Udalriqueról sem
               beszélt, mert bár tisztelte, bámulta a herczeget, nem volt ment némi keserűségtől
               iránta, tudva, hogy sógornője szivét és szerelmét birja, melyre úgy hitte, ha
               Elemérnek nem is, de nekik, a családnak kizárólagos joguk van. Inkább írigy volt reá,
               mint féltékeny. Románát ő is imádta, mint mindenki a ki ismeré s értékét fölfogni
               birta, és ha arra gondolt, hogy ez a kincs reájuk nézve el fog veszni, hogy más férj
               mellett más család tagja lesz, kettős keserűséget érzett bátyja iránt, ki ezt a
               rendkivüli asszonyt nem tudta megbecsülni; írigy volt Udalriquera, kiről meg kellett
               vallania, hogy Románát boldoggá fogja tenni.</p>
				<p>Ez érzelmek miatt kerülte a herczeget; örült, hogy nem kell vele megosztani a két nő
               társaságát, kiket majdnem egyformán szeretett s kik most nem beszéltek arról, hogy
               kezdje meg a válás próbaévét. Mintha szükségük lett volna reá, ki egyedüli bizalmas
               emberük volt visszavonultságukban, és Aszlaghyékat kivéve, egyedül látogatója
               csendes házuknak.</p>
				<p>Nehány nap mulva azután, hogy Mihály a podgyász kérdése miatt felkereste volt Romána
               grófnőt, újra eljött s most bebocsátották volt úrnőjéhez, ki szerette az öreg szolgát
               s mindig kegyes volt iránta.</p>
				<p>Mihály elmondá jövetelének okát, de oly nyugtalan és szórakozott modorban, mely
               feltűnt a grófnőnek s azért nem mulasztotta el megkérdezni annak okát.</p>
				<p>- Miért oly levert és rosszkedvű, Mihály? - kérdé tőle. - Remélem, meg van elégedve
               szolgálatával.</p>
				<p>- Tökéletesen, asszonyom, - viszonzá az gyorsan, határozottan. - A herczeg a
               legnemesebb szivű ember a világon s én nem engedek ellene semmit tenni vagy
               mondani...</p>
				<p>Romána meglepetve tekintett reá.</p>
				<p>- Nem értem, mit akar mondani, Mihály, ki akarna a herczeg ellen valamit tenni?</p>
				<p>- Csak úgy beszédképen mondtam ezt. A herczegnek is vannak ellenségei, mint
               mindenkinek, s neki több lehet, mint másnak, mert keveset árthatnak neki s nem igen
               férhetnek hozzá.</p>
				<p>- Hogy érti ezt? - kérdé Romána nyugtalanul, mert az öreg becsületes komornyikot úgy
               ismeré, mint a ki sohasem szokott ok nélkül beszélni.</p>
				<p>- Nem mondhatok többet, asszonyom. Talán ennyit sem kellett volna. Azonban
               fordulhatnak elő oly dolgok az életben, hol méltóságod vissza fog gondolni e
               szavakra, miket az öreg Mihálytól hallott. És akkor megtudja azt, a mit én bővebben
               nem mondhattam meg.</p>
				<p>Nelli, ki kézimunkával elfoglalva ült s végig hallgatta e társalgást, csodálkozva
               függeszté szemeit az öreg szolgára, kit még sohasem hallott ily hangon s a maihoz
               hasonló modorban beszélni. Megfoghatatlanok, érthetetlenek voltak neki annak szavai,
               de hogy valamely irányban nagy jelentőséggel birtak, abban sem ő, sem Romána nem
               kétkedtek. Azért szokott fiatalos hevével gyorsan közbeszólt, mielőtt nővére
               felelhetett volna.</p>
				<p>- Ha már annyit mondott, Mihály, jobb, ha egészen őszinte irántunk. Látjuk, hogy tud
               valamit, a mit nem akar megmondani, de a herczegre vagy a grófnéra veszélyt lát ama
               titokban s figyelmeztetni kiván arra. Nem igy van?</p>
				<p>- Igenis, comtesse. Ezt nem tagadom. De ha többet mondanék, valakinek bizalmával
               visszaélnék s ezt nem tehetem és nem akarom tenni.</p>
				<p>- Fogadása tiltja, hogy szóljon?</p>
				<p>- Nem! Ezt nem állithatom, mert hazudnám. De becsületérzésemmel nem férne össze,
               bár...</p>
				<p>- Nos, miért hagyja félbe mondatát?</p>
				<p>- Meggyőződésem szerint sokan nem érdemesek arra, hogy titkukat elhallgassam, de még
               sem akarok áruló lenni. Majd az idő eligazít mindent.</p>
				<p>- Dehát mit kell neki eligazítani?</p>
				<p>- Nem mondhatok többet. És most azt szeretném tudni, hova szállittassam a málhát,
               mely még a palotában maradt?</p>
				<p>- Ide, Mihály, mindent ide. Hova küldhetné máshova? - mondá Romána.</p>
				<p>- Az öreg gróf azt mondá Ófalura, hová méltóságtok nemsokára menni fognak.</p>
				<p>- Mikor beszélt a gróffal?</p>
				<p>- A multkor itt az előszobában, midőn ugyane kéréssel voltam itt, de nem bocsátottak
               be, mert méltóságod beteg volt. Azután később nála voltam a szállodában...</p>
				<p>- Azóta nem látta őt?</p>
				<p>- Ugy tudom elutazott, legalább akkor igy mondta s nem kétkedem, hogy ez volt
               szándékában.</p>
				<p>Mindezt különös hangon adta elő Mihály. Oly határozottan beszélt, mintha el lett
               volna készülve előre minden szavával és mégis nyugtalanság, tétovázás látszott
               rajta, mi mind különösebb s feltünőbbé tette viseletét a hölgyek előtt. Távozása után
               meglepetve tekintének egymásra s hosszasan tárgyalták annak szavainak lehető
               értelmét.</p>
				<p>- Mit tud, és kiről vagy kikről beszélt? - kérdé gondolkodva Romána. - Még sohasem
               láttam igy ez egyenes s hű, igaz jellemű embert.</p>
				<p>- Engem nyugtalanitanak szavai, - tevé hozzá Nelli s eldobva kézi munkáját, az
               ablakhoz lépett.</p>
				<p>- Most ment ki a kapun, lassan, lesütött fővel halad... Az utcza sarkán Miksával
               találkozott, élénken beszélnek. Csak nem őróla beszélt? - kiáltá egy kellemetlen
               gondolattól megkapatva.</p>
				<p>- Minő beszéd? - mondá hasonlón elhagyva helyét Romána, de ugyanazon perczben az ajtó
               nyilásának zörejére visszafordult és Aszlaghyt nejével látta belépni.</p>
				<p>Örömest sietett elébük és a két barátné melegen ölelé meg egymást.</p>
				<p>- Egészen jól vagy? - kérdé Amália Románától, mialatt helyet foglaltak. Aszlaghy
               pedig ez alatt Nellivel beszélgetett.</p>
				<p>- A mennyiben nyugalmam visszatért, s pár nap óta nem estem át semmi rázkódtatáson és
               ez helyzetemben mindig nyereség.</p>
				<p>- Pedig most egy kellemetlen kérdést kell hozzád intéznem nagybátyám részéről, -
               mondá elfojtott hangon Amália.</p>
				<p>- Tedd kérlek gyorsan, ha nem kerülhetjük el és kellemetlen, - mondá Romána.</p>
				<p>- Lehetetlen elhallgatni grófné, - mondá Aszlaghy kapitány a hölgyekhez lépve. -
               Örömmel tettük volna, de csak kegyed tudhatja a valót azon követelésre nézve, mit
               Killjén báró támaszt férje ellen; egy pár fekete lóról van szó, melyeket Elemér
               elutazása előtt állitólag egy nappal vásárolt számára.</p>
				<p>- Egy pár fekete lovat?... nem emlékezem. De ha Killjén mondja, úgy bizonynyal
               igaz.</p>
				<p>- Ellenkezőleg, én nem hiszem. Nem sokat adok Amália rokonának állításaira s félek,
               hogy ez hasonlít azon követelésekhez, miket némely kereskedő valamely halálesetnél
               szokott támasztani, midőn az illetőtől már nem lehet a valót s a tartozás fönn-
               vagy fönn nem állását megtudni.</p>
				<p>- Ugyan! - mondá megrázóan Amália, figyelmeztetni akarva férjét szavainak különös
               voltára.</p>
				<p>- De hát hol lehetnének azok a lovak, mikről senki sem tud? - kérdé a kapitány.</p>
				<p>- Talán Miksa adhatna felvilágosítást, - mondá Nelli.</p>
				<p>- Vagy a herczeg, - folytatá Romána.</p>
				<p>- Még nem beszéltünk erről vele, - mondá Amália. De neki tudni kell, miféle lovak
               maradtak istállójában.</p>
				<p>- Minden, a mi Eleméré volt a palotában, az ő tulajdona is maradt. Ezekre nézve ily
               értelmü kikötést tett az ügyvéd, s talán ő legjobban tudja, mi történt a lovak és
               kocsikkal, elvitte-e vagy ott hagyta azokat Elemér.</p>
				<p>- Tőle kell tehát megkérdeznünk, - mondá Aszlaghy, - vagy Miksától.</p>
				<p>- Ha nem kerülnének elő, én kész vagyok azokat Killjénnek megfizetni, - mondá Romána.
               - Nem akarok adósa maradni... Éppen neki!</p>
				<p>- Nem, nem, grófné, addig semmit se tegyen, mig tisztán be nem lesz bizonyítva, hogy
               a báró követelése jogos.</p>
				<p>- Ebben igaza van férjemnek, - mondá zavarral Amália, kinek rosszul esett e szavakban
               rejlő vád, de érezte, hogy az igazságnak tartozik ezzel.</p>
				<p>E perczben lépett be Miksa, kinek a jelenlevők elmondák a szőnyegen levő ügyet s ki
               hasonlón a többiekhez semmit sem tudott a lovakról, de észrevehető nyugtalanság
               látszott rajta, mert arra gondolt, ha igaz Killjén követelése, úgy a kérdéses lovak
               csak egy valaki számára vásároltathattak, s erről a valakiről nem akart Romána előtt
               említést tenni.</p>
				<p>Azért gyorsan más irányt adott a beszédnek, megigérve, hogy mielőbb meg fogja tudni e
               dolog mibenlétét, s ha csakugyan tartoznak Killjénnek, ő pénzét meg is fogja kapni. -
               Mondja meg neki, kérem kapitány, hogy ne aggódjék miatta.</p>
				<p>- Én nem látom őt. Ha hozzánk jön, csak Amáliával találkozik, kit nem tudok rávenni,
               hogy csukja el ajtaját előle.</p>
				<p>- Ő oly szerencsétlen és anyám fivére, - mondá élénk mentegetéssel Amália. - Ha én is
               elhagyom, senkije se marad, pedig az elkeseredés csak rosszra ingerli az embert.</p>
				<p>Senki sem felelt. Kivéve Románát, ki akarata ellenére lágyabb hangulatra gerjedt
               Killjén iránt, mióta hosszasabban beszélt vele s az elmondá neki élete
               eseményeit.</p>
				<p>Azután más dolgokról kezdtek beszélni. Miksa elmondá, hogy Mihálylyal találkozott s
               feltűnt neki annak különös izgatott kedély-állapota, melyet az öregnél azelőtt
               sohasem tapasztalt. Romána és Nelli is elbeszélték a komornyik csodálatos szavait s
               hosszasan tanácskoztak róla, mit érthetett s mit akart az velük sejtetni, de nem
               jutottak megoldásra.</p>
				<p>Aszlaghyék távoztak. Mielőtt búcsúztak volna, Amália halkan kérdezé Románától, miért
               zárja el ajtaját a herczeg előtt, ki e miatt a legszomorúbb kedélyállapotban van.</p>
				<p>- Nem vagyok magammal tisztában, mit mondjak neki, mit tegyek a közel jövőben, s
               mielőtt újra találkoznám vele, határozni akarok.</p>
				<p>Ezzel a kapitány és neje távoztak s Romána, Nelli és Miksa egyedül maradtak.</p>
				<p>A következő nap Romána levelet kapott ipjától, ki Marseilleből irt neki.</p>
				<p>»A napokban visszatérek Elemérrel hozzád, kedves Romána, - irá Szaniszlóy. -
               Utólértem itt őt, ki elkeseredésében hosszabb útra készült, de komolyan beszélvén
               vele, felhagyott tervével, s Budapestre jön velem, hogy bocsánatot kérjen tőled.«</p>
				<p>Románát nemcsak kellemetlenül érinté, de megdöbbenté ez a levél. Tudta, hogy a mit
               atyja Elemérről s annak útitervéről irt, nem igaz, de mégis rettegett, ha a tudósítás
               második része valósulna s rábeszélnék őt, hogy férjével együtt éljen.</p>
				<p>A következő órákat a legnagyobb izgatottságban tölté. Alig várta, hogy valakivel
               beszéljen e dolog felől, s azért irt Aszlaghynénak, hogy látogassa meg őt; de Amália
               azt válaszolta, hogy kis fia gyengélkedik s hogy gyermekét nem hagyhatja egyedül.</p>
				<p>Romána tehát felkészült, hogy ő megy barátnőjéhez, mert érezte, hogy nem bir elég
               hidegvérrel határozni a fölött, mit tegyen, ha Elemér csakugyan visszajönne.
               Barátnéja tanácsát akarta meghallgatni, ki neki egyedüli bizalmasa volt e földön s
               ki, azt hitte, részrehajlatlanul tekinti a helyzetet, bár tudta, hogy mennyire
               kedveli Udalriqueot.</p>
				<p>Belépve Amáliához, azt egyedül találta. Az örömmel sietett fogadására, mondván, hogy
               a kis Lajos ágyban van és gyengélkedik, de az orvos véleménye szerint semmi komolyabb
               baja nincs. - Ezért nem mehettem hozzád, kedves Romána, - végzé beszédét, miközben
               leültek.</p>
				<p>- Nekem pedig fontos és halaszthatatlan dolgom van veled, - viszonzá gyors, izgatott
               lélegzettel Szaniszlóyné, - elmondva az ipja levelében foglalt hírt, kérő hangon
               tette hozzá:</p>
				<p>- Tanácsodat s véleményedet jöttem kérni, arra nézve, hogy kerüljem ki a találkozást
               Elemérrel?</p>
				<p>- Semmi szín alatt sem akarsz vele kibékülni?</p>
				<p>- Nincs rá eset! Azok után, a mik közöttünk történtek, lealázása volna ez
               önmagamnak.</p>
				<p>- Úgy nincs más mód, mint elutaznod s levelet hagynod hátra, melyben tudtára adod,
               hogy válni akarsz.</p>
				<p>- Erre gondoltam én is. De nem határoztam, mig tőled, ki nyugodtan itélsz, véleményt
               nem hallottam.</p>
				<p>E perczben váratlanul és bejelentés nélkül Killjén báró lépett be a szobába.</p>
				<p>Romána rögtön felemelkedett helyéről s levetett bársony bundáját vállaira vonta.</p>
				<p>- Látom, grófné, hogy alkalmatlan vagyok s ittlétét zavarom, - kezdé Killjén szokott
               affektált sértő udvariasságával, - azért távozom...</p>
				<p>Romána szó nélkül hajtá meg fejét helyeslése jeléül.</p>
				<p>Killjén azonban nem mozdult. Úgy látszott, szeretett volna valamit mondani.</p>
				<p>- A lovak áráról kiván talán beszélni? - kérdé Romána. - Ne aggódjék, meg fogja azt
               kapni.</p>
				<p>Észrevehető volt, mennyire nehezére esik neki e tárgyat előhozni, de mielőbb végezni
               akart vele, hogy távozzék.</p>
				<p>- Nem, grófné, - viszonzá Killjén. - A lovak miatt nem aggódom. Megkaptam azok árát s
               így minden rendben van arra nézve.</p>
				<p>- Megkapta azok árát? - kérdé meglepetve a grófné. - Kitől?</p>
				<p>- Udalrique herczeg fizette ki.</p>
				<p>- Nála vannak a lovak?</p>
				<p>- Nincsenek.</p>
				<p>Romána arczát sötét pír önté el e czélzással kiejtett feleletre.</p>
				<p>- Úgy neki tartozom, - mondá hidegen. - Ma még megkérdezem tőle, mennyit fizetett ki
               önnek?</p>
				<p>Killjén nevetve vont vállat.</p>
				<p>- Kár lesz azt tenni, grófné. A lovak külömben sem a kegyed számára voltak véve s a
               herczeg tudja ezt.</p>
				<p>- Azt hiszem, bátyám, ahhoz semmi köze önnek, - vágott közbe gyorsan s határozott
               figyelmeztető hangon Amália.</p>
				<p>- Csak azt értettem ezzel, - folytatá ingerkedve s nevetve Killjén, - hogy kár volna
               a herczeg pénzét megtéríteni, minthogy neki úgy is annyi van, hogy nem tudja hová
               tenni.</p>
				<p>- De az a herczeg pénze, - viszonzá Romána hidegen. - És neki Elemér adósságaihoz
               semmi köze.</p>
				<p>- Nem egészen jól itéli meg a dolgot, grófné. Férje és Udalrique nagyon is gyakran
               mulattak együtt s a herczeg férjének nem egy adósságát, - melyből botrány lehetett
               volna - fizette ki. Külömben is, ki olyan mulatságokat adhat
                  olyan társaságnak, mint ő azt tegnap este is tette új
               palotájában, melyben női részről az egész művészvilág képviselve volt, az pár ezer
               forinttal nem törődik.</p>
				<p>Romána némán megrendülve nézett reá, egy szót sem volt képes kiejteni.</p>
				<p>- Miféle mulatságot? - kérdé nyugtalanul Aszlaghyné.</p>
				<p>- Az új palota lőn fölszentelve, melynek királynője Cavala kisasszony volt, a
               gyönyörű énekesnő, kinek tiszteletére adatott a mulatság.</p>
				<p>- Ön is ott volt? - kérdé közönyt és nyugodtságot erőltetve Romána.</p>
				<p>- Oh nem. Ezzel a szerencsével nem dicsekedhetem. A herczeg haragszik reám, amaz
               esemény óta, mely a multkor itt történt s nem voltam szerencsés vendégei között
               lehetni.</p>
				<p>- És mégis oly jól van értesülve?</p>
				<p>- Az öreg Mihály beszélte nekem és a többi cselédség, kik azt állítják, hogy az ily
               mulatságok most egymást érik a palotában.</p>
				<p>E beszélgetés után nemsoká Killjén kalapját véve elhagyta a szobát.</p>
			</div>
			<div type="chapter">
				<head>KILENCZEDIK FEJEZET.</head>
				<p>Romána összetörve a fájdalomtól, esett vissza székébe s némán tekintett maga elé.</p>
				<p>A mesterségesen magára erőltetett nyugalom Killjén távoztával elhagyta s arczára
               szorítva kezeit heves zokogásban tört ki.</p>
				<p>- Oh Amália, mily nyomorultak a férfiak, - mondá keserűen. - A legjobban,
               legkitűnőbben sem lehet bízni. És én még hittem a herczeg szavainak, esküjének,
               melyet nem egyszer erősíté, hogy szeret...</p>
				<p>- Csendesülj Romána - mondá hozzá sietve s kezeit melegen megragadva Amália. - Én egy
               szót sem hiszek ebből az egészből!</p>
				<p>- Mi czélból hazudott volna nagybátyád?</p>
				<p>- Isten tudja! Az ő tetteit, fájdalom, soha sem lehet elemezni. Talán bosszú, talán
               érdek. Nem tudom, mit gondoljak, de ismerve Udalriquet, mondhatom, hogy mindez nem
               hasonlít hozzá.</p>
				<p>- Miért ne? - kérdé kétségbeesett fájdalommal Romána. - Hisz férfi felfogás szerint
               azért szerethet engem, ha üres óráit ledér nők társaságában tölti. Őszerintök kétféle
               a férfi szerelme s úgy látszik a herczeg is osztozik ezen nézetben.</p>
				<p>- Nem, nem, Romána. Ne veszítsd el minden iránt hitedet. Gyakran a látszat mást
               mutat... Hidd el, nagybátyám szavaiban nem lehet bízni.</p>
				<p>- Ne igyekezz ámítani, Amália! Te csak azért mondod mindezt, hogy vigasztalj. De
               magad is nő lévén, tudhatod, hogy az, a mit hallottunk, örökre elválaszt engem a
               herczegtől, nem kivánom őt többé látni.</p>
				<p>- De gondold meg, ilyen még be sem bizonyított ok miatt.</p>
				<p>- Mit tennél te, ha helyemben volnál?</p>
				<p>- Mindenek előtt biztos tudomást szereznék a valóról.</p>
				<p>- Lealacsonyítsam magamat kémkedésre? Tudakozódjam a herczeg tetteiről, ki a világ
               előtt idegen reám nézve?</p>
				<p>- Megtudakozom én, még pedig mielőbb, ide hivatom az öreg Mihályt s elmondatok vele
               mindent.</p>
				<p>- Ah! - kiáltott fel egy különös eszmétől megkapatva a grófné. - Várj csak, Amália.
               Tegnap nálam volt a komornyik s oly különös dolgokat beszélt, viselete oly nyugtalan
               és izgatott volt, mintha mondani akart volna valamit, de nem tudta arra elhatározni
               magát. Igen! Most már bizonyos. Ez bántotta őt. Kedvetlen és levert, hogy a palota
               most ily mulatságok szinhelye. Szeretett volna panaszkodni, de nem volt bátorsága
               hozzá s nem akarta új ura tetteit pellengérre állítani előttem.</p>
				<p>- Nem, nem, Romána. Csalódol! - kiáltá a kapitányné, látva barátnője halálos
               halványságát. - Ne itélj addig, mig biztos nem vagy. Csendesülj és hallgass reám, ki
               tisztábban látok, mint te, mert nem vagyok érdekelve.</p>
				<p>Romána tántorogva állt fel.</p>
				<p>- Ez a büntetés, - mondá tompa fájdalommal, - hogy annyi csalódás után még bízni
               mertem. Szemeimet a körülöttem levő gyászos sötétségben egy fényes csillag felé
               irányzám, mely a reménység igérete volt számomra. Ez is elveszett. A sorsban meg kell
               nyugodnom.</p>
				<p>Meggörnyedve ment az ajtó felé, mintha ólomterhet vinne vállain, de Amália megragadta
               kezét s nem bocsátá.</p>
				<p>- Igy nem távozhatol, - mondá aggódva. - Le sem birnál menni a lépcsőkön. Még el sem
               mondtad, mi hozott ide. Oh, ez az átkozott találkozás. Férjemnek igaza van.
               Nagybátyámat nem kellene e ház küszöbére ereszteni.</p>
				<p>Romána szó nélkül, majdnem önkívületben nézett reá. Maga is érzé, hogy ereje elhagyta
               s engedte magát egy székhez vezetni, melybe belehúllt és lecsukva szemét, ájulásban
               látszott lenni.</p>
				<p>- Segítség, segítség! - kiabálá Amália, remélve, hogy a mellékszobában meghallják
               hangját, mert barátnőjét nem merte egyedül hagyni; Romána azonban megfogta kezét s
               halk, kérő hangon mondá:</p>
				<p>- Ne hívj senkit, már jobban vagyok, az idő mindent meg fog gyógyítani.</p>
				<p>Amália örvendve tekintett reá.</p>
				<p>- Hála Istennek, halálosan megijedtem. Csendesülj, édes Romána. Nem tudod, mennyire
               szeretlek s mily fájdalmat okozol nekem.</p>
				<p>Szaniszlóyné hálásan szorítá meg társnője kezét és látszott rajta, hogy mennyire
               igyekszik erőt venni magán.</p>
				<p>Bármennyire szenvedett is az utolsó évek alatt, sohasem látta őt senki gyengének, de
               ez oly nagy és váratlan csapás volt reá nézve, hogy elszédült alatta. Összeszedte
               magát s mosolyogni erőlködött; derült arczkifejezését azonban meghazudta beesett
               szemeinek fájdalmas tekintete, de mégis mosolygott s ez Amáliát valamennyire
               megnyugtatá.</p>
				<p>- Némely emberre sokat mér a sors, de sokat is ad neki kárpótlásúl, - kezdé a
               kapitányné, társnője kezét kezébe véve s meleg szeretettel tekintve szemébe. - Te a
               nők kiváltságosai közé tartozol s nem szabad elbátortalanodnod a jövő iránt.</p>
				<p>Romána szomorúan tekintett reá.</p>
				<p>- A szenvedés csak közönséges természeteket sújt le, te nem tartozol ezek közé, -
               folytatá hévvel Aszlaghyné.</p>
				<p>- Miért ne? Nem látom át, miért képeznének e tekintetben kivételt a nemesebb
               jellemek, milyennek te tartasz engem, - viszonzá hitetlenül a grófné. - És miért
               rejlenék a lelki nemesség a szenvedés legyőzésében?... Ellenkezőleg, Amália. A ki
               mélyen érez, az kétszeresen szenved s ezek közé tartozom én is.</p>
				<p>- Nem, nem, nincs igazad. Kitünő jellemek nagy eszmék, nagy tettek keresztülvitelére
               vannak teremtve és kivételes erélylyel felruházva. Nem szabad nekik a mindennapiasság
               sablonszerű szabályai szerint cselekedni. Ha csalódtál is az életben, le kell
               mondanod egy tekintetben reményeidről; van ezen más életkörülmény, mikben az oly
               lények, mint te, vigasztalást találnak s lelkierővel győzik le fájdalmukat.</p>
				<p>- Köszönöm, Amália, a biztató szavakat, - mondá fáradtan Romána. - Igyekezni fogok
               megnyugodni a változhatatlanban s erőt venni fájdalmamon. Azt mondják, a
               gondviselés türelemre tanítja azokat, kiket szeret. A nap is sötét éjszakából kel
               föl... Talán az én számomra is létezik a körülöttem levő sötétségben valami jó,
               valami vigasztaló...</p>
				<p>- Nagyon szomorúan mondod mindezt, arczod kifejezése meghazudtolja szavaidat.</p>
				<p>- Ne beszéljünk róla, - viszonzá idegesen Romána.</p>
				<p>- Mit fogsz tenni? Látom, hogy menni akarsz s még alig mondád el idejöveteled
               okát.</p>
				<p>- Tanácsot akartam tőled kérni, mit tegyek, hogy a találkozást Elemérrel kikerüljem s
               hogyan kezdjem meg a válópört... Most erre már nincs többé szükség. Határoztam. Ma
               este elutazom!</p>
				<p>- Ne oly gyorsan, Romána. Előbb beszélni fogok Mihálylyal. Kikérdezem őt mindenről,
               azután tudatni fogom veled a valót. De esküdni mernék, hogy a mit nagybátyám beszélt,
               mindabból egy szó sem igaz.</p>
				<p>Romána hitetlenül rázta szép, nemes formájú fejét. Elhagyta helyét, hogy távozzék,
               meleg búcsút vett barátnőjétől, ki az ajtóig kisérte őt s új és új bíztatással
               vigasztalta.</p>
				<p>Romána lehaladva a lépcsőn, kocsijába ült, hol új fájdalom vett rajta erőt.</p>
				<p>Most érezte csak, mennyire szereti a herczeget, kit eddig a férfiak eszményképének
               tartott; ez eszménykép a porba hullt előtte.</p>
				<p>Kisirt szemekkel, halálsápadt arczczal, dideregve a belső kíntól, érkezett haza.
               Nelli rémülten tekintett reá, azt hitte, halálosan megbetegedett és remegő hangon
               tudakolta, mi történt vele, hol volt, mi baja? s orvosért akart küldeni.</p>
				<p>- Semmit se tégy, Nelli, csak engedj pihennem. Ma este még, vagy holnap reggel
               elutazunk. Rendeld meg Ninának, hogy csomagoljon.</p>
				<p>- Elutazunk?... Hova? Ily hirtelen, hisz tegnap még szó sem volt róla. Azonnal irok
               Miksának.</p>
				<p>- Senkinek, Nelli, ha szeretsz. Utunkról nem szabad tudni senkinek, majd később
               útközben irhatsz neki.</p>
				<p>- De hát mi történt?</p>
				<p>- Majd elmondom később, ha nyugodtabb leszek, most képtelen vagyok a beszédre.</p>
				<p>Szobája felé indult, kerülte nővére reászegzett rémült kérdő tekintetét; de hirtelen
               megállt, az előszobában férfihangokat hallott s a másik pillanatban Nina lépett a
               szobába.</p>
				<p>- Udalrique herczeg kivánja látogatását tenni, - mondá, de meglepetve látta úrnőjének
               haragtelt mozdulatát, melylyel az feléje fordult.</p>
				<p>- Mondja meg a herczegnek, - mondá emelt, parancsoló hangon, - hogy nem vagyok honn,
               sem ma, sem soha az ő számára.</p>
				<p>Nina megdöbbenve állt előtte, az ajtóra mutatott, jelezni akarva, hogy a herczeg az
               ajtó előtt áll s hallja e szavakat. De Romána nem törődve ezzel, szobájába sietett s
               hallhatóan zárta magára az ajtót.</p>
				<p>Ugyan-e perczben Udalrique jelent meg a küszöbön halálsápadt arczczal s Nellihez
               sietett.</p>
				<p>- Hallottam a grófné izenetét, - mondá a felindulástól reszkető hangon, mialatt Nina
               kisietett a szobából, - s öntől, comtesse, kérek magyarázatot.</p>
				<p>A fiatal leány zavarral, megdöbbenve tekintett reá.</p>
				<p>- És én nem adhatok felvilágosítást, - mondá akadozva. - Magam is a legnagyobb
               mértékben meg vagyok lepetve.</p>
				<p>- A grófné haragszik reám, ez kétségtelen, - folytatá leverten Udalrique. - De miért,
               mit vétettem, miért e megvető bánásmód? Bármit tettem volna is, ezt nem érdemlem.</p>
				<p>Vágyó, fájdalmas tekintettel függeszté szép beszédes szemeit az ajtóra, hol Romána
               alakja eltűnt, egész tartása kifejezte lelkének belső háborgását.</p>
				<p>- Azt hiszem, nővérem beteg. Az utolsó idők izgató eseményei károsan hatottak
               idegeire. Nem tudom magamnak megmagyarázni viseletét, mely, biztosítom herczeg, önnek
               nem lehet kellemetlenebb, mint nekem.</p>
				<p>- Köszönöm e jó és részvevő szavakat, comtesse, - mondá leverten Udalrique. - Ha
               bűnösnek érezném magamat, úgy nem esnék ily rosszul nővére bánásmódja, de tudva, hogy
               neki nálam jobb barátja nincs, kétségbeejt haragja.</p>
				<p>- Ej, herczeg, ne vegye Romána szavait ily komolyan. Azt mondják, a nők szeszélyesek,
               s én hajlandó vagyok az egészet ennek tulajdonítani. Foglaljon helyet és
               beszélgessünk.</p>
				<p>- De ez egyenesen a grófné tilalma ellen van, ki szavaival kiutasított lakásából.</p>
				<p>- Ne törődjék vele. Ő szobájába zárkózott, én pedig egyedül vagyok, unatkozom s
               örülök, ha oly szellemes társaságban tölthetek nehány perczet, mint a kegyedé.</p>
				<p>De Udalrique nem ült le. Nellinek a legkomolyabb dolgokról való könnyed felfogását
               ismeré, s egy belső szózat mondá neki, hogy itt valóban komoly dologról van szó és
               hogy neki nem szabad maradnia.</p>
				<p>Nelli csaknem neheztelve tekintett reá, látva habozását.</p>
				<p>- Kegyed úgy látszik nem tartja elégségesnek az én marasztalásomat, herczeg? - kérdé
               önkénytelen gúnynyal. - A mint jónak látja.</p>
				<p>- Most már ön is neheztel? Biztosítom, hogy a legnagyobb örömmel maradnék, ha nem
               tartanám azt a történtek után tolakodásnak.</p>
				<p>- De hát mi is történhetett Románával? - kérdé tünődve Nelli. - Ma délelőtt elment
               Aszlaghynéhoz, hol hosszú ideig maradt. Pár percz előtt jött onnét kisirt szemekkel,
               a legizgatottabb kedélyállapotban vissza s tudtomra adta, hogy ma este vagy holnap
               reggel elutazunk...</p>
				<p>- Elutaznak... hová?</p>
				<p>- Azt nem tudom. Valami nagy dolognak kellett őt érnie, mert eddig hallani sem akart
               arról, hogy elhagyja a fővárost.</p>
				<p>- Igy első teendőm, hogy Aszlaghynéhoz menjek s megtudjam tőle a történteket, - mondá
               élénken Udalrique s köszönve, gyorsan elhagyta a szobát.</p>
				<p>- Halálosan szerelmes Románába, - mondá mosolyogva Nelli, azután nővére ajtajához
               ment kopogni, megkérdezendő tőle, mi baja a herczeggel, kivel szokása ellenére oly
               kiméletlenül bánt, mint az életben még soha senkivel. Ily bánásmódra ő nővérét nem is
               tartotta volna eddig képesnek.</p>
				<p>Udalrique herczeg kocsijába vetve magát, Amáliához hajtatott, ki tartózkodással
               fogadta őt; a herczeg azonnal látta, hogy az ugyanazon ok miatt viseli igy magát,
               mint Szaniszlóy grófné, s hogy itt kétségtelenül fölvilágosítást nyerhet a
               történtekről.</p>
				<p>- Egy csodálatos megfoghatatlan dolog miatt jövök önhöz, asszonyom, - mondá izgatott
               hangon.</p>
				<p>- Foglaljon helyet, herczeg, - viszonzá Aszlaghyné szokatlan hideg
               udvariassággal.</p>
				<p>- Köszönöm. Romána grófnőtől jövök.</p>
				<p>- Ah! Beszélt vele?</p>
				<p>- Nem. Egy perczre láttam, de határtalan megvetéssel bánt velem s ennek az okát öntől
               akarnám megtudni.</p>
				<p>- Honnét tudjam én azt?</p>
				<p>- A grófné félóra előtt innét ment haza. Én még kalapban, köpenyegben találtam, de
               egy pillantást sem vetve reám, szobájába zárkózott.</p>
				<p>Amália hallgatott.</p>
				<p>- Mi ennek az oka, asszonyom?</p>
				<p>- Azt igen nehéz önnek megmondanom a nélkül, hogy kényes dolgot ne érintsek.</p>
				<p>- Tehát tudja, hatalmában van felelni?</p>
				<p>- Nem mondanék igazat, ha nemmel válaszolnék, de...</p>
				<p>- Szóljon kérem, kínpadra feszít. Hisz ön legjobban tudja, mit érezhetek Romána
               viselete miatt.</p>
				<p>- Legyen. Megkisértem elmondani a mi történt, bár, legyen rá elkészülve, hogy nem fog
               kellemes dolgokat hallani...</p>
				<p>- Folytassa, kérem folytassa.</p>
				<p>- Romána azért jött, hogy tanácsot kérjen tőlem, mit tegyen, miután levelet kapott
               ipjától, hogy férjével együtt visszatérnek a napokban.</p>
				<p>- Elemérrel? - kérdé hitetlenül a herczeg. - Ebben kételkedem.</p>
				<p>- Miért?</p>
				<p>- Mert Elemér azért utazott Marseillebe, hogy kedvesét kiragadja egyik barátja karjai
               közül, ki azt megszöktette s ha sikerült, úgy nem jön egyhamar vissza.</p>
				<p>- És ha nem sikerült?</p>
				<p>- Akkor, a milyen szenvedélyes ő, párbajt vívnak s a kimenetel kétséges, mert Tóni
               báró nagyon ügyes vívó és lövő.</p>
				<p>- Nos mindegy. Ez alig tartozik ide. Mialatt erről beszéltünk, nagybátyám érkezett
               hozzám s különös dolgokat beszélt önről.</p>
				<p>- Rólam, szabad tudnom mit?</p>
				<p>- Először is, hogy ön egy pár ló árát megfizette neki, melyet Elemér számára
               vásárolt, s melyet ön sohasem látott.</p>
				<p>- Ez igaz! Mi rossz van ebben?</p>
				<p>- Romána azt sértőnek, megalázónak találta.</p>
				<p>- Kire nézve?</p>
				<p>- Önmagára s a Szaniszlóy családra nézve. És engedje meg, ha azt mondom, hogy ebben
               igaza volt. Mily czímen tette ezt ön, mi a körülmények között meggondolatlanság volt,
               s beszédre ad okot, különösen, ha oly ember tud arról, mint Killjén báró?</p>
				<p>- Ebben nem mondok ellent, de lehetetlen, hogy Romána grófnőt ez a csekélység oly
               fokig ingerelte volna, hogy úgy bánjék velem, a mint tette.</p>
				<p>- Szükséges, hogy többet mondjak, herczeg? Nem találja el a többit, mit nagybátyám
               beszélt?</p>
				<p>- Fogalmam sincsen róla.</p>
				<p>- Szavát adja erre.</p>
				<p>- Legünnepélyesebben.</p>
				<p>- Hol tölté tegnap az estét?</p>
				<p>Udalrique önkéntelen elmosolyodott.</p>
				<p>- Ez különös kérdés, asszonyom, - mondá meglepetve. - De én zavar nélkül felelhetek,
               a kaszinóban ebédeltem.</p>
				<p>- Nem otthon?</p>
				<p>- Nincs rendes háztartásom, bár az összes cselédség nálam maradt a palotában, de
               untat egyedül ebédelnem.</p>
				<p>- Néha vendégeket hív.</p>
				<p>- Párszor megtörtént, de mire ez a különös kérdés?</p>
				<p>- Olykor női társaságot?</p>
				<p>- Soha! - kiáltott fel Udalrique tiltakozva. - Ezt beszélte Killjén? Hazudott!</p>
				<p>Aszlaghyné vonásait örömtelt kifejezés borítá.</p>
				<p>- Mondtam ezt Románának, de ő kételkedett, - mondá élénken. - Vagy szereti őt s ekkor
               az lehetetlen, vagy ha ily társaságokban tölti idejét, úgy...</p>
				<p>- Ezt tehették fel rólam? Hisz ez rám nézve olyan sértés, mintha szemembe mondanák,
               hogy becstelen vagyok.</p>
				<p>- Csendesüljön, herczeg, - mondá Amália örömtől reszkető hangon. - Igy minden jól
               van. Kis fiam gyengélkedik, de mind a mellett ma még elmegyek Románához s tudatom
               vele, hogy egy szó sem igaz abból, a mit hallott s mi kétségbe ejté őt.</p>
				<p>- De hát valóban ez az oka megvető bánásmódjának?</p>
				<p>- Semmi más, és ez elmond önnek mindent. Romána szerelmét, reményét, melyet önhöz
               fűzött, féltékenységét és az iszonyú csalódást, mit e hírre érzett.</p>
				<p>Udalrique levert kifejezését boldogság váltá fel e szavakra.</p>
				<p>- Menjen, menjen mielőbb hozzá, asszonyom! - kiáltá kezeit kérően összetéve. - Mondja
               el neki, hogy imádom őt. Soha, mióta őt láttam, nőre nem is gondoltam s azon szent
               helyet, hol ő lakott, nem szennyezném be egy egész világért sem más nő jelenléte
               által.</p>
				<p>- Mindezt szóról-szóra meg fogja tudni. Ilyennek tartom én önt, herczeg, s boldog
               vagyok, hogy ilyennek láthatom.</p>
				<p>- De hát ön is elhitte rólam? Valóban jobb barátnőmnek tartottam, mint hogy ezt
               föltehettem volna, - mondá elkomolyodva Udalrique. - Most legalább tegye jóvá,
               asszonyom és világosítsa fel barátnőjét.</p>
				<p>- Nem megy be férjemhez? - kérdé Amália, - nekem most beteg kis fiamnál van
               dolgom.</p>
				<p>- Szivesen. Mikor megy kegyed Románához? Ne veszítsen sok időt s tudja meg tőle,
               mikor láthatom.</p>
				<p>- Ma estefelé, előbb az orvost kell bevárnom.</p>
				<p>Ezzel elváltak. Udalrique a kapitány szobájába ment, Amália pedig beteg gyermekéhez
               sietett.</p>
			</div>
			<div type="chapter">
				<head>TIZEDIK FEJEZET.</head>
				<p>Szép, meleg alkony volt, a tavasz gyorsan közeledett, enyhe áramlat lebegett az
               utczák fölött. A sétaterek bokrai bimbózni kezdtek a kikelet hívására.</p>
				<p>Szombat este volt s a járókelők és sétálók serege hullámzott az Andrássy-úton, hol
               Aszlaghynénak menni kellett Romána lakása felé.</p>
				<p>Megérkezve a ház elé, föltekintett az ablakra s nagy meglepetéssel látta, hogy ott
               minden függöny le van eresztve, holott még kint világosabb volt, minthogy a szobákban
               már lámpák éghettek volna.</p>
				<p>Nem tudta miért, de rosszat sejtett. Gyorsan haladt fel a lépcsőkön s a lakás ajtaja
               előtt Miksa grófot látta állni, nyitott levéllel kezében, melyet a házfelügyelő pár
               perczczel előbb adott annak kezébe.</p>
				<p>- Mit olvas ön, gróf úr s miért áll itt az ajtó előtt? - kérdé Aszlaghyné, mire az
               olvasásából fölriadva, megismeré az érkezettet, kit addig nem vett észre.</p>
				<p>- Nézze ezt a levelet, asszonyom, - mondá Miksa, kinek hangja a keserűség és
               izgatottságtól reszketett.</p>
				<p>- Miért nem megy be? - kérdé Amália.</p>
				<p>- Mert nem lehet. Sógornőm elutazott Nellivel és a komornával. Ime olvassa ezt.</p>
				<p>A levél Nellitől volt s igy hangzott:</p>
				<p>»Csak pár sort vethetek titokban és sietve e papirosra, kedves Miksa. Elutazunk, még
               pedig nem tudom hova. Romána nem akarja megmondani hova, de én nem mehetek el a
               nélkül, hogy önnek Istenhozzádat ne mondjak. Bárhol leszek is, tudósítani fogom,
               addig legyen türelemmel és gondoljon Nellire.«</p>
				<p>- Mit mond ehhez? - kérdé Miksa izgatottan, midőn Aszlaghyné az olvasással készen
               volt.</p>
				<p>- Meg nem foghatom Románát.</p>
				<p>- Ily gyorsan és ily titokszerűen! Mi juthatott eszébe s mi indíthatta, hogy ily
               titkon, szökve utazzék el?</p>
				<p>- Csengetett? Az inasnak itthon kell lennie.</p>
				<p>- Senki sincs, megkisértém kétszer, háromszor, senki sem nyitotta ki.
               Megfoghatatlan!</p>
				<p>- Jöjjön velem, - mondá a kapitányné. - Kisérjen haza. Az úton elmondom, a mi ma
               történt, ebből legalább megtudja az előzményeket s valamennyire megérti ezt a gyors
               elutazást.</p>
				<p>Miksa örömmel engedett e felszólításnak.</p>
				<p>Együtt mentek tehát végig a csendes utczán, ki az Andrássy-útra, lassú lépésben,
               mialatt Aszlaghyné elmondá a nála történteket s a későbbi párbeszédet
               Udalriquekel.</p>
				<p>- Most már értem az okot, mely Románát ez eltűnésre indította, - mondá leverten
               Miksa. - Nem akart sem Elemérrel, sem a herczeggel találkozni s így nem maradt más
               hátra, mint elhagyni Budapestet.</p>
				<p>- Szegény barátnőm, - sóhajtott őszinte részvéttel a kapitányné. - Milyen érzelmekkel
               távozhatott... Csak pár órát várt volna még, hogy felvilágosíthattam volna, mert bár
               nehezemre esik önnek, Elemér gróf fivérének, megmondani, de Romána lázasan szereti a
               herczeget és félek, hogy a csalódás, melyet nagybátyám előidézett benne, nagy bánatot
               okoz neki s talán beteggé teszi.</p>
				<p>- De hát mi oka volt Killjénnek ez új alávalóságra? - kérdé heves megbotránkozással
               az ifjabb Szaniszlóy, megjegyzés nélkül hagyva társnője beszédének első részét.</p>
				<p>- Félek, hogy valami különös czél vezette őt. De hogy mi, azt természetesen nem
               tudom.</p>
				<p>Egy ideig hallgatva mentek egymás mellett. Egymást érték a robogó kocsik mellettük.
               Miksa minden perczben kalapjához nyúlt, gépiesen köszönté ismerőseit, de elmerült
               vonásain látszott, hogy lelke egészen más irányban van elfoglalva.</p>
				<p>- Meg vagyok győződve, hogy Nelli ir nekem, bárhol legyenek is, - mondá aztán mintegy
               önmagát vigasztalva. - Türelmesen fogok várni, a mig levele megérkezik.</p>
				<p>- És ha talán nem tenné, vagy Romána nem engedné meg neki, még egy ember van
               Budapesten, ki okvetetlen tudni fogja holtartózkodásukat, az ügyvéd, Márton Benő,
               kinél Romána pénze van elhelyezve, - mondá Amália.</p>
				<p>- Igaz, de fog-e szólni, ha meg van neki tiltva? Nem, nem, én Nelli vonzalmára építem
               egész reményemet. Ő nem fog engem tudósítás nélkül hagyni.</p>
				<p>Megérkeztek Aszlaghyné lakásához s nyomott kedélyhangulatban mondtak egymásnak
               búcsút. A kapitányné még egyszer türelemre inté fiatal társát, ki elválva tőle,
               lesütött, könnyes szemekkel folytatta útját, s csak későn este tért haza lakására.
               Álmatlanul tölté az éjszakát s a legnagyobb izgatottságban a következő napokat, mert
               a várva várt tudósítás menyasszonyától még mindig nem jött.</p>
				<p>Időközben fölkereste az ügyvédet, de az erősen állitá, hogy nem tud a grófnők
               hollétéről semmit. Nem tudva idejével mit kezdeni, Miksa komolyan kezdett gondolkodni
               azon igéretről, mit sógornőjének tett: hogy valamely munkához fog s valamely pályára
               való előkészületeknek fogja szentelni idejét.</p>
				<p>Mindenekelőtt Márton ügyvéd által akarta informáltatni magát vagyoni állása felől. A
               nyert felvilágosítások után szomorúbbnak s reménytelenebbnek látta anyagi helyzetét,
               mint valaha. Ófalu, a büszke családi birtok árverésre volt kitűzve. Atyja váltói
               megszámlálhatatlan mennyiségben keringtek a pénzpiaczon, az ő kis anyai részről
               örökölt birtoka tisztán állt s ezt meg is menthette volna a veszedelmes ártól,
               melyben a többi elveszett, de ugyanazt ismétlé Márton ügyvéd előtt, mit már atyjának
               mondott, hogy vesszen inkább minden vagyona, mint hogy hitelezőiket megkárosítsák s
               még nevük is be legyen szennyezve.</p>
				<p>Az ügyvéd meg akarta czáfolni nézetét, mondván, hogy az ő vagyona az övé s az
               adósságcsinálásban ő nem vett részt, így nem is felelős a fizetetlenül maradandó
               váltókért. De Miksa hallani sem akart róla. Kérte az ügyvédet, hogy rendezze mielőbb
               ügyeiket s feltette magában, hogy valamely tisztességes állást keres...</p>
				<p>De ezt könnyebb volt gondolni, mint elérni. Most látta csak, hogy mily hiányos volt
               nevelése s hogy mily kevés barátja van az embernek, ha reájuk szorul. Előkelő és
               gazdag rokonai kinevették őt, midőn kenyérkeresetről beszélt, gazdag házasságot
               ajánlottak neki, elmondván, hogy hány szép és gazdag leány van a világon, kik örömmel
               lennének Szaniszlóy grófnék, azután hogy hozzá nem méltók az ilyen tervek,
               képzelődések. Mi lehetne ő, Szaniszlóy gróf?! Hol találna nevéhez, rangjához
               megfelelő állást, mit mondanának rokonai és ismerősei? Minden szalon bezárulnék
               előtte. Ő maga is kezdte belátni, hogy semmi pályára sincs készültsége és a
               legkétségbeesettebb kedélyállapotban töltötte napjait, majdnem rettegve attól, ha
               atyja és bátyja csakugyan megérkeznének, kikkel még találkozni sem óhajtott,
               szivben-lélekben elidegenedvén tőlük.</p>
				<p>Mély tünődésben töltötte napjait, mig végre egy reggel nyájas napsugár lopódzott
               lelkének sötétségébe egy levél alakjában, melyet inasa adott át neki.</p>
				<p>Azonnal felismeré Romána irását, a boritékra pillantva látta, hogy azt Meránban adták
               postára.</p>
				<p>- Végre, végre! - kiáltá, reszkető kezekkel bontván fel a levelet s mohón kezdett
               olvasásához.</p>
				<p>»Kedves Miksa!</p>
				<p>»Tudom, hogy neheztelsz reám gyors távozásomért, de akkor oly kedélyállapotban
               voltam, hogy nem tehettem mást, mint rögtön elhagyni Budapestet s kikerülni a
               találkozást atyáddal és Elemérrel, mi semmi jó eredményre nem vezethetett volna;
               csak új rázkódtatásoknak lettem volna kitéve. Ide jöttem tehát pár hétre Nellivel, ki
               szivből köszöntet s a napokban írni fog neked, én pedig arra kérlek, hogy várd be
               nyugodtan visszatértünket és ne neheztelj téged szerető sógornődre</p>
				<p>Románára.«</p>
				<p>- Tehát Meránban vannak! - kiáltott fel örömmel Miksa. - Ma este még odautazom. - És
               vége volt minden búnak, bánatnak, pálya és munka után való keresésnek, tünődésnek.
               Azonnal csomagolni parancsolt inasának.</p>
				<p>Magához vette Romána levelét és ragyogó arczczal futott Aszlaghyékhoz, hogy közölje
               velük a jó hírt és utazási tervét s hogy egyszersmind búcsút vegyen tőlük.</p>
				<p>A kapitány végig hallgatva a levél tartalmát, figyelmeztette azon kérésre, hogy várja
               be visszajöttüket Budapesten, mi - úgy látszott soraiból, - Románának határozott
               kivánsága volt.</p>
				<p>- Nem lehet, nem tehetem... - viszonzá Miksa. - Megőrülnék a várakozásban. Most, hogy
               tudom hol vannak, utánok kell mennem.</p>
				<p>- Én pedig azt mondom, Miksa gróf, maradjon, - mondá Amália. - Mint Romána irja, nem
               sokára visszajönnek s meglehet, hogy kellemetlen lenne neki a nem várt látogatás,
               melyet egyenesen ellenzett.</p>
				<p>A fiatal Szaniszlóy kissé elbátortalanodott e figyelmeztetésre. Sok tanácskozás és
               ellentmondás után végre mégis engedett. Lemondott utazási szándékáról s megigérte
               Aszlaghyéknak, hogy bevárja Nelli levelét.</p>
				<p>Alig hogy búcsút vett tőlük, a kapitányné Udalrique herczegnek irt nehány sort,
               melyben tudatta vele az ujdonságot, nem kételkedve, hogy azzal örömet okoz neki azon
               nagy nyugtalanság után, miben a herczeg már napok óta élt Romána eltűnése miatt.</p>
				<p>Miksa csakugyan várt, nem utazott el s az igért levél két nap mulva meg is érkezett,
               de nem nagyon megnyugtatólag hangzott.</p>
				<p>»Kedves Miksa!</p>
				<p>»Mennyire örülök, hogy végre szabad irnom önnek s tudatnom, hogy jól vagyok és jól
               mulatok, de azért sokat gondolok az én kedves vőlegényemre, bár nem tagadom, hogy
               volna alkalmam elfelejteni őt.</p>
				<p>»De hogy előlről kezdjem és sorrendben mondjam el az ideérkeztünk óta történteket,
               azon kezdem, hogy az első napok nagyon szomorúan és egyhangúan teltek. Romána nem
               akart a szobából kilépni s engem sem akart kiereszteni, mig végre Ninával
               megszöktünk egy reggel, midőn ő még aludt, mert végre is látni akartam ezt a
               gyönyörű helyet, hol már teljes virágzásukban díszelegnek a rózsák s az ég olyan kék,
               minő csak a hűség színe lehet. Gyönyörű idő volt. Az egész vidék mosolygott. A hegyek
               csúcsain tündöklött a napsugár s mi ketten végigmenve a városon, kiváncsian
               tekintettünk meg mindent. Bekukucskáltunk a boltokba és a gyönyörű villák zöld
               repkénynyel befuttatott erkélyei alá, midőn egy ismerős hang jó reggelt kivánt
               magyarul, bár rossz kiejtéssel, és képzelje: Hartenegg gróf dragonyos főhadnagy állt
               előttünk.</p>
				<p>»Milyen meglepetés! - kiáltám. - Mily öröm, - mondá ő s kezet fogtunk és együtt
               tettük meg hazáig az utat, mely, ne nehezteljen, kedves Miksa, nagyon rövidnek
               látszott (tudja, hogy szivem az öné). De hogy Hartenegg igen csinos és mulatságos
               ember, azt maga sem tagadhatja. A dragonyos ruha is igen jól áll rajta, szóval: ha
               szivem már el nem lett volna ajándékozva, most bizonyosan neki adom. De ne
               nyugtalankodjék, mert nekem nagyon hű természetem van. Hisz ismer erről az oldalról!
               Szóval, Harteneggel nagyon jól mulattam...</p>
				<p>» Természetesen Romána ezért ismét megszidott. De azt nem tilthatta el, hogy a
               gróffal minden lépten-nyomon ne találkozzunk, ki valami rokonságot is emleget a
               Szaniszlóyakkal, s mint mondja, önök iskolatársak voltak a kadet-iskolában. Apropos,
               nem volna kedve a hadseregbe belépni, mily jól állna önnek a dragonyos egyenruha?</p>
				<p>«De most már elég Harteneggről, mert még féltékeny lesz. Annál inkább, mert ő
               valóban forma szerint udvarol nekem, Romána nagy bosszúságára, ki azt hitte, hogy
               itt nem találunk ismerőst; Hartenegg minden lépten-nyomon velünk van. Mihelyt
               kilépünk a házból, a láthatáron kék és sárga szinek tünnek fel, s utánuk egy nyájasan
               mosolygó derült piros arcz...</p>
				<p>«Ha Romána el nem tiltotta volna, hogy hívjam, azt mondanám jöjjön, kedves Miksa.
               Mulasson és örüljön velünk, már mint velem és a dragonyossal, mert Romána itt is,
               mint rendesen, szomorú és levert; de igy csak azt mondom, a kedves és boldog
               viszontlátásig minden szépet küld önnek</p>
				<p>Nelli.»</p>
				<p>Ez elég nyugtalanító és kétségbeejtő tudósítás volt. Miksa bármennyire szerelmes volt
               is Nellibe, ismerte változékony természetét, könnyelműségre valló hajlamát. Dühös
               szitkot röpített ki ajkain s haraggal dobta le a levelet, melynek érkeztére oly meleg
               reménynyel és sovárgó türelmetlenséggel várt már napok óta...</p>
				<p>- Oh, mily külömbség e két nővér között, - sohajtá önkénytelenül. - Mily törpének
               látszott előtte menyasszonya, Romána eszményi jelleme, magasztos szive mellett.</p>
				<p>Most már valóban elhatározta, hogy utazik. Hartenegg veszélyes vetélytárs lehetett.
               Előkelő, csinos, gazdag, bár úgy emlékezett, hogy igen egyszerű észtehetségű volt, de
               ez a leányok előtt nem hiba, mihelyt udvarolni tud, jó lovas és jó tánczos.</p>
				<p>Újra csomagoltatott. A következő nap akart elutazni, de az éjszakán át más
               határozatra jutott. Nemes érzése azt mondá neki, hogy férfiatlanság volna ily levél
               után Nelli után futni, Romána egyenes tilalma ellenére. És bármily féltékenységet
               érzett is s bármint szerette is Nellit minden hibái daczára, nem utazott el. Sötét
               komor gondolatokkal tölté napjait, és Nelli leveleire nem felelt. Nagy levertségében
               eszébe jutott Udalrique, kit régen nem látott; levert kedélyállapotában elképzelé
               annak helyzetét, kiről meg volt győződve, hogy változatlanul s meleg szivének egész
               odaadásával szereti Románát.</p>
				<p>Maga sem tudta, miért kerülte eddig a herczeget, kivel azelőtt a legjobb barátságban
               volt. Valami különös megmagyarázhatatlan érzés tartá őt távol tőle annak a tudatában,
               hogy a herczeg fivére nejét szereti, ki végre is férjes nő volt s az ő sógornője.
               Legkevésbbé sem kárhoztathatta őt ezért, sőt Románát sem, ki oly boldogtalan volt
               férjével, de rokonsági szempontból helyteleníté e viszonyt.</p>
				<p>Most azonban maga sem tudta miért, vágyat érzett a herczeggel találkozni.
               Szenvedőtársának tekinté, ezért különösen tisztelte, becsülte, sőt vonzódott hozzá.
               Oly kifogástalan férfinek tartá, a milyet keveset ismert, s elhatározta, hogy
               felkeresi őt palotájában, mely egykor Románáé volt s hol annyi felejthetlen szép
               napot, annyi boldog órát töltött, mialatt a család feje fölött oly sötéten és gyorsan
               tornyosultak a felhők...</p>
				<p>Igazi szivfájdalmat érzett, midőn a kapun belépve, a régi portás ismerős arcza
               fogadta őt, mondván, hogy a herczeg otthon van.</p>
				<p>A lépcsőkön, minden lépten, régi emlékre talált. A szőnyegek, virágok, minden a régi
               helyen, mint azt Romána rendeztette. Az előszoba bútorai, a salon ismerős csillárja,
               melynek fényénél oly gyakran tánczolt, a mellékszoba, hová Mihály, a komornyik
               örvendő arczczal vezette, mely azelőtt Romána boudoirja volt, most pedig kevés
               változtatással a herczeg nappali szobája, mintha Udalrique félt volna abban valamit
               változtatni.</p>
				<p>Udalrique belépni látva őt, némi meglepetéssel, de örvendő arczczal ment elébe. Miksa
               elfogultan szorított vele kezet s pillanatig nem tudott szólni, nem volt képes
               felelni a háziúr nyájas kérdezősködésére jövetele iránt.</p>
				<p>- Hogy pusztán látogatási szándékból keresett volna fel, kedves Miksa, - mondá a
               herczeg, - azt alig merem hinni azon tartózkodás után, mit irányomban tanusított, s
               igy azt kell hinnem, hogy valamely ügy vagy czél vezette hozzám.</p>
				<p>- Semmi, herczeg, - viszonzá élénken Miksa. - Biztosítom, hogy egyedül azon vágy,
               látni önt, oly hosszú idő után. Nagyon szomorú napokat töltöttem az utolsó időben, s
               vágytam az ön kellemes társasága után.</p>
				<p>- Nagyon örülök e nyilatkozatnak s jövetelének nem kevésbbé, - viszonzá a herczeg,
               szivarral kinálva meg vendégét. - Mily hírei vannak a grófnőkről, kiknek hollétéről
               Aszlaghyné beszélt nekem. Meránban vannak.</p>
				<p>- Tegnap kaptam levelet Nellitől, melyben tudatja, hogy nemsokára visszajönnek.</p>
				<p>Udalrique arcza észrevehetőleg felderült e hírre.</p>
				<p>- Nagy öröm ez önnek, kire nézve oly sokat jelent ez a visszatérés, - mondá
               mosolygva.</p>
				<p>Miksa nem felelt.</p>
				<p>- Vagy nincs igazam? - kérdé meglepetve Udalrique.</p>
				<p>- Sőt ellenkezőleg, ön tudja, hogy mennyire szeretem Nellit, de az sem lehet titok
               kegyed előtt, hogy körülményeim egy ideig még nem engednek nősülnöm.</p>
				<p>- Én pedig nem helyeslem az ily hosszadalmas mátkaságot, - viszonzá gyorsan a
               herczeg, mintha nem kivánna társa utóbbi nyilatkozatára reflektálni. - Önök el vannak
               jegyezve, Nelli gazdag s nincs mire várniok és miért halasztani az esküvőt?</p>
				<p>- Romána kivánja igy s én nem tehetek ellene.</p>
				<p>- Lépjen fel erélyesen. Úgy tudom, a grófné hosszabb útra akar indulni a tavasz vége
               felé, előbb mindenesetre tartsák meg az esküvőt.</p>
				<p>Miksa meglepetve pillantott reá. Oly különös hévvel ejté az ki e szavakat, mintha ez
               ügyben személyes érdekei volnának.</p>
				<p>- Honnét tudja, herczeg, Romána tervét?</p>
				<p>- Aszlaghynénak irt arról levelében.</p>
				<p>- A kapitányné levelet kapott tőle?</p>
				<p>- Csak nehány sort, melyeket tegnap közölt velem. A kapitányné szeretett volna neki
               válaszolni, de miután azt irta a grófné, hogy pár nap mulva itt lesz, nem
               válaszolt.</p>
				<p>Miksa gondolkozva függeszté szemeit társára, ki szemközt ült vele s hömpölygő
               füstfelhőket eresztett ki szép formáju ajkai körül, mik mindig készen voltak a
               mosolyra, bár most kissé erőltetettnek látszott arczán a derültség.</p>
				<p>- Mondja meg, herczeg, tulajdonképen mi tartóztatja önt ily hosszasan Magyarországon.
               Úgy tudom, csak mint átutazó kereste fel a tél elején Budapestet? - kérdé Miksa.</p>
				<p>- Eleinte a farsang, később másféle érdekek, megszerettem ez országot, megvettem ezt
               a palotát, s nekem mindegy akár hol vagyok, egyedül állok a világon.</p>
				<p>- Nincsenek szülei, testvérei?</p>
				<p>- Senkim, egyetlen gyermek voltam. Atyám korán meghalt s anyám nevelt, ki pár év
               előtt szintén elköltözött e földről.</p>
				<p>Oly mély, igazi meleg fájdalommal ejté ki e szavakat, hogy Miksa, ki mindig nagyon
               fölületes emberek között forgott, csodálkozva nézett reá.</p>
				<p>- Ön nagyon melegszivű ember lehet, - mondá önkénytelen meggyőződéssel.</p>
				<p>- Mi spanyolok meleg éghajlatban születvén, melegebben is érzünk mint mások.</p>
				<p>- Anyja halála által nagy veszteséget szenvedett? - kezdé Miksa mind nagyobb érdeket
               érezve a herczeg és annak szavai iránt.</p>
				<p>- Kimondhatatlan nagyot. Az oly férfiak, kik anyjuk mellett nőnek fel, rendesen
               jobbak, gyengédebbek, magukba szívják a női finomságot s mélyebben éreznek.</p>
				<p>- És könnyebben ébred fel szivükben a szerelem. Nemde herczeg? - kérdé nem minden
               vonatkozás nélkül Miksa.</p>
				<p>- Azt nem mondhatom. Legalább magamról nem. Közel harmincz éves vagyok s egyetlen
               egyszer szerettem. Meglehet, hogy olyan anya után, mint az enyém volt, válogatósabb
               vagyok, mint más férfiak, de nem könnyen tudtam felhevülni...</p>
				<p>- Tökélyt keresett, s azt a mai nőknél nagyon ritkán találni.</p>
				<p>- Igaza van. Tökélyt kerestem, valódi nőt, s a futó kalandok sohasem elégitettek ki,
               még pillanatra sem. Egyszer anyámmal beszéltem ily dolgokról s ő idézte nekem
               Claudius Mátyás uram mondását: Ne felejtsd el, hogy egykor a te anyád is leány volt!
               Ez oly mély benyomást tett reám, hogy sohasem tudtam elfelejteni.</p>
				<p>- És sohasem voltak tartósabb női összeköttetései?</p>
				<p>- Igenis nem. Melyik férfinak ne volnának. De nem elégítettek ki. Nagyon üres,
               felületes és érdekhajhászóknak találtam a nőket; szerintem a mit
                  pénzért meg lehet kapni, annak nincs értéke. Azután az ilyféle
               összeköttetéseket nagyon nehéz lerázni.</p>
				<p>Miksa még szerette volna e tárgyat folytatni, de félt tolakodónak látszani, azután
               egy kényes határ is volt közöttük, melyet átlépni, de még megközelíteni is kényes
               dolog volt, s így Miksa elhallgatott, várva, hogy Udalrique folytassa vagy elejtse a
               társalgást. De az úgylátszott nem érzett kedvet tovább társalogni; pár pillanatnyi
               csend állt be, mialatt Miksa elhagyta helyét.</p>
				<p>- Kegyed tehát egyhamar nem szándékozik hazájába visszatérni? - kérdé kezet szorítva
               Udalriquel.</p>
				<p>- Miért kérdezi ezt?</p>
				<p>- Mert meglehet, hogy együtt mentünk volna.</p>
				<p>- Hogyan, nem értem, ön elutaznék?</p>
				<p>Az ifjabb Szaniszlóy önkéntelen lesüté szemeit társa kutató tekintete előtt.</p>
				<p>- Jól tudok nyelveket, a francziát és spanyolt meglehetősen birom, hazámban ennek
               kevésbbé vehetem hasznát, s arra gondoltam, ha ez ismereteket érvényesíthetném
               külföldön. Például az ön szülővárosában Barcellónában, vagy Madridban egy nagyobb
               czégnél mint levelező...</p>
				<p>Akadozva mondá e szavakat s finom arisztokratikus arczát sötét pír önté el. A szégyen
               pírja. Egész életében nem hallott mást, minthogy a munka csak alant álló és születésű
               embereknek való. És ezen hitet még nem tudta egészen elfojtani, bár a munkára való
               szándék már megérlelődött benne.</p>
				<p>Udalrique elrejté meglepetését e nyilatkozat fölött, nehogy még inkább zavarba hozza
               társát.</p>
				<p>- Ha nem utazom is még most hamarjában, - mondá nyájasan, - összeköttetéseimnél fogva
               önnek Párisban és hazám minden városában segítségére lehetek. Ha elhatározta magát,
               tudassa velem s én a legnagyobb örömmel járok kezére.</p>
				<p>- Köszönöm, - viszonzá titkolhatatlan meghatottsággal Miksa; gyorsan búcsút vett s
               különös érzelmekkel hagyta el a palotát.</p>
				<p>Útközben hazafelé önkéntelen összehasonlítást tett Udalrique és más férfiak között,
               mi annak összehasonlíthatatlan előnyére ütött ki. A legtöbb férfi nem is tartotta
               volna másnak a herczeg beszédét szenvelgésnél. Mert a minek hiányát érezzük
               magunkban, annak létezését rendesen másnál sem akarjuk hinni, s az írígység nem
               engedi, hogy azt máskép mint gúnynyal tekintsük vagy egyenesen kétségbevonjuk.</p>
				<p>De Miksánál nem így volt. Ő születésével csodálatos jó hajlamokat hozott a világra s
               csak a ferde nevelés és a folytonos rossz környezet volt oka, hogy csak eddig nem
               juthattak érvényre. Egy oly katasztrófára volt szüksége, mint a minő családját érte,
               hogy jó ösztöne felébredhessen benne. A tapasztalat pedig megmutassa neki, a mi
               helyes, s a szemüveg, melyen át egyoldalulag nézte az életet, lehulljon szeméről.</p>
			</div>
			<div type="chapter">
				<head>TIZENEGYEDIK FEJEZET.</head>
				<p>Nehány nap mulva e látogatás után, mely idő alatt nem válaszolt Nelli levelére,
               levelet kapott menyasszonyától, mely mutatá, hogy a grófnők már a fővárosban
               vannak.</p>
				<p>Majdnem reszkető kezekkel gyorsan bontá föl a boritékot.</p>
				<p>A tudósítás rövid volt.</p>
				<p>«Ma reggel megérkeztünk, várjuk, jöjjön mielőbb.</p>
				<p> Nelli.»</p>
				<p>Mire egy szóval válaszolt, mely így hangzott:</p>
				<p>«Röpülök.</p>
				<p> Miksa.»</p>
				<p>Azután átadta levelét az inasnak s pár percz mulva útban volt Romána lakása felé;
               dobogó szivvel haladt végig az Andrássy-úton, föl a lépcsőkön, maga sem tudva, mit
               fog mondani s mit hall ott a nőktől, mert a dragonyos főhadnagy nem ment ki a
               fejéből, és elhatározta, hogy ha Nelli szabadulni akar tőle, egy szóval sem kivánja
               őt igéretére emlékeztetni. Ő, a szegény Szaniszlóy gróf, a dúsgazdag Hartenegg
               főhadnagygyal nem akart vetélkedni.</p>
				<p>A nőket egyedül találta. Romána külseje feltünően megváltozott, azelőtt is nagy
               halványságát beteges szin váltotta fel. Tekintete fáradt, egész lénye kimerült volt,
               azt a hatást tette a szemlélőre, mintha nagy betegségből lábbadozót látna maga
               előtt.</p>
				<p>Szokott nyájasságával fogadta sógorát, ki melegen szorítá ajkaihoz kezét, azután
               Miksa Nellit üdvözlé nem minden tartózkodás nélkül, majdnem hidegen; a leány viruló
               szinben volt s a legjobb kedvben látszott lenni.</p>
				<p>- Miért nem válaszolt levelemre? - kérdé tettetett nehezteléssel s kihívó
               mosolylyal.</p>
				<p>- Nem akartam terhére lenni.</p>
				<p>- Miféle felelet ez? Nem fogadom el mentségnek, mondjon más, okosabb és elfogadhatóbb
               okot.</p>
				<p>- Ez az igazi.</p>
				<p>- Komolyan?</p>
				<p>- Szavamra mondom.</p>
				<p>Nelli hátat fordított neki. Tehát heves neheztelés... ezzel fogad. Jó, legyen
               kivánsága szerint. Félre ült egy karszékbe s könyvet vett kezébe, mintha olvasna.</p>
				<p>Miksa Románához fordult, kinek finom szemöldökei önkénytelen összébb huzódtak nagy
               beszédes szemei fölött, vonásai aggodalmat, elégedetlenséget fejeztek ki.</p>
				<p>- Mennyire örülök, hogy látlak, - kezdé Miksa kettős melegséggel sógornőjének. - Nem
               is mondhatom, mily nehezemre esett váratlan és gyors elutazásod.</p>
				<p>- Beteg, izgatott voltam, legjobbnak tartám levegőt változtatni, - viszonzá
               Romána.</p>
				<p>- És ismét hosszabb útra készülsz?</p>
				<p>- Ha körülményeim engedik. Kitől hallottad?</p>
				<p>- Udalrique herczeg mondta nekem, ki Aszlaghynétól hallott róla.</p>
				<p>- A herczeg még Budapesten van?</p>
				<p>- Nem is szándékozik elutazni. A napokban beszéltem vele.</p>
				<p>Pillanatnyi hallgatás állt be, mely alatt Nelli kiváncsian felpillantott
               könyvéből.</p>
				<p>- Nem tudnak nálam nélkül semmire menni, - mondá gúnyos, ingerkedő hangon, azután
               tovább olvasott.</p>
				<p>- Mit tud atyjáról és...</p>
				<p>- Elemérről? - kérdé Miksa. - Semmit. Mintha a föld nyelte volna őket el. Semmi hírük
               azóta.</p>
				<p>Romána önkénytelen sóhajtott. Fájó sebet érintett ez a két név szivében.</p>
				<p>Egy ideig nagyon lassan, akadozva ment a társalgás. Végre Nelli, mintha megúnta volna
               a csendet, ledobta könyvét s elhagyta a szobát. Alig hogy becsukódott utána az ajtó,
               Romána élénken fordult Miksához.</p>
				<p>- Azért jöttem vissza, - mondá, - hogy mielőbb megtartsuk az esküvőt.</p>
				<p>- Az es-kü-vőt?</p>
				<p>- Igen, - folytatá határozottan a grófné. - Belátom, hogy nincs miért halasztani azt
               s elhatározott szándékom, mielőbb neked adni Nellit.</p>
				<p>- Ha ugyan ő még akarja ezt.</p>
				<p>- Tudom, hogy levelében megsértett. Miután nem válaszoltál neki, elmondá, mit irt. De
               biztosítlak, hogy nem volt semmi rossz szándéka vele. Ő ma is úgy szeret téged, mint
               azelőtt, s ha te nem változtál, nincs semmi akadály a házasság ellen.</p>
				<p>Majdnem hévvel, rábeszélőleg ejté ki e szavakat Romána, a mi nem kerülte ki Miksa
               figyelmét.</p>
				<p>- Mi változtatta meg szándékodat? - kérdé tartózkodva Miksa, - elutazásod előtt nem
               voltál oly hajlandó.</p>
				<p>- Biztosítva akarom látni Nelli jövőjét. Ő jószivű, nemes gondolkozású, de kissé
               szeles, talán hajlamokkal bir a könnyelműségre s meggyőződtem, hogy jobb mielőbb
               férjhez adni.</p>
				<p>Az ifjú gyanakvó tekintettel szemlélte a beszélőt.</p>
				<p>- Ha ugyan neki még kedve van e házassághoz - mondá kételkedve.</p>
				<p>- Mily különös szavak, Miksa, - viszonzá csodálkozva s kellemetlen meglepetéssel
               Romána, - kételkedhetnél Nelli szerelmében?</p>
				<p>- Nem bízom benne.</p>
				<p>- Miért, mi okozza ezt a kételkedést?</p>
				<p>- Oh Romána, - viszonzá fájdalmas kitöréssel az ifjú, - ha ő hozzád hasonló
               volna...</p>
				<p>- Ő nővérem s felügyeletem alatt nevelkedett.</p>
				<p>- A klastromban volt. Azelőtt pedig anyjánál, ki miatt te annyit szenvedtél. Az
               utolsó évben volt ő csak veled s ez nem sokat változtathatott rajta.</p>
				<p>- Nem szereted őt többé? - kérdé, majdnem fájdalmas hangon Romána.</p>
				<p>- Nem változtam érzelmemben iránta, de ama levél által bizalmam ingott meg. Hisz’
               előttem van egy szerencsétlen házasság minden borzalma! Oh, ha ő csak egy kicsit, egy
               parányit hasonlítana hozzád.</p>
				<p>Betakará kezeivel arczát s Romána látta, hogy igazán mélyen érzi, a mit mond és hogy
               kimondhatatlanul szenved.</p>
				<p>Önkénytelen elhagyta helyét, az ifjúhoz lépett s annak vállára tette kezét.</p>
				<p>- Hiszesz annak, a mit én mondok? - kérdé nyájas bensőségteljes hangon tőle, mire az
               megragadta a finom ujjakat s ajkaihoz vonta.</p>
				<p>- Szentségnek tartom minden szavadat, imádlak és bámullak, - viszonzá
               lelkesülten.</p>
				<p>- Úgy hallgass reám. Ne kínozd magad, ne kételkedjél... Nelliben a legjobb alap van,
               de jó embernek kell őt vezetni, helyes példát kell látnia maga előtt; olyan természet
               ő, mint a legtöbb ember; gyenge, eltántorítható; vigyázni, ügyelni kell reá s a
               legjobb nő és anya lesz belőle, kivel boldog leendesz, ha - szereted.</p>
				<p>Miksa tekintetében öröm villant fel e szavakra, mert úgy érezte, hogy sógornője
               igazat mondott. Romána állításában vakon bízott, annak komoly, meggyőződésteljes
               hangja visszaadták neki bizalmát.</p>
				<p>- Menj be Nellihez, - mondá kérő hangon Romána. - Beszélj vele. Értsétek meg egymást.
               Ő örömmel, boldogsággal jött vissza, s ha nem volt ideje ezt neked megmutatni, hideg
               szavaid tették, mikkel első tréfás kérdését viszonoztad, mire ő egy csókot, vagy
               nyájas ölelést várt volna...</p>
				<p>Miksa boldogan sietett a mellékszobába s Romána fáradtan hullt egy székbe és kezeibe
               temette arczát, mintha a beszéd teljesen kifárasztotta volna.</p>
				<p>Hosszú ideig ült így. A nyitott ablakon meleg tavaszi levegő áramlott be, s az
               átelleni földszintes ház ereszéből vidám fecskecsiripelés hangzott be hozzá. Az üde
               természet összes jelképe a város rideg kőházai között, hova a tündöklő nap, mely
               erdőt, mezőt eláraszt fényes melegével, csak lopva küld be egy-egy sugarat, hogy
               emlékeztesse a lakosokat a kint duzzadó életre és a megérkezett kikeletre.</p>
				<p>Kikelet! Hány ember nem tud arról semmit. Románát szomorú sötétség vette körül. Egész
               élete gyorsan távozó reményből és hosszú csalódásból állt. Rideg mult, fájdalmas
               jelen és kietlen jövő. Igy töltve napjait, nem várt, nem kivánt, nem remélt egyebet,
               mint a halált. Forró könnyek hulltak arczára, midőn halk ajtónyilást hallott háta
               mögött s mielőtt visszafordulhatott volna, szerető karok ölelték őt át és Aszlaghyné
               állt előtte.</p>
				<p>- Amália! - kiáltá gyorsan letörülve könnyeit Szaniszlóyné örömteljes meleg
               hangon.</p>
				<p>- Te sirsz? - kérdé az megcsókolva selyemhaját s melegen megszorítva kezeit. - Félre
               e kínos könnyekkel. Azért jöttem, hogy megvigasztaljalak s megmondjam, hogy egy szó
               sem igaz abból, a mit nagybátyám Udalriqueról beszélt. Úgy él ő, mint az egykori
               Toggenburg. Egyedül érted és neked, ezt esküvel erősíthetem.</p>
				<p>- Mit, hogyan? - hebegé föllángoló tekintettel Romána, míg arczán kétség és remény
               váltakozott.</p>
				<p>- Az egész rege és koholmány volt. Soha női láb át nem lépte a palota küszöbét, mióta
               az a herczeg tulajdona. Beszéltem Mihálylyal s magával Udalriqueval. Bámult e
               föltevésen, hogy én és különösen, hogy te képes voltál ezt róla elhinni.</p>
				<p>Romána szemében most új könnyek jelentek meg, az öröm könnyei.</p>
				<p>- De hát mily czélból beszélte ezt nagybátyád nekünk? - kérdé csodálkozva.</p>
				<p>- Azt nem tudom. Mióta veled utoljára nálam találkozott, többé nem mutatta magát, azt
               hiszem elutazott a fővárosból.</p>
				<p>- De úgy van-e, a hogy mondod? - kérdé a grófné, kinek a hosszú bánat után
               megfoghatatlannak látszott ez az örömhír.</p>
				<p>- Kételkedhetel? Mily czélból akarnálak megcsalni? - Udalrique elutazásod óta
               naponként vendégünk. Nem szűnik meg rólad beszélni, felőled álmodozni. Sohasem láttam
               férfit, ki hozzá hasonlóan tudott volna szeretni.</p>
				<p>Romána átszellemülten mosolygott. Szelíd, bájos arcza percz alatt virúlásnak látszott
               indulni. Halványságát égő pirosság váltotta föl, szemei tündököltek a belső boldogság
               érzetében.</p>
				<p>- Szabad neki ma eljönnie? - kérdé a grófnőtől Amália.</p>
				<p>- Ma nem. - Oly kimondhatatlan boldog vagyok, hogy félek gyengeségemtől, minek ma még
               nem szabad átengednem magam, s ha a herczeg e perczben belépne, keblére, karjaiba
               borulnék.</p>
				<p>- És ő megérdemelné azért a kínért, a mit neki kételkedésed és távolléteddel
               okoztál.</p>
				<p>- Ha szabad volnék, - mondá vágyó sóhajjal Szaniszlóyné. - Ha azt tehetném, a mit
               óhajtok, akkor egy perczig sem haboznám Udalriquet fogadni s megmondani neki, hogy
               szeretem, azon kettős szerelemmel, mely az ifjuság első varázsából s a csalódás
               keservéből támadt remény hitvallásából áll. De még nem jött el e vallomásnak az
               ideje.</p>
				<p>Amália felelni akart, de e perczben felnyilt a mellékszoba ajtaja s Nelli és Miksa
               léptek ki, ragyogó kifejezéssel arczukon. Mindketten a legjobb kedvben siettek
               Aszlaghyné üdvözletére. Romána látta, hogy minden rendben van köztük is, nagy kő
               esett le aggódó szivéről.</p>
				<p>Azután kevésbbé izgató dolgokról folyt a társalgás. A kapitányné tudakozódott
               Meránban töltött napjaikról, szórakozásaikról, mire Nelli nagy ékesszólással irta le
               az ottani szép vidéket, de a kirándulások s mulatságok elbeszélésénél őrizkedett
               Hartenegg gróf nevét említeni.</p>
				<p>Mintegy félóra mulva búcsút vett Aszlaghyné s halkan megkérdé Románától, mikor jöhet
               el Udalrique herczeg.</p>
				<p>- Holnap, - viszonzá az, majdnem remegve a kilátásra, hogy a herczeget viszontlátja.
               Az egész napot új izgatottságban tölté, azon tudatra, hogy a következő nap elhatározó
               lesz életében.</p>
				<p>Gyakran különös előérzeteink vannak, miket meg nem magyarázhatunk magunknak, de
               határozottan sejtjük, hogy valami különös nagy eseménynek állunk küszöbén.</p>
				<p>Igy volt Romána is. Egész napját Nellivel és Miksával töltvén, látszólag érdekelte őt
               azoknak társalgása. Élénk részt vett a jegyesek tervében a jövőre nézve. Megbeszélte
               velük az esküvő napját, a nászutazást, letelepedésüknek helyét, de gondolatai
               koronként messze kalandoztak, ez nem tűnt fel az ifjú párnak. Megszokták Románának
               álmodozását s mindketten tudták, hogy van arra elég oka.</p>
				<p>A következő nap hűvös, szeles volt, mint tavaszszal szokott lenni, midőn majd
               nap-fényesre, majd borultra változik az idő, mint az emberi kebel remény és kétely
               közötti hullámzása.</p>
				<p>A délelőtt egyhangúan telt el; mintegy három órakor Nelli a komornával bevásárlásokat
               ment tenni.</p>
				<p>Romána egyedül volt honn. Gondolatokba merülve ült az ablaknál s minden kivül hallott
               neszre összerezzent, mert tudta, hogy Udalrique jön nemsokára.</p>
				<p>Csengetést hallott kivülről; önkénytelen felugrott helyéről, a nyugtalanság kergeté
               fel őt, örömtelt kifejezéssel függeszté tekintetét az ajtóra, hangos beszédet
               hallott, de ismeretlen hangot, mely nem a herczegé volt.</p>
				<p>Várakozásteljesen figyelt.</p>
				<p>Pár pillanat mulva megnyilt az ajtó s nagy meglepetésére és haragjára, az inastól
               követve Killjén bárót látta belépni.</p>
				<p>- Kegyed itt? Hogy merészel hozzám jönni? - tört ki sokkal élesebben, mint szokása
               volt.</p>
				<p>A báró alázatossággal hajtá meg magát.</p>
				<p>- Mondtam ennek az úrnak, hogy szoros tilalmam van... - hebegé rémülten az inas, de
               asszonyának egy intésére távozott.</p>
				<p>- Mit kiván?</p>
				<p>- A sors úgy akarja grófné, hogy mindig kellemetlen hirt mondjak önnek, pedig Isten
               látja...</p>
				<p>- Térjen a dologra.</p>
				<p>- Marseilleből jövök.</p>
				<p>A grófné nem felelt, elfordítá fejét, várta, hogy folytassa.</p>
				<p>- Hiób postája vagyok.</p>
				<p>- A mi önnek nagy örömöt okoz. Mit vétettem ön ellen?</p>
				<p>- Éltemet adnám boldogságáért, de tudja, hogy csak eszköz vagyok a sors kezében.</p>
				<p>- Akar ön beszélni, s tudatni velem idejövetelének czélját vagy...</p>
				<p>- Távozzék, - folytatá keserűen Killjén. - Tehát elmondom a miért jöttem, férje három
               nap előtt párbajt vívott Tóni báróval s veszélyesen megsebesült.</p>
				<p>Romána megdöbbenve tekintett reá.</p>
				<p>- Igaz ez? - kérdé azután halk kételkedő hangon. - Okom van reá, hogy állításaiban
               kételkedjem.</p>
				<p>- A legtisztább valóság. Az okot e párbajra eltalálhatja, grófné, nem kell
               elmondanom.</p>
				<p>- Nem kivánom találgatni. Ha igaz, a mit mond, úgy ma még Marseillebe utazom.</p>
				<p>Killjén meghatva pillantott reá.</p>
				<p>- Ön angyal, grófné! - mondá önkénytelen bámulattal. - Ez a föld, ez a világ nem
               érdemes önre.</p>
				<p>Romána elhagyta helyét.</p>
				<p>- Ha elvégezte mondandóját, távozzék kérem, - mondá hidegen.</p>
				<p>- Nem végeztem el, - mondá Killjén: - még mondanom kell önnek valamit, grófné. Bűnös
               vagyok, s a ki önt látja, abban önkénytelenül föltámad a lelkiismeret, bocsásson meg
               nekem. Hisz az ön neve nem Romána, hanem Jóság és Bocsánat!</p>
				<p>A grófné hallgatott.</p>
				<p>- A mi kínt és szomorúságot okoztam önnek multkori beszédemmel Aszlaghynénál,
               felejtse el. Egy szó sem volt abból igaz, az olyan ember, mint én, sok mindenre reá
               vehető, s másnak a keze játszott bele a dologba, én csak eszköz voltam.</p>
				<p>- Másnak a keze... Kinek?</p>
				<p>- Szaniszlóy grófnak, az ön ipjának, ki féltette önt a herczegtől, fiáért tette, hogy
               önt elidegenítse Udalriquetól, s nekem oly jutalmat igért, a miért mindenre
               vállalkoztam.</p>
				<p>- Szabad tudnom e megnevezhetetlen tettnek az árát?</p>
				<p>- Megigérte, hogy visszavezet azon körbe, hol születtem s melyből régóta ki vagyok
               zárva.</p>
				<p>- Ez hiú ámitás volt. Ipamnak nincs arra hatalma, hogy ezt tegye addig, mig önmaga
               nem igyekszik visszanyerni egykori állását tisztességes munkával, mi tiszteletre
               gerjeszti majd azokat, kik most megvetik.</p>
				<p>- Azt hiszi, grófné, lehetséges az még olyan embernek, mint én vagyok?</p>
				<p>- Semmi sem lehetetlen, ha komoly akarattal fogunk hozzá. Nem ismeri D’Harlevillenek
               azon igaz és nagy lélektani mondását: »Impossible est un mot, que je ne dis jamais.«
               Kövesse ezt és megváltozik.</p>
				<p>Killjén mindnagyobb bámulattal szemlélte Románát. Már magában hihetetlen volt neki,
               hogy az a nő, ki szépség, erény, jóság és minden irányban tökéletes, szóba áll vele
               azok után, mik közöttük történtek s most még tanácsot ad neki... Neki, az elveszett,
               megrovott bűnösnek! És felteszi róla, hogy ő még képes megjavulni. Ez már félig az
               igéretföldje volt neki, kezdte visszanyerni önbizalmát.</p>
				<p>- Engedje, hogy megcsókoljam ruhája szélét, - mondá akaratosan, s mielőtt Romána
               megakadályozhatta volna, lehajlott és ajkaival érinté Romána ruháját.</p>
				<p>- És most Isten önnel! - mondá reszkető hangon. - Ne induljon addig, mig ipjától
               sürgönyt nem kap, ki fia mellett van s tudatni fogja önnel, ha annak állapota
               rosszabbra fordulna.</p>
				<p>Ezzel gyors léptekkel hagyta el a szobát, Románát a legnagyobb izgatottság és
               felindulásban hagyva. Hosszasan csengtek fülébe e szavak: ha rosszabbra fordulna.</p>
				<p>Nehány percz mulva Udalrique jelenteté magát, Romána pár lépést elébe ment s
               reszketve nyújtá neki kezét.</p>
				<p>- Megbocsáthat-e nekem, herczeg? - kérdé szelíd, bűnbánó hangon.</p>
				<p>- Mit véthetne ellenem, grófné, a mit meg nem bocsátanék?</p>
				<p>- Tudom, hogy kishitűségemmel sértettem önnek önérzetét, de vannak dolgok, mik oly
               nagy fájdalmat okoznak, hogy nem uralkodhatunk magunkon s ilyenkor félelmünk
               elrabolja hitünket.</p>
				<p>- Romána! - kiáltá lázas melegséggel s boldog reménynyel Udalrique, de a nő hátrább
               húzódott tőle.</p>
				<p>- Ne most... Ne mondjon semmit. Tudja, hogy nekem csak egy reményem, egy boldogságom
               van még e földön, - ön, s a csalódást ebben az egyben lehetetlennek tartám átélni. De
               mindennek elmondására most nincs idő, férjem nehéz sebesülten fekszik, talán a
               halállal vívódik.</p>
				<p>- Elemér... Mi történt? - kiáltott fel meglepetve Udalrique.</p>
				<p>- Párbaja volt Marseilleben. Miért, nem tudom. Nem is kérdezem, ha tudnám, talán
               visszatartana azon elhatározásomban, hogy hozzá utazzam.</p>
				<p>- Kegyed, grófné, utána menne?</p>
				<p>- Ez kötelességem.</p>
				<p>A herczeg hallgatott.</p>
				<p>- Gondolja meg, mit tehetnék mást, - folytatá Romána nyugtalanul s majdnem félve
               társának feleletétől.</p>
				<p>- Nem gondolt arra, kit találhatna a beteg mellett?</p>
				<p>- Ipamat! - viszonzá elfogultan a grófné, nem akarva Udalrique válaszát
               megérteni.</p>
				<p>- Tegyen, a mint legjobbnak látja. Az, a mit kegyed akar, mindig a legjobb, mert
               itéletét, tetteit szive s Isten vezérli.</p>
				<p>- Köszönöm, - mondá meghatva Romána. Sohasem felejtem el e szavakat. Ha újra
               találkozunk megmondom azt, a mit ma nem lehetett.</p>
				<p>Udalrique elragadtatva pillantott reá s boldog érzelmekkel, nyájas reménynyel telve
               hagyta el a szobát.</p>
			</div>
			<div type="chapter">
				<head>TIZENKETTEDIK FEJEZET.</head>
				<p>Komor várakozásban telt el a nap, de Marseilleből nem érkezett semmi tudósítás.</p>
				<p>Nelli előttevaló nap hazaérkezvén vásárlásaiból, megtudta az Elemérről szóló hírt;
               midőn Miksa estefelé meglátogatta őket, sürgönyt mutatott a nőknek, melyben atyja
               tudatta vele, hogy Elemér veszélyes sebet kapott. Igy meg volt erősítve az, mit
               Killjén beszélt Románával.</p>
				<p>Midőn a következő nap Aszlaghyék meglátogatták a grófnőket, Románát a
               legtürelmetlenebb hangulatban találták. Udalrique beszélte nekik a Marseilleben
               történteket s Amália azonnal barátnőjéhez sietett, tudva, hogy az mily
               kedélyállapotban lehet. Szórakoztatni akarta, de az alig volt képes annyira erőt
               venni nyugtalanságán, hogy az általános társalgásban résztvegyen.</p>
				<p>A kapitány elmondá, hogy egészsége teljesen helyreállt s nemsokára visszatér a
               tengerre, Miksa beszélt arról, hogy Udalriqueot kérte, miként Barcellona vagy
               Madridban szerezzen állást neki. Amália kis fiáról beszélt s minden tárgyat
               kimerítettek, hogy Románát elvonják kínos gondolataitól... Csak Aszlaghyné tudta
               valósággal, hogy barátnője miféle válság előtt áll.</p>
				<p>Lomha lassúsággal teltek az órák. Romána megemlíté, hogy kötelességének tartaná
               elutazni Marseillebe, ha ipja csak egy szóval is tudatta volna vele férje betegségét,
               de a hallgatásból az látszik, hogy jövetelét sem ő, sem Elemér nem óhajtják.</p>
				<p>Senki sem mondott ellent e következtetésnek. Oly titokszerű volt az egész esemény,
               hogy a valót egészen tisztán senki sem tudta, talán csak Killjén, kit azonban
               Aszlaghyék nem láttak, Miksa őrizkedett őt felkeresni, Romána pedig tudta, hogy nem
               mutatja magát nála többé.</p>
				<p>Igyekezett tehát más gondolatokkal foglalkozni, miben környezete teljes erővel
               támogatta. Az estét csendes, közönyös társalgással tölték, mig késő este nem lett s a
               thea után Aszlaghyék és Miksa búcsút vettek.</p>
				<p>Midőn a kapitány nejével kilépett a kapun s Miksa gróftól elváltak, ki ellenkező
               irányban lakott tőlök, nemsokára Udalrique herczeg lépett elébök, ki a háztól, hol
               Szaniszlóy grófné lakott, nehány lépésnyire várt reájuk.</p>
				<p>- Honnét ily későn, herczeg? - kérdé kezet fogva vele a kapitány.</p>
				<p>- Önökre vártam, megtudni a történteket. Mi hír van a sebesültről? - mondá a herczeg,
               gyors lépésben haladva mellettük.</p>
				<p>- Semmi! Vagy jobban van Elemér, vagy meghalt s az öreg gróf útban van hazafelé s
               érdemesnek sem tartja, hogy tudósítsa az özvegyet; ezektől a könnyelmű emberektől
               minden kitelik.</p>
				<p>- Azt nem hiszem, - sietett közbeszólni férje megjegyzésére Amália.</p>
				<p>Az »özvegy« szóra a herczeg arcza lángpiros lett, de a házaspár a sötétség miatt nem
               vehette azt észre.</p>
				<p>Hullámzó sokaságon haladtak keresztül, az operának éppen vége volt s éneklő, fütyülő
               tömeg között kellett keresztül törniök, kik a hallott zene- és énekáriákat
               ismételték.</p>
				<p>Halkan beszélgetve haladtak tovább...</p>
				<p>- Ha Elemér meg talál halni, - kezdé kis idő mulva Aszlaghy, - a sors valóban
               kegyesen bánnék vele. Tegnap hallottam az ügyvédtől, hogy egész lánczolata a szégyen-
               és kellemetlenségeknek vár reájok s hogy Miksa vagyona is rámegy az adósságokra.</p>
				<p>- Pedig Miksa jobb sorsra volna érdemes, - viszonzá melegen Udalrique,
               visszaemlékezve együttlétökre, midőn az ifjú Szaniszlóyt oly oldalról ismeré meg, a
               minőről, itélve családja után, sohasem hihette volna.</p>
				<p>- Említé, hogy önnek pártfogását kérte, herczeg, - mondá Aszlaghyné, - de azt hiszem,
               most nem lesz erre szükség... Romána eljegyezte neki nővérét s Nelli gazdag.</p>
				<p>- Nem férfias dolog neje vagyonából élni, - mondá a kapitány, - s a hogy én ismerem
               Miksát, ezt nem is szándékozik tenni.</p>
				<p>Ilyen és több más dolgokról beszélve haladtak végig az Andrássy- és ország-úton s
               befordultak a hatvani-utczába, hol Aszlaghyék lakása volt.</p>
				<p>Elhaladva a kaszinó előtt, annak homlokzatára fekete zászlót erősített két ember, kik
               közül az egyik fönt állt, a másik az utczáról a kapu előtt segíté a gyász jelét
               felhúzni.</p>
				<p>- Ki halt meg? - kérdé Udalrique feltünő halk, elfojtott hangon.</p>
				<p>- Nem tudom, uram, - viszonzá a szolga. - Most érkezett sürgöny valahonnét a
               halálesetről s nekünk kiadták a parancsot, hogy ma még, vagy holnap korán reggel
               tűzzük ki a zászlót.</p>
				<p>Mindhármukat csodás sejtelem szállta meg e szavakra.</p>
				<p>- Fölmegyek és megkérdem, - mondá izgatottan a herczeg. - Várjanak reám nehány
               perczig itt.</p>
				<p>És futott be a kapun, de a lépcsőn szembejövő ismerősöket talált, kik mind egy és
               ugyanazon eseményről látszottak beszélni.</p>
				<p>- És azért a közkézen forgó Valentineért? - kérdé a férfiak egyike, szivarra
               gyújtva.</p>
				<p>- Megfoghatatlan, - folytatá a másik.</p>
				<p>- Őrülten dobálta pénzét, könnyelmű és az utolsó időben már majdnem számbavehetetlen
               volt! Ha tovább él, aljasságba keveredik.</p>
				<p>- És az a gyönyörű asszony! - kiáltott föl egy másik. - Nincs hamarjában hozzá
               hasonló.</p>
				<p>- De az a felesége volt s ez nem érdekes, - mondá nevetve egy harmadik, de egyszerre
               megpillantva Udalriquet, elhallgattak.</p>
				<p>Mindenki tudta a herczeg őszinte csodálatát Romána iránt.</p>
				<p>- Ki halt meg? - kérdé Udalrique, mert bár gyanítá, még mindig nem volt bizonyos,
               annál is inkább, mert a társalgás magyarul folyott s ő keveset értett abból; a
               »Valentine« név megzavarta.</p>
				<p>- Hát nem tudja, herczeg? Szaniszlóy Elemér Marseilleben. Egy óra előtt jött a
               sürgöny.</p>
				<p>- Párbajban kapott sebében. Tónival vívott, ki megszöktette szeretőjét, - magyarázá
               egy másik.</p>
				<p>A herczeg nem felelt.</p>
				<p>Némán haladt le mellettük. Azok csodálkozva szemlélték.</p>
				<p>- Hát ezt a spanyolt mi lelte? - súgá a társaság egyik tagja. - Oly halálsápadt,
               mintha őt ölték volna meg.</p>
				<p>Néhányan jelentőségteljesen néztek össze. Azután elváltak a kapunál.</p>
				<p>- Jó fiú, de nagyon könnyelmű volt s ez a legjobb, a mi történhetett vele, - hangzott
               még vissza a távozók ajkairól Aszlaghyékhoz, kik a herczegre várakoztak s azonnal
               gyaníták, hogy kiről van szó.</p>
				<p>Ez volt Szaniszlóy Elemér sírbeszéde, így itélt róla minden komolyan és lovagiasan
               gondolkozó ember.</p>
				<p>Udalrique nem tudott szólni, midőn kilépett a kapun S Aszlaghyékhoz csatlakozva,
               megindult.</p>
				<p>- Tehát meghalt? - kérdé a kapitány.</p>
				<p>Udalrique fejével intett.</p>
				<p>- És Romána még nem is tudja, - folytatá Aszlaghy. - Miksa bizonyosan talál lakásán
               sürgönyt, midőn haza érkezik.</p>
				<p>Amália hallgatott. Különös érzelmek szállták meg szivét. Tudta, hogy ez a halál
               visszaadja barátnője életének boldogságát; a sors megszánta őt, ki annyi szenvedésre
               volt eddig kárhoztatva s elküldé megváltását férje halála képében.</p>
				<p>Külömböző érzelmek között mondtak egymásnak »jó éjszakát«, bár Amália tudta, hogy
               Udalrique nem hunyja be ez éjen át szemeit...</p>
				<p>A következő reggel Románához sietett a kapitányné. Halálsápadt volt az, de nyugodt.
               Már gyászruhában fogadta őt, az éj folyamán sürgöny érkezett hozzá az öreg Szaniszlóy
               gróftól, melyben fia halálát tudatta. Amália az egész napot vele tölté. Nelli nem
               tudván a valót, de sejtvén, hogy különös körülmények között halt meg sógora, nem mert
               róla beszélni; Miksa sem készült a temetésre menni, s így aznap és a következőkön
               látszólag semmi változás sem történt a külömben is egyhangú, csendes
               háztartásukban.</p>
				<p>Harmadnap a haláleset tudósításának megérkezte után, Romána egyedül ült szobájában,
               midőn megnyilt az ajtó s az öreg Szaniszlóy gróf megtört alakja vánszorgott be
               rajta.</p>
				<p>Romána felugrott helyéről s elébe sietve, melegen ölelte meg a szerencsétlen atyát,
               ki testben, lélekben össze volt törve; oly vakon szerette fiát, hogy hibáit és
               könnyelműségeit sohasem látta, és arra nem is gondolt, hogy ez az életmód mire fogja
               Elemért vezetni. Most bekövetkezett a természetes büntetés.</p>
				<p>- Meghalt! - mondá zokogva rogyván egy közel álló székbe s betakarta arczát.</p>
				<p>- Vigasztalódjék, atyám. Itt van Miksa, másik fia, ki még megmaradt önnek.</p>
				<p>- Soha! - kiáltá fájdalommal Szaniszlóy. - Elemért nem pótolhatja nekem senki... - De
               hirtelen elhallgatott, mert Miksa lépett be Nellivel az ajtón.</p>
				<p>Az egész napot együtt töltötte a család s Romána és a többiek minden módon igyekeztek
               enyhíteni az öreg gróf fájdalmát.</p>
				<p>A következő napok egyikén Miksa tudatta vele eljegyzését Nellivel, minek látszólag
               örült, mert fiára nézve segítséget látott e házasságban. Nagyon érezte megváltozott
               helyzetét s talán felébredt benne egy intő szózat, mely igazságtalansággal és
               könnyelműséggel vádolta őt második fia iránt.</p>
				<p>Udalrique herczeg csak hetek mulva kereste fel Románát. Ugy jelent meg előtte, mint
               helyzetében meleg szivű, lovagias, gyöngéd érzelmű férfi tehette. Nem említett
               semmit a jövőre nézve, s midőn bemutatták neki a mátkapárt, örömmel szorítá meg Miksa
               kezét, sok boldogságot kivánva nekik; a nászutazásra felajánlotta a Guadalquivir
               mellett fekvő kastélyát, mely gesztenyefák árnyékában, cyprus és myrtustól környezve,
               a legköltőibb magánynak kinálkozott, mintha csak a mézeshetek számára lett volna
               építve.</p>
				<p>Midőn egy idő mulva távoztak a szobából s Romána és Udalrique egyedül maradtak,
               csodálatos elfogultság vett rajtuk erőt, nem mertek egymás szemébe nézni. Romána
               eddig megismerte a házasság szerencsétlenségének titkát; a szerelem boldogságáról s
               a jövő reményéről még nem beszélhettek egymással.</p>
			</div>
		</body>
	</text>
</TEI>