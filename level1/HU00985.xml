<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00985" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A nagy fejedelem</title>
				<author>
					<persName>
						<surname>Móricz</surname>
						<forename>Zsigmond</forename>
					</persName>
					<date from="1879" to="1942">1879-1942</date>
					<idno type="VIAF">22179627</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">132729</measure>
				<measure unit="pages">318</measure>
				<measure unit="vols">4</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A nagy fejedelem</title>
					<date>2003-08-27</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00985"/>
					<respStmt>
						<resp>Original Electronic Edition</resp>
						<name>Németh Ibolya</name>
						<name>Szabolcsi József</name>
						<name>Hevele István</name>
					</respStmt>
					<bibl type="printSource">
						<title>A nagy fejedelem</title>
						<author>Móricz Zsigmond</author>
						<pubPlace>Budapest</pubPlace>
						<publisher>Helikon</publisher>
						<date>1983</date>
						<ref target="https://mek.oszk.hu/00900/00985"/>
						<idno>ISBN 963 207 570 6</idno>
					</bibl>
				</bibl>
				<bibl type="firstEdition">
					<title>A nagy fejedelem</title>
					<author>Móricz Zsigmond</author>
					<date>1935</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2021-07-06"/>
		</revisionDesc>
	</teiHeader>
	<text>
		<body>
			<div type="group">
				<head>Első könyv</head>
				<div type="chapter">
					<head>[I]</head>
					<p>A fejedelem kijött a boltíves kapu alól, s keresztülment a kolozsvári nagy
                        piacon. Ketten voltak vele, Péchy Simon jobbról s Toldalagi Mihály balról
                        kísérte.</p>
					<p>- Nézze Nagyságod - mondta Péchy kancellár -, már ma újfent megnyitott egy
                        bót.</p>
					<p>A nagytemplom körül alacsony várfal volt, amely külső oldaláról apró
                        vásárosbódékkal volt teleépítve.</p>
					<p>A fejedelem melegen mosolyodott el.</p>
					<p>- Hálaistennek - mondta -, ott van élet, ahol a kalmárok nyitni kezdenek.</p>
					<p>Lassan haladtak előre, egyszerre csak Toldalagi Mihály meghökkent, s
                        ijedtében megrántotta fejedelem mentéje ujját.</p>
					<p>- Nagyságos uram!</p>
					<p>Bethlen, aki lesütött szemmel járt az utcán, felemelte pillantását, s
                        dermedten megállott.</p>
					<p>A tiszta hideg napban csodálatos látomás volt.</p>
					<p>A templom tornya felett valami violaszínű köd, amelyet hogy jobban néztek,
                        olyan volt, mintha fonalak ereszkedtek volna alá a nagy magasságokból.
                        Nyílegyenesen szöktek fel ezek a szálak a mennyboltozatig, mintha isteni jel
                        kötötte volna a tornyot az éghez.</p>
					<p>A fejedelem nagy fekete szemeit merően függesztette a természeti csodára, s
                        amint ott állott s nézett, lassan mintha a torony mögött egy másik torony
                        nőtt volna roppant magasságba. Különös volt ez a második torony, gótikus
                        óriási építmény formáját mutatta, ezer csipkével s apró tornyocskákkal,
                        tisztára kivehetetlen volt, olyan volt, mint a Szent István tornya Bécsben,
                        vagy olyan volt, mint a János Jelenéseinek tornya, mely néz keletre,
                        nyugatra, északra és délre...</p>
					<p>Sokáig állottak ott, s nézték a rendkívüli jelenséget. Szívük, lelkük fel
                        volt indulva, s pezsgés helyett lehalkult a vér az erekben.</p>
					<p>Egyszerre csak, mintha újabb csoda történt volna, az egész látás ellobbant,
                        eltűnt szemeik elől.</p>
					<p>Egymásra néztek: igaz volt ez, avagy csalódás. Egymás arcán keresték a
                        bizonyságot, de csak azt látták, hogy mindannyian halottsápadtak, s a bőrük
                        mint a sárga viasz, verejtékes.</p>
					<p>Tehát igaz, tehát mind a hárman látták, tehát volt, s immár nincs.</p>
					<p>Körülnéztek a piacon, s íme, az emberek ott álltak, ahogy munkájukba mentek,
                        jöttek, vagy a fejedelmi urakat kíváncsian lesték, s valamennyien oly
                        álmélkodó és ijedt mozdulattal kövültek meg.</p>
					<p>Mindenki látta a látományt.</p>
					<p>Egy sütőember állott a Koós-ház lába alatt, megszólalt:</p>
					<p>- Ilyfélét láttunk most tizenöt esztendője, s meghala Boldizsár, s háború
                        leve.</p>
					<p>A fejedelem fölemelte ujját s ráintett:</p>
					<p>- Erras, Boldizsár úr halálának tizenkilenc éve, s ez nem háborút nunciál,
                        hanem az én sorsomat signifikálja: fel fogom emelni Erdélyt, mint egy
                        templomot - Isten segítségéből.</p>
					<p>Akik hallották, megilletődtek, s az emberek összedugták a fejüket, amint a
                        fejedelem öreges, nehézkes léptekkel továbbment.</p>
					<p>A két tanácsúr hallgatott, nem merték a fejedelmet gondolataiban
                        háborítani.</p>
					<p>Hirtelen erős szél kerekedett, s végigsepert a piacon. Oly erős volt a szél,
                        hogy megrázta az ablakokat. Toldalagi leguggolt kicsit, úgy szegült ellene,
                        Péchy Simon hátat fordított, s köpenyébe bújva várta el a szélrohanást. A
                        fejedelem azonban csak leszegte fejét, s kimerevedett testtel merően várta
                        el, míg alábbhagy a vihar. Szembe fogadta a támadást, mint Erdély szörnyű
                        viharát a múlt évben, mikor Báthory Gábor úgy megkavarta a világot.</p>
					<p>A vihar már messze járt. Felocsúdtak.</p>
					<p>A templom felett már régen nyoma sem volt a látomásnak. Az utca színén még
                        sodródtak, mozogtak a falevelek s száraz héjak, de immár visszaállott a
                        békesség.</p>
					<p> A palota elé értek.</p>
					<p>- Jöjjetek fel, uraim - mondta a fejedelem.</p>
					<p>Az urak szó nélkül indultak. Megindultságuk, amit a látomás s utána a
                        fejedelmi szózat és a vihar keltett bennük, oly erős volt, hogy minden
                        pillanatban könny rezgett a szemükben.</p>
					<p>A nehéz köríves boltozatok alatt, a törött falépcsőkön felmentek az emeletre,
                        s a tornác téglával kirakott sora megnyúlt szemük előtt; már hajlandósak
                        voltak arra, hogy mindent fantasztikusan megnőni lássanak. Második fekete
                        vasvasalású ajtón mentek be, s a sötét, meleg szobában emberséges érzés
                        támadt bennük.</p>
					<p>A fejedelem intésére szótlanul ültek le.</p>
					<p>- Mit vélsz? - kérdezte Bethlen Péchytől.</p>
					<p>- Nem merem - felelt ez.</p>
					<p>- Bátorsággal.</p>
					<p>- Isteni jel.</p>
					<p>A fejedelem letette mentéjét, s dolmánya megfeszült széles mellén; keményen
                        mondta:</p>
					<p>- Már megfejtettem.</p>
					<p>Hosszan hallgattak. Péchy Simonnak lett volna mondanivalója, de már igen
                        megtanulta, hogy fejedelem előtt az okos hallgat s a bolond ugat. Báthory
                        Gábornál semmi böcsülete nem volt, pedig már Bocskai idején alkancellár
                        tudott lenni... Hallgatott azért, bár szerette volna ezt mondani:</p>
					<p>- Nem földi hatalom kedvéért ád jelet az ég. Isten országának megépítésére
                        tanít... Paradicsomi jel, az Édenkertnek jele ez.</p>
					<p>De hallgatott, mint a sír: meg ne sejtse a fejedelem, avagy akárki is, hogy
                        az ő új vallásának, ki vett Eőssy András uramtól, az Ádám-hitvallásnak,
                        vagyis a zsidó bibliának, eljő az ideje.</p>
					<p>Lehunyta szemét, hogy bele ne lássanak, s összeszorította fogát: az ő
                        relígióját zsidózásnak bélyegzik, és fő- és jószágvesztéssel büntetik... S
                        ímé az ég segítségére jő: az egy igaz szent templomot megmutatja, hogy ezért
                        élj és munkálj...</p>
					<p>Oly sápadott volt, hogy a fejedelemnek is szemébe tűnt. Vigasztalva mondta
                        azért neki:</p>
					<p>- Péchy apám, megépítem Erdélyt újonnan. Megépítem, mert ez az isteni
                        parancsolat.</p>
					<p>Hallgatva ültek tovább, senki sem bírt szólani, mert a néma szobában mintha
                        belezuhantak volna lelkük szakadékaiba.</p>
					<p>Toldalagi felállott, a kandallóhoz ment, s megigazította az elszenesedett
                        fahasábokat, mire hamarosan pattogni kezdett a tűz.</p>
					<p>Most nyílt az ajtó, s belépett a fejedelemasszony.</p>
					<p>Karcsún, sápadtan, mosolyogva; kettéválasztott barna haja alatt
                        kimondhatatlan gyöngéd fény volt az arcon.</p>
					<p>- Meghaltak kegyelmetek azóta az éhségtől - szólt kedves hangon.</p>
					<p>A fejedelem fölemelte fejét, s csókra adta arcát.</p>
					<p>Az asszony szájon csókolta, s ő megsimogatta párja kezét.</p>
					<p>- Kész-e az ebéd?</p>
					<p>- Régen.</p>
					<p>- Mi is készek vagyunk az evésre.</p>
					<p>- Régen?</p>
					<p>- Régen.</p>
					<p>Az asszony hozzá volt szokva, hogy nehéz kedveket lásson, s mégsem bírta el,
                        valami oly nyommadt némaság volt az urakon.</p>
					<p>- Baj? - kérdezte csöndesen.</p>
					<p>- Nem - szólt a fejedelem -, látomást láttunk... Mikor a templom mellett
                        átjöttünk, mintha az égből violaszín sugarak szóródtak volna a toronyra, s
                        beborították azt. Igaz-e, barátim?</p>
					<p>- Én köteleknek néztem - mondta Toldalagi -, mintha szorosan meg lett volna
                        kötözve a templom valami magasságbeli cölöphöz.</p>
					<p>- Igen, annak is lehetett nézni - szólt Péchy Simon -, mintha vékony fényes
                        érchúrok lettek volna szorosan egymás mellett, sem közelebb, sem távolabb
                        egymástól, s így mentek fel magasra, fel magasra...</p>
					<p>- Szóval sugárzás volt, mint a pápista képeken a glória - szólt a fejedelem
                        -, s mögötte egy másik torony látszott az égen. Valami óriási roppant
                        torony, mintha oly templom tornya volna, melybe tízezer ember elfér,
                        nagyszerű gótikus torony, olyan, mint a Szent István-tornya Bécsben, kit
                        fiatalkoromban látám, mikor Prágában jártam Bocskai uram látogatására a
                        fejedelmi apródokkal.</p>
					<p>- Én nem gondolnám, hogy gótikus lett volna - mondta Péchy Simon -, inkább
                        valami egészen új s együgyű, de az igen, hogy roppantságos volt, én úgy
                        véltem, nem tízezer, de százezer, milliom ember beleférhetett volna ama
                        templomba, kinek tornyát Isten megmutatta.</p>
					<p>- Nagy volt - szólt Toldalagi -, rettenetesen nagy torony, táméntalan nagy
                        torony, nagyobb volt, mint a konstantinápolyi Aja Sophia.</p>
					<p>A fejedelem körülnézett, s emelt hangon mondta:</p>
					<p>- Nagy volt, gótikus és nagyjelentőséges.</p>
					<p>Felállott:</p>
					<p>- Isten keze jelentette meg előttem sorsomat.</p>
					<p>A másik két úr is felállott. Némán meghajtották fejüket. Itt nem volt tovább
                        vita.</p>
					<p>A fejedelem most nem tartotta ebédre az urakat, némán kezet nyújtott nekik, s
                        ők meghajtották magukat a fejedelemasszony előtt is, aki megdöbbenve
                        hallgatta beszédüket.</p>
					<p>- Egy óra múltán várom kegyelmeteket - mondta a fejedelem, s az urak
                        eltávoztak.</p>
					<p> A fejedelemasszony belső remegéssel nézett az urára.</p>
					<p>- Mit beszélnek kegyelmetek, édes uram?</p>
					<p>A fejedelem magához ölelte asszonyát:</p>
					<p>- Isten földi jelekben beszél kiválasztottaihoz. Zsuzsannám, bennem roppant
                        keménység támadt, míg azt a különös jelenést láttam. Nem tudom
                        megmagyarázni, nem volt az sem érzés, sem okosság, de mintha a karom
                        megnőtt, s az ujjaim végtelenek lettek volna: tisztára sepertem ezt a kis
                        országot minden ellenségtől, s egy pillanat alatt ezer kézzel építettem a
                        falakat. Nem tudom megmondani, szívem, mi volt ez, de valami nagy jóság és
                        erő volt, s valami boldogság van itt...</p>
					<p>Szívére tette nagy setét öklét. Az asszony lassan simogatni kezdte vékony
                        barna kezével az ura kezét. Szórakozottan, s csöndesen mondta:</p>
					<p>- A leves az asztalon, jöjjön ebédelni, uram.</p>
					<p>Átmentek a másik szobába, mely az ebédlő volt. A fejedelem továbbindult, hogy
                        kezét megmossa a hálóházban.</p>
					<p>- Ne menjen tovább, édes uram, még nem volt tűz odabent, s meghűlsz.</p>
					<p>- Már hoztak fát a szekszénások s furmányosok - mondta a fejedelem.</p>
					<p>- Estére majd megrakatom a tüzet.</p>
					<p>- Pedig délután is embereket akarok hívatni. Urakat.</p>
					<p>A fejedelemasszony elszontyorodott.</p>
					<p>- Semmi vágott fám nem volt még reggel... Jobban is szeretném, ha egyszer már
                        magunkban lennénk.</p>
					<p>A fejedelem hallgatott. A vénasszony vizet hozott egy nagy tálban, székre
                        tette, s kendőt, szappant adott hozzá.</p>
					<p>- Csak ez gyűlésen túl legyünk, megyünk Szebenbe - szólt a fejedelem, kezét
                        megmosva s törülgetve. - Ott jobb lakásunk lesz, míg tavaszra Fejérvárát
                        megépíttetem.</p>
					<p>Kis mosollyal dörzsölte arcát a feleségéhez:</p>
					<p>- Az lesz a mi rezidenciánk: ott akarok otthon lenni ebben a kis életben.</p>
					<p>A fejedelemasszony kicsit fázósan borzongott meg. Mi minden van még hátra...
                        Csak két hete van itt az urával. Karácsonyra hazajött az embere Dévába, s
                        onnan hozta magával őt... Most itt szenved ebben a szétrúgott házban, amit
                        Báthory Gábor katonái úgy elrontottak, hogy alig lehetett valamit is
                        megjavítani benne a téli fagyok idején...</p>
					<p>- De ezt is megépíttetem. A kolozsvári bírónak már megadtam a parancsot, hogy
                        mihint a tavasz engedi, itt legyenek a fecskék.</p>
					<p>- A fecskék?</p>
					<p>- Kőmívesek... Az egész piacon minden ház gazdáját behívattam, s meghagytam
                        nekik, hogy valamennyi házat rénoválják... Aki pünkösdre újjá nem építi
                        házát, elvétetem tőle...</p>
					<p>A fejedelemasszony összerándította szemöldökét.</p>
					<p>- Könnyű azt mondani, s miből építsen, akinek semmije?</p>
					<p>A fejdelem mosolygott:</p>
					<p>- A polgárnak mindig van segítsége, csak meg kell őket szorítani... Különben
                        én nem akarom kárukat... A kormánynak kötelessége, hogy az embereket a maguk
                        javára szorítsa, de az is, hogy segítségükre jöjjön... Már égettetem a
                        meszet, és elsősorban a kolozsváriaknak adok belőle. Mestereket is hozatok,
                        Eperjesről tizenhét kőmívesmester úton van.</p>
					<p>A törülköző kendőt felakasztotta a szék karjára, s az asztalhoz ült.</p>
					<p>- Az adminisztrációnak első kötelessége a parancs, a második a tanítás...
                        Soha ezekkel senki nem törődött, nem is tudnak építeni. De én most
                        megtanítom Erdélyt. A pünkösdi ünnepeket itt akarom tölteni, akkorára
                        Kolozsvárnak olyannak kell lenni, mint a mosott pohárnak. Azért tettem
                        Wesselényi Farkast tordai főispánnak, mert jó építő ember, aki rászorítja
                        őket.</p>
					<p>Melegen nevetett.</p>
					<p>Hozták a forró levest az inasok, s míg Zsuzsanna kiszedte elsőnek az ura
                        tányérára, addig hallgattak.</p>
					<p>Az asszony intett az inasoknak, s azok kimentek.</p>
					<p>Nem szerette a szájtátókat, mikor magukban voltak az urával.</p>
					<p>- Megkapnak minden segítséget. Az erdőn már vágják a fákat, hasítják a
                        zsendelyt, fűrészelik a deszkát... Azok is fújják a körmüket, hogy ebben a
                        nagy télben kell nekik fejszézni, de nincs idő elvesztegetni, egy nap sem...
                        Kolozsvárból Kincses Kolozsvárt akarok csinálni, mint Mátyás idejében
                        volt...</p>
					<p>Jóízűen evett. Tyúk főtt a levesben, s ezt így nagyon szerette.</p>
					<p>A fejedelemasszony azonban nem evett, hallgatott. Mindig megrémítette a nagy
                        feladat és felelősség. Annyi házat újra építeni. El se bírta gondolni, hogy
                        ez lehetséges legyen. A Mihály-templom körül óriási a piac, és számlálatlan
                        sok a ház.</p>
					<p>- Ez lehetetlen.</p>
					<p>- Nincs lehetetlen... Lehetetlen volna, ha a fejedelem maga akarná
                        megcsinálni, de minden háznak van egy gazdája, s az az egy ki fogja
                        csinálni, hogy megújítsa házát. Senki sem akarja elveszteni... Pedig isten
                        engem, minden ház a fiskusé, akit gazdája pünkösdig meg nem épít.</p>
					<p>A fejedelemasszony sóhajtott. Neki még az is sok volt, mostani nagy
                        bágyadottságában, hogy a belső két szobát behevíttesse. A múlt esztendő
                        rettenetes dolgai egészen összetörték. Két ostromot is ki kellett állania
                        Dévában: ő csak pihenni vágyott, de hogy pihenjen, ha ura most van legjobban
                        lefoglalva az ország dolgával.</p>
					<p>- S ezt teszem az urakkal is... Minden főúrnak szoros kötelességévé tettem,
                        és ezt most az országgyűlésen még ma megszavaztatom, hogy égett kastélyát
                        ebben az esztendőben mindenkinek kötelessége felépíteni. Sorra fogom járni
                        magam az összes várat s kastélyt, vagy ha nem győzöm, hivatalbeliekkel és
                        felvétetem, ki hogy viseli magát... Szoros lesz annak, aki nem
                        igyekezik...</p>
					<p>- Csak hamarabb leég egy palota, mint újat lehessen helyette építeni.</p>
					<p>- Adok nekik időt. Mire a hó újra leesik, addigra a legnagyobb várat is meg
                        lehet újítani.</p>
					<p>- De miből?</p>
					<p>- Erőből... Tessék utánanézni... Aki épít, az három vagy több esztendeig is
                        adót nem fizet, kinek mibe kerül...</p>
					<p>- Akkor maga miből él?</p>
					<p>- Erőből... - nevetett a fejedelem, és nekilátott a főtt tyúkhúst mártásba
                        forgatva, megenni. - A fejedelemre is áll, amit a polgárokra kiszabok... Ő
                        is nézzen utána, hogy a maga dolgait rendbe hozza.</p>
					<p>- Délután sok embert akarsz felhívatni?</p>
					<p>A fejedelem soká nézte feleségét. Mily halvány és gyenge, mint egy lábadozó
                        beteg.</p>
					<p>- Talán nem is... Csak azért akartam őket behozni, hogy jobban magunkhoz
                        kössem a szívüket... Lelket kell verni az urakba, mert azok is mind olyanok,
                        mint a nehéz beteg, aki felkelt az ágyból... De a főispánjaim jók. Fiatalok,
                        lelkesek, nem félnek a nyeregtől, s pedig sokat kell nekik lovagolni ezen az
                        éven, míg kisürgetik a jóravalóságot.</p>
					<p>- Törököket láttam az ablakból - mondta a fejedelemasszony.</p>
					<p>- Követség jött.</p>
					<p>- Majd meghaltam a félelemtől.</p>
					<p>- Törökökkel nincs baj. A török jóbarát.</p>
					<p>- S Lippa és Jenő?</p>
					<p>A fejedelem mosolygott. Hozták a második tál étket. Jó borsos tokány volt,
                        birkatokány, már az illata csiklandozta az ínyet.</p>
					<p>- Majd eligazítjuk azt is... de elébb megesszük a jó ebédet.</p>
					<p>Mikor az inasok kimentek, a fejedelemasszony azt mondta:</p>
					<p>- Én nem tudok enni ettől a Lippától.</p>
					<p>- Attól ugyan ne romoljon az étel íze, szívem.</p>
					<p>A fejedelemasszony a fehér, szőttes abroszt simogatta, s a cseréptányérokat
                        nézte. Szép volt az asztal. A fejedelem nem szerette a cintányért, mert a
                        hadra emlékeztette. Mindig porcelán vagy cserépnek kellett lenni a
                        terítésen. Bora, Zsuzsanna régi vénasszonya jött, ment, ő nem zavarta őket a
                        beszédben.</p>
					<p>- Mért nem eszik lelkem?</p>
					<p>Az asszony ellenségesen nézett a kövér, zsírban pirosló ételekre.</p>
					<p>- Aztán csak a hasam fájdul utánuk - mondta -, az éjjel is alig aludtam.</p>
					<p>A fejedelem visszagondolt az éjszakára. Ő nagyon tudott aludni, de a
                        legkisebb neszre azonnal fent van, s aztán újra elszunnyad abban a percben,
                        amint látja, hogy nincs rá szükség. Visszaemlékezett, hogy a felesége éber
                        arccal feküdt a másik ágyon. Odalépett, betakarta, s megkérdezte, kíván-e
                        valamit. “Nem” - csak ennyit mondott, de az éjjeli mécses fényénél feltűnt
                        neki, hogy milyen sápadt, azonban annyira álmos volt, hogy nem volt képes
                        ébren maradni, megnyugtatta magát azzal, hogy téved, vagy hogy hisz ez
                        mindig így megy és sietve aludt, hogy visszaszerezze erejét a holnapra.</p>
					<p>- Nem aludtál, lelkem? - kérdezte mély gyöngédséggel.</p>
					<p>- Az nem számít - mondta az asszony.</p>
					<p>- Nekem igen.</p>
					<p>- Hm - s elmosolyodott.</p>
					<p>- Nekem semmi más.</p>
					<p>- Csak az én álmom.</p>
					<p>- Csak.</p>
					<p>Az asszony beharapta alsó ajkát, s különös mosollyal messze nézett.</p>
					<p>- Jót beszélnek egy zsidó orvosról, aki minden betegséget csodajól kikúrál.
                        Konstantinápolyi követem beszélni fog véle, nincs olyan ár, akit meg ne
                        adjunk, csak a te betegségednek végét szakassza. Már Toldalagi tudja
                        akaratom.</p>
					<p>Az asszony legyintett.</p>
					<p>- Nem érdemes róla beszélni.</p>
					<p>- De.</p>
					<p>- Nincs nekem semmi bajom.</p>
					<p>- De.</p>
					<p>- Kegyelmed nem bánná.</p>
					<p>- Mit?</p>
					<p>Az asszony fájdalmas mosollyal mondta:</p>
					<p>- Ha ki lehetne találni rám valami betegséget.</p>
					<p>- Mért?</p>
					<p>- Akkor meg volna nyugodva a lelkiismerete: beteg vagyok, tehát nem kell
                        velem törődni.</p>
					<p>- Ne mondjon ilyeneket, kis lelkem.</p>
					<p>- Jó. Nem mondok.</p>
					<p>- Ne is gondoljon.</p>
					<p>- Hm. Az jó volna. Ha még nem is gondolnék semmit. Milyen jó volna, ha nem
                        kellene gondolnom semmit. Ha meg tudnám tenni, hogy gondolatom se legyen...
                        Milyen jó volna az kegyelmednek.</p>
					<p>- Angyalom.</p>
					<p>- Nem kellene velem foglalkozni, nem kellene velem törődni... Milyen jó
                        volna, ha be lehetne szépen állítani a fegyverek közé, vagy a befőzöttüvegek
                        közé, s elővenni, mikor jólesik...</p>
					<p>- Kedves.</p>
					<p>- Így csak nagy alkalmatlanság vagyok. Istenem. Nem lehet egészen
                        elfeledkezni rólam. Nem lehet otthagyni Déván. Örökre.</p>
					<p>- Mit lehetett tenni - mondta a fejedelem vigasztva s szomorúsággal -, mit
                        tehettem, bujdosóba kellett menni az bestye miatt... Nekem öröm volt
                        törökre, tatárra bujdosni?...</p>
					<p>Hosszú csönd volt, akkor az asszony azt mondta:</p>
					<p>- Mindig van valami, hogy nem lehet másképp...</p>
					<p>- Egy ember gonoszsága miatt volt... Ez már nincs...</p>
					<p>- Nem szóltam semmit.</p>
					<p>- Édes szívem, ne nehezítse lelkét elmúlt bajokkal. Majd jó az Isten, jóra
                        fordít mindent.</p>
					<p>- Jó. Várok.</p>
					<p>- Igen, várjuk el az időt.</p>
					<p>- De meddig s meddig? mondja kegyelmed? - és az asszony összecsapta a kezét,
                        s görcsösen kulcsolta az ujját. - Úristen, meddig várjak én?... Már két hete
                        itt vagyok, de csak egy órát is lehettem kegyelmeddel? Hát én nem vagyok
                        ember? Én nem vagyok lélek? Nekem nincs bajom? Csak az országnak és a
                        másoknak?</p>
					<p>- Nézze, egyetlenem, várjunk, várjunk... eljön a mi időnk...</p>
					<p>Az asszony hallgatott... Már tudja, most mi következik... Az elmúlt esztendő
                        bajainak rostálása... De mi haszna neki ebből... Gyermekeit nem adja vissza
                        semmi beszéd...</p>
					<p>- Már én csak azt látom - mondta a fejedelem -, hogy mi a jobb, ahhoz képest,
                        ami tavalyról maradott... Két török követem van a százezer had
                        helyett...</p>
					<p>- Igen, és oda fogja adni nekik Lippát.</p>
					<p>- Lippát - mondta kissé ingerülten a fejedelem. - Lippát oda, de ugye itt van
                        az egész ország... Itt a hét vármegye valamennyi főispánja s csupa derék
                        ember, akivel lehet dolgozni... Itt van Kovacsóczy, Kemény Boldizsár,
                        Kolozsból Gyerőffi uram, Küküllőből Allia Farkas, a nagy hadi vezér, és ami
                        legfőbb, itt van még Bethlen Farkas is - nem jött be köszvénye miatt, de
                        izente, hogy szeretetből mellettem van, s ez nagy dolog, a régi nagy
                        Bethlenekbül; nem vonja el magát tőlem...</p>
					<p>- Majd elvonja, ha baj lesz.</p>
					<p>- Mikor lesz baj?</p>
					<p>- Majd ha odaadja Lippát.</p>
					<p>A fejedelem gondolkozott.</p>
					<p>- Neked, kis szívem, már csak Lippa s Lippa...</p>
					<p>- Másnak is: majd meglátod, hogy Bethlen Farkas egy napig se marad melletted,
                        ha Lippát odaadod a töröknek...</p>
					<p>- Honnan tudod?</p>
					<p>- Majd meglátod.</p>
					<p>- Itt van Tordából Szilvássy Boldizsár.</p>
					<p>- Hogy várja, mikor ülhet a helyedbe.</p>
					<p>- No hiszen te mindenre tudsz egy kádenciát. De Petky Jánosra nem tudsz,
                        pedig Dobokát hozza... És Cserényi Farkas, Belső Szolnokból... Hunyadot és
                        Máramarost meg István öcsém... Nem tudott lejönni, mert felesége gyerekágya
                        körül kellett maradnia, szegénynek...</p>
					<p>Nevetett.</p>
					<p>- No, s majd meglássuk, a holnap mit hoz.</p>
					<p>- Mit hoz, mit nem hoz, nem tudom. De azt tudom, hogy ilyen béke s nyugalom
                        sohasem volt kilátásban, mint ma. Már Báthory Gábor megcsinálhatta volna, ha
                        eszeveszett őrült agya fel nem pusztít mindent, jobban, mint egy pestis. De
                        én csak nem fogom követni az ő példáját?... Hogy mi lesz, mi nem, azt nem
                        tudhatom, de azt tudom, hogy míg én élek és eszemet bírom, s egyet rúghatok:
                        addig pogány s török, tatár ide be nem teszi lábát, soha a kis Erdély
                        földjére, még ha elkerülhetem, követségnek sem. Mert itt egypár esztendők
                        múlva, ha egy kis bőség lesz, nem kell azt kémeknek és spiónoknak, lássák...
                        Éljenek ők maguknak s mink is magunknak... Örvendjünk, ha pénzen
                        megvehetjük az szent csöndességet...</p>
					<p>A fejedelemasszony sóhajtott.</p>
					<p>- Békesség - mondta - az a békesség... Milyen ára lesz annak. Mit kell még
                        azért fizetni. Azér a békességért... Jaj, nagyon félek.</p>
					<p>- Mindig fél s mitől fél - ingeredett meg a fejedelem.</p>
					<p>- Mitől?... Lippa s csak Lippa!... Nem üzente a lippai kapitány, hogy
                        fegyverrel vegye meg Bethlen Gábor, ha a töröknek akarja adni?... S hogy
                        nincs Bethlen Gábornak olyan serege, kivel megvehesse Lippát?</p>
					<p>- Keresztessy Pál... ez még a Gábris kuvasza... Mindenütt ellenem volt, és
                        békebontó vén szamár... De szétrúgom, mint a darázsfészket... Csizmámmal
                        taposom szét.</p>
					<p>Az asszony remegni kezdett.</p>
					<p>- Nem Keresztessy Pál, hanem magyar föld s magyar vár... Merne fegyverrel
                        menni saját várára, hogy odaadja a töröknek?</p>
					<p>- Ez politikum.</p>
					<p>- Magyar vár!... Magyar földet őriz!... Nem fél?... Az egész kereszténység el
                        fog szörnyülködni rajta: ez még nem volt a históriában... Gábor, hát álljon
                        meg, ezt még Báthory sem csinálta, hogy saját várát ostrommal bevegye, hogy
                        a pogánynak adja...</p>
					<p>- Báthory Gábor az egész Erdélyt és az egész magyar országot akarta a
                        töröknek adni, ha Isten fejét nem szakasztja... És én ebédezni jöttem haza,
                        nem veszekedni... Magából a Károlyiak beszélnek... Odaátvaló urak mit
                        értenek az országok dolgához.</p>
					<p>- Én nem Mihálytól hallottam, én magam reszketek a maga vakmerésétől...
                        Hozzám is annyian jönnek egész nap, ha maga látná, milyen kín az, hallgatni
                        beszédeket, és mikor én nem akarom, és mégse térhetek ki előle. Mindenki
                        azon sír, hogy Bethlen Gábor ne legyen az ország ellensége.</p>
					<p>- Hát az vagyok?</p>
					<p>- Én tudom Gábor, de azt is tudom, mert ismerem magát, hogy olyan dolgoktól
                        sem fél, ami megrontja a koronáját. Mindent szabad, de egyet nem: a saját
                        nemzetét maga ellen uszítani.</p>
					<p>- Ah, uszítani... Még hogy én uszítom... Most mondom magának, hogy békességet
                        akarok, csendességet akarok. Azt akarom, hogy itt mindenki kipihenje magát,
                        és rendbe jöjjön mindenkinek a dolga. Nem fogom kockáztatni, hogy az
                        országot két varjúfészek miatt tatárveszedelem érje... Nem volt elég?... De
                        hát azért magának igaza van... Mindig igaza van...</p>
					<p>Megveregette, simogatta a felesége kezét, s odahajlott hozzá, mint kicsit
                        apa, kicsit vigasztaló gyermek.</p>
					<p>- És le is veszem a szőnyegről ezt az egész kérdést - folytatta. - Nem olyan
                        égető. Maradjon hát Lippa és Jenő, míg nem szorítják. A portával lehet
                        alkudni. Inkább még küldök valami ajándékot a nagyvezérnek. Néhány esztendő
                        múlva pedig majd csak lesz, ahogy lesz.</p>
					<p>- Na látja - szólt az asszony kissé elvonva ajkacskáját -, hát érdemes volt
                        akkor úgy rám kiáltani?...</p>
					<p>- Oh, mit mond.</p>
					<p>- Igen, igen... Azelőtt ez nem tette volna, de mióta oly nagy fejedelem!</p>
					<p>A férfi mosolygott. - Nem nagy fejedelem van itt, hanem nagy
                        fejedelemasszony...</p>
					<p>Zsuzsanna beteges nyöszörgéssel tiltakozott... Nem, ezt nem bírja elviselni,
                        hogy ha már ebbe az iszonyú fejedelemségbe kerültek, az ura még hencegő is
                        legyen vele... Úgy vette, mint Isten csapását, és nem is hitt benne. Hogy
                        jön ez őhozzájuk, fejedelem lenni... De az még külön utálatos, hogy szemére
                        veti, s evvel akarja letiporni... Bethlen Gábor, az ő kis Bethlene, és
                        fejedelem Erdélyben... De szégyellte kimondani...</p>
					<p>A fejedelem nem értette, mi dúl az asszonyban, és a várakról beszélt:</p>
					<p>- Mindenestül nem éri meg Lippa azt a hasznot, hogy Szkender basa nem ment
                        keresztül még egyszer Erdélyen?... Mondja szívem, megéri nekem egy
                        bagolyfészek Lippa s egy ürgetúrás Jenő, hogy nekem a szultán hadsereget
                        verjen a nyakamba? Bizony mondom, odaadom nekik ezüsttálcán, csak békét
                        hagyjanak... Mintha mentém gombjaiért, hogy le ne szakadjon, inkább
                        odavetném egész köpönyegem... Mi okosság volna az...</p>
					<p>- A hazai népek vesznek meg miatta.</p>
					<p>- Majd beleszoknak!... Majd megmagyarázom nékik... majd megértetem
                        vélek...</p>
					<p>- Igen, szokott módján mindent kitálalva.</p>
					<p>A fejedelem elmosolyodott. Melegen nézett a feleségére, fekete arcán a mély
                        barázdák elmélyültek a mosolyban s vastag ajka furcsán torzult el, mintha
                        nem állana jól neki a derű, csak a komorú.</p>
					<p>Nagy erős kezeivel odanyúlt felesége arcához, s annak vékony bőrét
                        megcsippentette. S míg fekete szemeivel erősen megnézte, nem látszott az
                        arcán, hogy észrevette most rajta a fáradtságot, a fonnyadást, a vékony
                        ráncokat... Mintha beteg volna az a harmatos üde bőr, melyet oly sokat
                        csókolt hajdanában.</p>
					<p>- Angyalom, te tudod, hogy rajtad kül senkinek sohult szavam nem jő... Még
                        előtted egy gondomat s gondolatomat el nem másítám, de ha másmi ember jő,
                        avval nem közölném, szívem titkát... vagy ki vagyon oly?...</p>
					<p>- Vagy mi... - szólt csendesen az asszony, s elfordította szemét.</p>
					<p>- Némber? - nevetett a fejedelem, s nagy sárga fogai egészségesen mutatkoztak
                        meg.</p>
					<p>Hogy az asszony nem szólt, odavonta őt magához, s azt mondta:</p>
					<p>- Ki, no, no, kincsem... valami nyomja bögyöd... Meg ne fullasszon... Békén
                        ki vele.</p>
					<p>Az asszony most elszánta magát, s mintha ez volna a pillanat, amire hónapok
                        óta vár, keményen szembenézett urával...</p>
					<p>- Hogy s honnan tudta meg Nagyságod, hogy a bestye fejedelem Fejérváratt
                        halálára eskütt?</p>
					<p>Bethlen arca elsötétedett, mint a kihamvadott máglya.</p>
					<p>- Tudom a pletykát, amire gondolsz.</p>
					<p>- Nos.</p>
					<p>- Onokahúgám, Török Kata?</p>
					<p>- Hm.</p>
					<p>- Mely szegényes az emberek nyelve!... Egy szó nem sok, annyi sem igaz
                        belülle... Hogy ő nekem szeretőm lett volna?... Isten, aki vagy... a
                        fejedelem ágyasa?... Nekem? szeretőm?... Hiszed te, hogy ily bestye
                        kutyákkal én valaha magam közlettem?</p>
					<p>Az asszony élesen s komolyan nézett az urára. Most, most, gondolta, most
                        belelát ebbe az emberbe...</p>
					<p>- Levélben megírta kegyelmednek, azt mondják.</p>
					<p>- Hazugul mondják. Ő lett volna jóakaróm? Ellenemre dolgozott. Elvétette
                        tőlem Hunyadot, és saját magának adományoztatta.</p>
					<p>Az asszony démon volt, nem akart hallgatni. Ott volt kezében a bizonyság és
                        csak folytatta:</p>
					<p>- Ki értesítette arról, Dévában, hogy Báthory fejedelem fejére eskütt?</p>
					<p>Bethlen hallgatott. Aztán azt mondta:</p>
					<p>- Sokan.</p>
					<p>- Ki írta azt, hogy “oly koncot vetettem, belefal a kuvasz”...</p>
					<p>Bethlen gondolkodott, mit tudhat az asszony. Mikor Báthory azon a részeg
                        éjszakán megesküdött, hogy neki fejét véteti, Török Kata levelet írt Dévába.
                        Azt ő megsemmisítette, hogy a felesége kezébe ne kerüljön. Csak talán nem
                        volt oly ügyetlen, hogy az asszony kezébe jutott volna... Melegen s
                        gyöngéden, álnokul, őszintén nézett a feleségére. Abba sem volt semmi; csak
                        a szeretetére s szívére való hivatkozás, hogy higgyen a levelének... Talán
                        bizony a dolmánya zsebében lelte meg...</p>
					<p>Megcsóválta a fejét.</p>
					<p>- Mondja, szívem angyalkám, bízik-e kegyelmed urában, avagy nem bízik?...
                        Nézd csak, nem vagyok én egy olyan titkos utakon járó komondor. Nem kell
                        nekem csapázni, cselezni. Ha én fél esztendőket távolt töltöttem tetőled,
                        férfiember, bizony magad se vethetnéd szememre, ha lett s nem lett volna ez
                        s az: nem vagyok asszony, hogy bírjak a törvénnyel... De én neked csak
                        annyit mondok: bizonnyal mondom: hogy én téged oly igen szeretlek s
                        szeretélek s szeretni is foglak, hogy felőlem lehet ez világnak legszebbik
                        némbere, én azt csak megnézem, mint festett képet: mert nem a szépség és nem
                        a mulatság: az érzés a szívé.</p>
					<p>Az asszony homloka elborult. Lankadtan s tűnődve nézett az ólomkarikás
                        ablakra.</p>
					<p>- Még mindig keseregsz, szívem?</p>
					<p>- Ha Hunyadot elvette tőled az az átok... Tied volt. Már Bocskai neked adta,
                        s Báthory elvette és Török Katának adta, a szeretőjének?... Mért hagyod
                        nála?</p>
					<p>A fejedelem meghökkent... Már neki régen jár az eszében, hogy a Báthory
                        donációival valamit kell csinálni. Báthory szétosztogatta a fiskusnak minden
                        birtokát. A fejedelemnek semmi vagyona. Most hogy a felesége felvetette a
                        szót, nagyon megütődött rajta.</p>
					<p>- Nehéz dolog - mondta.</p>
					<p>- Mert te is kedvezni akarsz neki.</p>
					<p>- Én?</p>
					<p>- Mert te is annak az átoknak az útjára akarsz menni, s várod, hogy neked is
                        megfizesse testével.</p>
					<p>- Hallgass.</p>
					<p>- Mert a fejedelemségben az a jó nektek, hogy mind az egész világ asszonya
                        tietek.</p>
					<p>- Azért terítettem ki előtted szívemet, hogy ilyet mondj?</p>
					<p>Az asszony összeszorította száját. Aztán sziszegve:</p>
					<p>- Az mind csak szó... Szeretném látni, mered-e tőle elvenni a
                        ragadományt.</p>
					<p>Bethlen nagy léptekkel kezdett járkálni.</p>
					<p>- Ez nagy kérdés, amit ma még megpendíteni sem lehet, hacsak nem akarom az
                        egész országban mind magam ellen uszítani, aki itt valami hatalommal bír...
                        Nehezebb ez dolog, mint a török s tatár hadak, s mint a német császár minden
                        hadai... Jó tudom én, hogy Gábris elprédálta a kincstár minden vagyonát. De
                        kinek adta, legtöbbet a legfőbbeknek... Kamuthy Farkast nem tehetem még ma
                        ellenségemmé, sem a többieket... Eljő annak is az ideje... Hidd el, hogy
                        mihelyt megmelegedtem az ágyban, ki fogom rúgni belőle, akik velem
                        osztozkodnak a fejedelmi hatalomban... De ma még nem tehetek semmit... Ha én
                        csak egy ilyen lotyónak a birtokához is nyúlok, rögtön felzendül az egész
                        csürhe... Mind sikárius gyilkos gazember valaki Gábristul valami donációt
                        nyert... Ivópajtások, rabló felekezet... Nyúljak csak egyhez, a többi mind
                        arra gondol, hogy ő következik... Nem akarok én is egy széki éjszakát...</p>
					<p>Az asszony megértette. Hallgatott. Sírt és könnyeit az orrába szívta fel.</p>
					<p>- Nem az van itt - mondta mégis makacsul.</p>
					<p>- Hát mi?</p>
					<p>- Oly igen csúnya vagyok?</p>
					<p>- Dehogy vagy. Szép vagy. Nekem a legszebb.</p>
					<p>- Ezt csak úgy mondja.</p>
					<p>- Nem mondom. Szeretném megfestetni szépségedet, s csak azért nem gondolok
                        rá, mert nekem nem kell, hogy levélbeli leírás után rendeljek képet
                        Veneciában, vagy Prágában, hogy fessenek nekem egy soha nem látott
                        csodafélét, akinek szintén keskeny az arcocskája, és barna a haja, s
                        orrinkója...</p>
					<p>- Nagy, mint a tokaji hegy.</p>
					<p>- Éppen olyan, kin szívem legelhet.</p>
					<p>- Igen.</p>
					<p>- Szóval nekem nem kell idegen festő szeretőjinek képi, a fejedelemasszony
                        címerével ékesen. Mihelyt egy becsületes képírót kapok, mingyárt olajba
                        íratlak, hogy mindenkor lássák a világon, ki s ki volt az én szívemnek
                        egyetlen szerelmese.</p>
					<p>Már a másik szobában itt voltak az urak, megebédelve, Péchy Simon s
                        Toldalagi; köhögését lehetett felismerni.</p>
					<p>- Inkább arról beszéljünk, mit akarok csinálni... - mondta búcsúzóra. -
                        Nemcsak Kolozsvárát, s nemcsak a kastélyokat, hanem ami a népnek kell; arra
                        oktatom a főispánokat, hogy írják össze, mi a legsürgősebb, s mi hiányzik...
                        Jószág nincs, sertvés nincs, semmi állatunk nincs. Vetőmag nincs... Már
                        elküldtem embereket az Alföldre, Debrecenbe, Nagykőrösre, Kecskemétre, hogy
                        búzát, árpát vásároljanak.</p>
					<p>- Egy országnak valót vásárolni. Hol van annyi pénz?</p>
					<p>- Ha kell... Másfelől felküldettem Lengyelbe, Moldvába barmokat kerestetni.
                        Jófajta teheneket, jó tejelő s ellő állatokat és lovakat... Most ha kimegy
                        Toldalagi uram Konstantinápolyba, legnagyobb dolga lesz jó főlovakat venni,
                        méneket, arabus csődöröket, hogy itt hamar szert tehessünk lóbeli
                        ménesekre.</p>
					<p>- Szóval háborúra készül.</p>
					<p>- Nem én mondtam.</p>
					<p>Zsuzsanna szemét elfutotta a könny.</p>
					<p>- Háborúra, de nem a pogány ellen, hanem maga vére és hitbélie ellen.</p>
					<p>A fejedelem megállott. Akkor felkelt, s nehéz léptekkel végigment a
                        szobán.</p>
					<p>- Zsuzsám; mindenkinek szabad: neked ilyet mondani nem lehet... Nekem nem
                        ingem a török, s nem gatyám a német... A török, ha nem vigyázok rá, bármely
                        percben rám jön, s megdúlja az országot... rabszíjra fűzi, ezrével, a
                        véreimet, tekintet nélkül hitire, misés vagy nem misés... Ám ha vigyázok,
                        soha közel nem jön határainkhoz. De németek felől, ausztriai urak felől azok
                        a hírek jönnek, hogy akár vigyázok, akár nem vigyázok, az én hitbeli
                        testvéreimet, a te hitbeli nővéreidet, személyválogatás nélkül, kínozzák,
                        fosztogatják, hajtják ki a határon... Most melyikre kell nekem jobban
                        gondolni?... Azt csak megérted, hogy a töröknél semmi más végezni valóm
                        nincs, mint hogy eltávoztassam fejünk felől a sáskahadat, amely csak rabolni
                        és rabolni akar. Míg én a fővezéreket s a szultánt ki tudom elégíteni, soha
                        török a lábát ide bé nem teszi... De mit csináljak avval a nyugati
                        veszedelömmel? amelyet megállítani nem lehet, csak jő, csak jő, s itt van,
                        és öl. S nemcsak kincsemet, barmomat, ruhámat vonja le rólam, de belenyúl a
                        markával a lelkembe és a te lelkedbe és az agyvelőmbe, és parancsszóval rám
                        akarja kényszeríteni, hogy: te ostoba, te állatiállat; ne úgy gondolkozz,
                        ahogy Isten tudnod adta, hanem úgy, ahogy én parancsolom!</p>
					<p>- Ej, azok is emberek s keresztények.</p>
					<p>- Nem - mondta megszédülve a fejedelem -, te nagyon tévedsz, azok nem emberek
                        és nem keresztények, hanem uralkodók! És rájöttek, hogy evvel lehet
                        legjobban uralkodni a tömegeken, ha nem engedik őket emberhez méltón
                        gondolkodni s élni, hanem ráparancsolnak, hogy úgy viselkedjenek, ahogy a
                        mesterségesen csinált Ordó kívánja... a Rend - Szer...</p>
					<p>Nagyot lélegzett, s nagyot emelt, mintha saját magát akarná túltenni a
                        gondokon:</p>
					<p>- Nem jő az nekik sem szívükből, sem lelkükből, sem semmi szükségükből,
                        másból, hogy éppen ez jó nekiek, hogy ilyen sötét és értelem nélkül való
                        dologgal álljanak elő, ami mellett nem lehet másképp harcolni, csak oktalan
                        fegyverrel... Én, ha a török ellen fellépek, valami értelmes dolgot
                        cselekszem; meg akarom menteni magamat s hazámat a haláltól. De ezek, ha a
                        mise mellett ágálnak, valami olyat mívelnek, aminek semmi haszna s értelme
                        sincsen.</p>
					<p>- Ha nekik az a hitek.</p>
					<p>- Eh, hitek - mordult ingerülten a fejedelem. - Német az istenadta, német
                        tejet szopott, mért akarja akkor latinul hallani a Jézus Krisztus halálát?
                        Én elhiszem, hogy megérti, biztosan megtanították rá a papok... De az anyja
                        nyelvén még jobban megértené... De ha ő érti, érti: jól van. Mért kívánja,
                        hogy az, aki nem tud deákul egy szót sem, ájétattal hallgassa a pap deák
                        mizserálását, s ha nem hallgatja ájétattal, akkor neki jussa van azt az
                        embert, aki nem örvend a latin misének, megfosztani a templomától? a
                        házától? a családjától? a hazájától? Jussa van korbácsolni? jussa van
                        máglyára vitetni s megégetni? és legfőképp jussa van azt mondani, hogy: te,
                        te istenökre te, ha nem térgyelsz le és nem csókolod meg a keresztet s nem
                        vetsz magadra is ujjaddal keresztvetést - akkor eredj, eredj ebből a
                        hazából, menj világgá, keress magadnak más hazát...</p>
					<p>A fejedelemasszony ezt mind nagyon jól tudta, s nagyon jól értette. Ha neki
                        tenne hasonlatos ellenvetést, ő még tízszerte nagyobb tűzzel és lánggal
                        támadna s hordaná fel ugyanezeket az érveket. Most azonban az urával s a
                        fejedelemmel állott szemben, s minél jobban megértette, hogy az ő egyetlen
                        élettársa semmi mást nem mondhat s nem tehet, annál jobban le volt sújtva,
                        mert annál jobban tudta, hogy előbb-utóbb itt van a háború, s nem a
                        tatárral, nem a törökkel, hanem a maga vérével, magyarokkal.</p>
					<p>- Si vis pacem, para bellum... - mormogta azért a fejedelem, s elébement a
                        visszatért uraknak. - Aki békét akar tartani, készüljön a háborúra, hogy
                        semmi baj ne érhesse.</p>
					<p> Már lezárta az indulatot, s szeretett volna indulni az urakkal, de most nagy
                        gondolat jutott eszébe, s mindjárt ki is mondta:</p>
					<p>- És jó hogy szólasz, meg kell tudnom, mim van az országban... Az ispánoknak
                        most rögtön kiadom, hogy írják össze ki-ki a maga kerületiben, hány mester,
                        hány kalmár s hány hasznavehető vagyon. Tudnom kell, mire számíthatok...
                        Hány fegyverkovács, hány szekérgyártó s kerékfúvó, ötvös, fazekas, szűcs,
                        varga, szabó... Számot kell szedetni mindenről, mert így vaktában sem
                        tervezni, sem számítani nem lehet...</p>
					<p>Az asszony ráeszmélt, hogy ezután a kis óra után megint nem fogja látni, s
                        keserűen mondta:</p>
					<p>- Mikor jő kegyelmed?</p>
					<p>- Mihelyt lehet, szívem.</p>
					<p>Azután ránézett az asszonyára.</p>
					<p>- Vásznakat szereztettem, s ingeket s harisnyákat varratok a katonáknak.</p>
					<p>- No, képzelem, mi van ott. Mért nem szól, hogy utánanézzek.</p>
					<p>- A Gellyény-házban dolgoznak.</p>
					<p>- Melyik az?</p>
					<p>- Majd elkísér az nagyobb inaska, a Béldi fiú.</p>
					<p>Kimentek a másik szobába. A fejedelem mosolygott. Még mindig hideg volt a két
                        szoba. Pedig nagyon szerette volna, ha itt tarthat gyűlést a főispánjaival,
                        hogy ne csak hivatalos, de baráti ereje is legyen a meghagyásainak.</p>
					<p>- Angyalom - mondta komolyan -, rakassa meg a tüzeket, s alkonyat után itt
                        leszünk az urakkal. Borról s ételekről gondoskodjunk.</p>
					<p>Az asszony megérezte az ura hangját, hogy komoly szó. Elnémult és Péchyre
                        nézett.</p>
					<p>- Jó, szívem-lelkem, minden úgy lesz, ahogy kegyelmed gondolja... Hogy van,
                        Péchy? Tudja-e már, mit tesz a látomás?</p>
					<p>Péchy Simon nagy kék szemeit felemelte, olyan kék szemei voltak, mint az ég,
                        s mindig egy kicsit könnyesek, valami szembetegség maradéka volt ez, s az
                        asszonyokra mégis úgy hatott, mintha az érzések izzanának benne.</p>
					<p>- Vaj igen, úgy érzem, nagy nagy súlyossága van reánk. Isten kiválasztott
                        bennünket, kisded országot, megteremteni az emberiség nagy egyedülvaló
                        templomát...</p>
					<p>A fejedelemasszony komolyan s méltósággal nézett:</p>
					<p>- Vagyon már nekünk erős és igaz vallásunk, kancellár uram, csak abban
                        egyesek tudjunk maradni.</p>
					<p>Péchy Simon hallgatott. Aztán azt mondta:</p>
					<p>- Isten útjai kiszámíthatatlanok, nagyságos asszonyom, sokszor a kicsinyekkel
                        végezteti el, mit a nagyokkal nem tudott megcselekedni.</p>
					<p>Zsuzsanna nem értette a titkos jelentést, s nem kívánt vitatkozni.</p>
					<p>- Hogy van a feleséged, kancellár uram?</p>
					<p>- Feleségem süt-főz - mondta meghökkent nevetéssel Péchy Simon.</p>
					<p>- Az nagyon helyes.</p>
					<p>Péchy mosolygott. Feleségétől oly távol volt lélekben. Vagyonáért vette el a
                        fonnyadt főúri asszonyt, és örült, hogy az otthon, Szenterzsébeten, a maga
                        kis gazdasszonykodásában jól el van a gyermekekkel. Neki egy vásárhelyi
                        zsidólánnyal van lelki közössége, s azon mosolygott magában, hogy ha mindaz
                        kisülne, ami az ő hallgatása megett van, bizony nehéz lenne.</p>
					<p>Szenterzsébetről Szeben jutott eszébe, s örömmel fordult a fejedelemhez:</p>
					<p>- Nagyságos uram, jó hír vagyon nagyságtoknak. Kákoni uram Szebenből
                        megküldötte a levelet, hogy kész kapitulálni.</p>
					<p>Szeben még mindig alkuban volt. Kákoni, Báthory Gábor utolsó híve, egész
                        télen nem eresztette be a Bethlen embereit.</p>
					<p>A fejedelem mosolygott:</p>
					<p>- Lám, s nem is kellett hadsereget vinni ellene - mondta, s feleségére
                        nézett.</p>
					<p>Zsuzsanna értette: Lippára gondol. Arca piros lett.</p>
					<p>A fejedelem csöndesen mondta:</p>
					<p>- Akkor már semmi akadálya, hogy innen a szükségből bevonuljunk szebeni
                        házunkba... A tavaszon ott is országgyűlést tartunk, s visszaadatjuk a
                        szászoknak...</p>
					<p>- Ők ugyan nem nagyon igyekeznek meghálálni nagyságod jóságát - mondta Péchy.
                        - Segesvár, Medgyes és Beszterce nem akarják az adót beküldeni, míg Szebent
                        vissza nem kapják.</p>
					<p>- A szászoktól hálát várnék - szólt a fejedelem -, ha nem tudnám azt, hogy az
                        emberiséget nem a hála vezeti, hanem a számvetés... De ha már a jövendő ily
                        kecsegtető, akkor, édes lelkem, angyalom, felfűtjük, ami fa vagyon az
                        udvarban, s estére forró szobával vár minket a szerelmes asszonyunk...</p>
					<p>- Mingyárt a medve bőrére tölteni, ez kegyelmed - nevetett a
                        fejedelemasszony.</p>
					<p>Mindnyájan nevettek. A fejedelem felvette bundáját, elcsókolózott a
                        feleségétől s elmentek. A külső tornácon négy darab legény állott vártában.
                        Piros ruhájuk s barna nadrágjuk volt, sárga csizmával, fejükön
                        Bocskai-süveg, s vállukon barna szőrposztó hosszú köpeny. A folyosó oly
                        rideg volt, s oly hideg, majd megvette őket az isten fagya.</p>
					<p>- Hozzatok be fát - parancsolta a fejedelemasszony, s a legények örömmel
                        tették le az alabárdokat sarokba támasztva, s szaladtak le az udvarra a
                        hátsó lépcsőn.</p>
					<p>Mikor a csizmájuk alatt csikorgott a falépcső, vajon gondoltak-e a
                        tölgyfagerendák arra a pici cipellőre, mikor Imreffyné tipegett rajta
                        éjfélbe, s a titkos kulcsot csörgette keblében...</p>
					<p>Az urak lementek a főlépcsőn, s a fejedelemasszony az ablakba állott, s
                        utánuk nézett, míg csak át nem értek a téren, s el nem tűntek a templom
                        sarkánál. Ott a fejedelem megfordult s visszanézett. Ő kidugta kezét az
                        üvegkarikán, a nézőn, s meglobogtatta az ablak setét fala előtt, a fejedelem
                        felemelt karral intett búcsút a távolból.</p>
				</div>
				<div type="chapter">
					<head> [II]</head>
					<p>Annál nagyobb baj aztán kevés van, ha letörik a kerék. Pláne télen, hóban, s
                        pláne a hegyekben.</p>
					<p>A menet megállott, a szekerek felakadtak, s a kocsisok fejcsóválva nézték a
                        bajt. Valami néma düh vesz erőt ilyenkor az emberen.</p>
					<p>- Mi az ott, mi van már megint ott? - kiáltott az ifjúr s visszarúgtatott. A
                        lova csaknem elbotlott a síkos parton.</p>
					<p>- Semmi.</p>
					<p>- Semmi! Két hónap alatt nem érünk el Kassára! Gazemberek, valamennyien
                        alávaló kutyahitűek vagytok!</p>
					<p>- Mi nem vagyunk kutyahitűek, mink igaz körösztények vagyunk, nagyságos uram
                        - morgott a veres szakállú, aki a csapat vezetője volt.</p>
					<p>- Ne szájaskodj, vagy agyonverlek benneteket! Itt az este a nyakunkon, s nem
                        is tudom, hol fogunk az éjjel megszállani. Bánom is én, itt fagytok rakásra
                        a hegyekben.</p>
					<p>- Nem tehessük rulla, no.</p>
					<p>- Hallgass! Csináltad volna meg már. Nó, indulj, mi lesz avval a szekérrel!
                        És éppen a tokaji.</p>
					<p>Süvegét feltolta, s fejét vakarta, ideges volt, hogy majd kiugrott a
                        bőréből.</p>
					<p>- Tessen csak nagyságos uram nyugodtan előremenni, majd mink eligazítjuk ezt
                        - szólott csöndesen egy harcsabajszú katona.</p>
					<p>- Azt tudom, hogy eligazítanátok, átkozott kutyák. Reggelre egy percet se
                        kellene félni, hogy baja esik.</p>
					<p>Az emberek lesunyták a fejüket. Nem is volna rossz meginni. Nem kellene
                        bizony ennyit vesződni a borral.</p>
					<p>- De most az egyszer nem vásik rá a fogatok. Egy percre nem hagylak
                        magatokba, gaznép!</p>
					<p>S korbácsával csapkodott, s a szegény lovat verte, amely táncolt kínjában,
                        nem tudta mire vélni a dolgot, hisz ő semmit sem vétett.</p>
					<p>Végre hozzáfogtak a szekeret megreperálni.</p>
					<p>Az úr folyton ott állott felettük, s mindenbe beleszólt:</p>
					<p>- Told jobban alá azt a rudat... Mért nem hoztatok magatokkal másik
                        kereket... Egy rendes szekérhez mindig kell külön kereket vinni... Ilyen
                        útra... Mi van már avval a lőccsel ott... Ne lökjétek úgy azt a
                        szekéroldalt, szétpattan a hordó. Van-e nyírgúzsotok? ha lepattan egy donga,
                        mivel fogjátok megjavítani?...</p>
					<p>Az emberek csak hallgattak, s egymást lökték, szidták, marták
                        ingerültségükben.</p>
					<p>Ebben a percben nagy ordítással rajtuk ütött egy csapat.</p>
					<p>- Hujjá! - ordítottak - megájj, ha kedves az életed!</p>
					<p>Az úr abban a percben sarkantyúba kapta a lovát, s elugratott.</p>
					<p>- Utána - ordított valaki -, fogjátok el, lőjetek rá...</p>
					<p>Borzalmas ordítozás volt, oly eszeveszett, hogy a hegyek csak úgy reszkettek
                        bele. Jó sokára egy puskalövés is volt, ami csak arra volt jó, hogy a
                        hatalmukat mutassák meg a támadók.</p>
					<p>Nagyon bozontos ember volt a támadók hadnagya.</p>
					<p>- Ki van itt szóbíró embör?</p>
					<p>A harcsabajszú előállott.</p>
					<p>- Vónék uram.</p>
					<p>- Kik vattok?</p>
					<p>- Homonnayak.</p>
					<p>- Hunnend?</p>
					<p>- Homonnárul.</p>
					<p>- Huvá?</p>
					<p>- Bort viszünk ajándékba a nádorespány úr eő míltóságának. Avvót a nagyságos
                        és méltóságos Homonnay Gyurkó urunk, amék megszökött.</p>
					<p>- Hád nem vattok kalmárok?</p>
					<p>- Nem.</p>
					<p>- Aunnye, a betegség kapjon meg benneteket. Hád nem vattok lengyelek?</p>
					<p>- Nem.</p>
					<p>- Se ismaeliták?</p>
					<p>- Asse.</p>
					<p>- Se zsidók, semmiféle kutyahitű kálomisták, lutheránusok?</p>
					<p>- Nem. Münk igazhitű körösztények vagyunk.</p>
					<p>- Hát akkor aggyonisten minden jót tesvír! - s tenyerét nyújtotta a bozontos
                        ember.</p>
					<p>A harcsabajszú elfogadta, aztán azt mondta:</p>
					<p>- Ez itt a mi vezetőhadnagyunk, uram - és a hirtelenvörös embert mutatta meg,
                        aki ilyenkor, ha baj van, nem igen dicsekszik magával, de bezzeg az úrnál be
                        tudja magát hízelegni.</p>
					<p>- Ti kik vattok? - kérdezte a vörös ember.</p>
					<p>- Mink?... A Simoni hadbul.</p>
					<p>- Akkor hát gyertek segíljetek, mert itt fagyunk az iccaka.</p>
					<p>Evvel támadók és borszállítók összeállottak, és ki is húzták a szekeret a
                        szakadásból, kereket is kötöttek neki egy jó dorongból.</p>
					<p>- Messze van még a ti hajlokotok?</p>
					<p>- A kastéj?... Nem messze... De micsoda egy uratok van nektek, tesvír. Ha egy
                        kis baj van, akkor sarkantyúba veszi a lovát?...</p>
					<p>S fejét csóválta a bozontos ember.</p>
					<p>A veres ember most, hogy visszakapta a lelkét, durván szólt:</p>
					<p>- Fogja meg kend a nyelvét, uram, a mi urunk az erdélyi fejedelem!</p>
					<p>Erre csend lett.</p>
					<p>- Akkor ti kálomisták vagytok, ti ebek! - ordította el magát a bozontos.</p>
					<p>A veres ember visszahőkölt, hogy mire az első ütés kiugrik, pórul ne
                        járjon.</p>
					<p>- Dehogy vagyunk kálomisták, urak! Mink fogjuk megtörni amaz Béliálnak,
                        Betlehem Gábornak a fejét. Most is azért megyünk a nádorespányhoz, hogy
                        hadat vigyünk Erdélyre!</p>
					<p>A bozontos elhallgatott.</p>
					<p>- Értem.</p>
					<p>Így aztán egymást megértvén, együtt igyekeztek lefelé a hegyoldalon
                        Simonfalva felé.</p>
					<p>Ezalatt az erdélyi trónpretendens egyedül előre ugratva, minden kísérőjét,
                        vadászát elveszítve, árkon-bokron vágtatott, míg csak világosságot nem
                        látott.</p>
					<p>Egy setét kis erdőshöz ért, amely mögött kastélyt sejtett.</p>
					<p>Óvatosan a kapuig merészkedett s felkiabált:</p>
					<p>- Héj, s ki van ott?</p>
					<p>Hosszú tárgyalás után beeresztették.</p>
					<p>Egy öl magas szőke úr jött elébe az udvaron, kevés szőke bajusza volt vékony
                        ajka fölött, s merően nézett.</p>
					<p>- Nagyuram, segítséget kérek, de hamar, mert itt a hegyekben zsiványok
                        támadtak meg.</p>
					<p>- Ki az úr, uram?</p>
					<p>- Megmondom, de csak négyszemközt uram.</p>
					<p>Erre a magas ember intett a környezetének, mert udvarosok s csatlósok
                        fegyveresen közeledtek.</p>
					<p>- Homonnay vagyok.</p>
					<p>- Homonnay? - de mék?</p>
					<p>- Homonnay Drugeth.</p>
					<p>- Jójó, a mind, de a mi felekezetünk vagy a eretnekbéli?</p>
					<p>- Gyurkó!... no...</p>
					<p>- Gyurkó?... Isten istened ne legyen kedves eggyem - s a házigazda
                        átnyalábolta a vendégét -, há hogy néztek ki azok a zsiványfélék?</p>
					<p>Homonnay elmondta a dolgot. A gazda csak mosolygott.</p>
					<p>- No, gyerünk fel az asszonyhoz.</p>
					<p>A négyszögű udvaron átmentek. Homonnay meglepetve nézett körül, nagyon szép
                        volt ez a kis vár. Jobbról magas rideg fal, emeletes épület, fekete az
                        időtől, de balra egy oly remek tornácos újvár, hogy még ebben a komor
                        alkonyatban s ködben is olyan volt, mint a tündérvár.</p>
					<p>Felmentek a recsegő lépcsőn, s nagy szobába nyitottak be. Farkasordító hideg
                        volt benne.</p>
					<p>Több szobán kellett keresztülmenni, a falakon nagy fekete képek voltak
                        itt-ott, s fegyverek.</p>
					<p>- Derék kastélyod van, uram.</p>
					<p>- Csinosítani kellenék, most csinálom is, de az egész ország tetűfészek lett.
                        Semmi forgás, fél esztendeje kalmárt nem láttunk. Hogy éljen az ember pénz
                        nélkül, és honnan lehet pénzt nyerni, ha a kalmárok otthon ülnek a kulcsos
                        városokba.</p>
					<p>Végre egy alacsony fekete ajtón benyitottak a melegbe.</p>
					<p>Lámpás égett, s nagyon bizalmas volt az egész ház.</p>
					<p>- Ne csudáld barátom - no tessék, üjjék le kegyelmed, az asszony már a konyha
                        körül jár, mingyárt kapunk valamit... mondok, hogy ilyen nagy rigorozitással
                        fogadtam kegyelmedet, de a mai világba az embernek farkasnak kell lenni.
                        Annyira elharapódzott ez a kutyahitű eretnekség, hogy az emberbe felforr a
                        vér. Én legalább csak ütni tudnék, s minden becsületes ember, ha csak
                        neveiket hallom.</p>
					<p>Ledobta a süvegét a medvebőrre, s leoldotta kurta széles kardját, s
                        odavetette a kandalló mellett a sarokba.</p>
					<p>- Tessék, üjjék le nagyságod - s nagyot sóhajtott. - Hogy mi lesz ebből a mi
                        szegény kis hazánkbúl. Nem elég ennyi baj, de még eretnekségre is szükségünk
                        van...</p>
					<p>Homonnay mosolygott, örült a szíve, mert már látta, hogy nagy hívéhez
                        érkezett.</p>
					<p>- Csak azért is vagyok ilyen fene dühödött rájuk, hogy ahelyen, ahogy
                        meggondolnák, hogy no eb, kutya, itt a török a kapun kívül, itt a német a
                        kerítésen belül, s nem! nekik még egy külön Isten kell! Durva, komisz, ajjas
                        condra nép. Vót itt nekem a faluba egy drága szép kis templomom. Olyan vót,
                        mint Viennába a kapucinusoké. Olyan vót, hogy nem adtam volna oda a burg
                        tizenkét szobájáért. Most kétesztendeig nem vótam itthon, feleségem fajjánál
                        voltam a Dunántúlon. Hazajövök. A gutta majd megcsap: ezek az én dühödött
                        parasztjaim megőrültek, ajjas bestye kutyák. Mán nekik nem vót jó ez én
                        hütöm, nekik a prédikátor hüti kellett. Fogtak maguknak egy ajjas, gaz
                        prédikátort s kálvinizáltak. És a templomot bemeszelték!... a vér majd
                        megütött, mikor megjövök s meglátom. Ti őrültek, ti veszett kutyák!...
                        Fogtam egy rudat, amivel ott a templomajtó volt kitámasztva. Takarodjatok ki
                        az én templomomból, ki!... aló!... Takarodtok az egész világbul ki
                        innend!... Elébem áll az a barom prédikátor... fölemeli a két kezét, hogy
                        Krisztus így, Krisztus úgy!... Ne vedd a szádra a Krisztus nevét, mert ha
                        még egy szót szólsz, te kutya... Avval újra kezdi... Fogom a rudat, s
                        derékon csapám... Nem akartam, hogy feje loccsanjon... Kigurult a
                        templomból, a fenekin csúszott... Hát ahelyen, hogy azok a büdös parasztok
                        tanultak volna az esetből, nekem jönnek... Hatot agyonvertem belőlük,
                        negyvenet félhóttra... Az asszonyok úgy rángatták el őket, mert az egész
                        falut megölöm... hát énbennem olyan düh van ellenek... hogy én csak azt az
                        átkozott Bethlen Gábort lássam egyszer... ízekre szedem szét a szakállával
                        egybe... Mióta híre jött, hogy erdélyi fejedelem lött: nem lehet megint
                        bírni a condrával... Így reszket a testem, amerre megyek, mind csak a
                        vajákolásukat hallani... Útálom már az egész világot, büdös nekem a levegő
                        miattuk...</p>
					<p>Töltött a nagy kannából bort az ezüstserlegbe s inni adott.</p>
					<p>- Azért küldöm ki az útra az embereimet, hogyha kalmárt lelnek, a vámot
                        megvegyék; ha körösztényt, azt vacsorára béhozzák; de ha kutyaféle
                        protestáló hütötleneket, azokat tanítsák meg az egy igaz Isten tiszteletére.
                        Azokat el nem szabad ereszteni, míg le nem térgyepülnek s a létániát el nem
                        mondják. Van nekem ott egy veres emberem, az úgy tudja őket exorcisálni,
                        mint egy pap.</p>
					<p>- Hát barátom, ezt nagyon szeretem, kedves lelkem testvérem - szólott
                        Homonnay nevetve -, kevés ilyen lelkes, derék magyar embert tudok ez világon
                        s vidéken. Pedig ilyenekre van mostand szükségem, mert nagyba megy a játék.
                        Beszállunk Erdélybe. Híjnak.</p>
					<p>- Igen?</p>
					<p>- Üres a fejedelmi szék. Nagyon híjnak. Bálint bátyám után vár rám a
                        vajdaság.</p>
					<p>- Hm - mondta dörmögve a házigazda, s nézte a karcsú, vékony fiatalembert,
                        kinek egész lányos volt az arca.</p>
					<p>- Hát az igaz - szólt a vendég -, Bocskai uram bátyámra hagyta a
                        fejedelemséget, s már abból is az a fertelmes Betlehem csapta ki. Maga akart
                        fejedelem lenni, s csak azért hozá a gyermek Báthory Gábort Ecsedből, mert
                        látta, hogy nem kutyára szabták a fejedelmi palástot... Soha emberben még
                        annyi pogány gazság nem volt, mint ebben. Ez ölette el Homonnay bátyámat.
                        Bizez. Megkenette nyergét méreggel, s úgy vesztette el a jó urat, akit
                        Bocskai fejedelem maga után a fejedelemségre hagyott...</p>
					<p>- Bálint úrnak nem kellett volna visszafordulni Erdélyi határról, hanem be
                        kellett volna menni a fejedelem testivel - mondta Simonyi.</p>
					<p>György úr felpattant:</p>
					<p>- S hogy? mikor nem volt véle semmi had, csak a jó fejedelem testámentuma?...
                        Abban is Bethlen Gábor a vétkes, ő uszította fel ellene az erdélyi kálomista
                        csürhét... Széchy György is az ő pártosa volt... Tudjátok, hogy Bocskai
                        őfelsége tetemét ők ketten, Bálint bátyám és ez a Széchy György kísérték
                        be... Mikor pediglen megállottak a határon, Széchy György levelet kapott
                        Bethlen Gábortól, s arra titkon a kincsekkel megrakodott szekereket
                        megfordította, s eltévelyítette s vitette Murányba... Huszonnégy szekér
                        aranyat, ezüstöt, s drága fegyvereket, ruhákat, mind elrabolt, s Bálint
                        bátyám mit sem tehetett a rablóval, mert ismerte erkölcsét: ez a Széchy
                        György volt, aki Kátay Mihály kancellárt darabokra vágatta, oly miszlikbe,
                        hogy a felesége lepedőbe szedte össze szegénynek dirib-darabjait... De
                        miért... Hogy Kátay úr vallomást ne tehessen, mert akkor kisült vala, hogy
                        oly praktikák voltak, amiktől hajszála is égnek állott volna minden igaz
                        embernek... Már csak gondoljátok el, ez a Széchy György volt Bethlen
                        Gábornak legbizodalmasabb barátja, mikor együtt szolgáltak mellette Kassán
                        és Bethlen uram meg volt sértődve, hogy a fejedelem úr kutyába se vette
                        szíveskedésit, mert nem röstellte úton s útfélen hirdetni, hogy ő lett
                        volna, aki visszatérítette a jó fejedelmet, az erdélyi pártra...</p>
					<p>- De hiszen Széchy György tavaly, mikor Erdélyben járt Forgách urammal, maga
                        megostromolta Dévában Károlyi Zsuzsannát.</p>
					<p>- Megostromolta? S talán elfogta s megböcstelenítette? Mért ostromolta? Hogy
                        baja ne legyen. Csak olyan tessék-lássék ostrom volt, hiszen eb mint a
                        Betlehem, s tarisznyahitű, mint az. Mondom nektek, holló hollónak ki nem
                        vájja szemit. A kálomistáktól minden kitelik. Ördögökkel bagzott ebfaj. Mily
                        békességben s boldogságban élt az ember, míg ezek a rothadt dög Kálvinok s
                        Lutherok nem lettek. De már nem tart soká... Mert még az Istennek is meg
                        kell elégednie evvel a sok dúlással s csapással... Vége az egész világnak,
                        barátom, mind a fejünkre nyőlt a filiszteusok nemzete... A rothadt utolsó
                        koldus condra meri szemét kinyitni, a csipást, és száját feltátani, hogy
                        büdös lesz attul még az ég is... A kutyafajját nekiek, hát mi egyébre valók,
                        minthogy hallgassanak s húzzák az igát... Mi lesz? most már a lovaim s a
                        szamaraim is feltámadnak ellenem? Hogy egy paraszt megállani merészkedik
                        szememnek előtte, mintha ő is ember volna... Soha bántottam őket... de mióta
                        láttam, hogy a marhák hogy meszelték be a legszebb templomot... Hagyjuk,
                        mert a vér elfutja a fejemet...</p>
					<p>Ebben a percben nyílt az ajtó, s belépett a vár úrasszonya.</p>
					<p>A vendég felpattant, s vidáman állott eléje.</p>
					<p>- Feleségem - mondta a gazda.</p>
					<p>- Isten hozott - mondta az asszony furcsa, idegenszerű kiejtéssel.</p>
					<p>- Német az istenadta - mondta a gazda, s megveregette a nő lapockáját. - De
                        azért ő is utálja az ebhitűeket.</p>
					<p>Az asszony felnevetett. Gyönyörű szép fogai voltak. Egészséges nagy fehér
                        fogak, első pillantásra ez volt benne a legszebb s a szemei, fényes nagy
                        szemei. Barnák s derültek.</p>
					<p>- Pedig az ő nációja hozta a nyakunkra a pestist.</p>
					<p>- No én nem van - mondta a háziasszony, s jóízűen nevetett.</p>
					<p>- Gyűlöli őket, gyűlöli - mondta a férj -, feneketlenül gyűlöli. Jobban, mint
                        én.</p>
					<p>- No istenem - nevetett az asszony -, nem tudok, nem értek... mondja Hamoni,
                        minek van olyan bolond ember... mikor nincs belőle haszna... - hangosan
                        nevetett - minek az neki: lutheranism, kalvinism... neki...
                        parasztoknak...</p>
					<p>Homonnay nevetett. Az asszonyban valami oly hallatlan természetesség és
                        kedvesség volt, hogy vége volt minden feszültségnek.</p>
					<p>A férj magasra nyújtotta az öklét, oly roppant magas volt felettük, mint egy
                        torony.</p>
					<p>- Csak az Isten egyszer a markomba adná az országrontó, nemzetpusztító
                        csordát...</p>
					<p>- Ne heregudj nagyon Djördj... - kacagott rá az asszonya.</p>
					<p>Most a vacsorát hozták be, s ott tálalták fel hármuknak egy kis asztalon.</p>
					<p>Homonnay csodálkozva nézte az asszonyt. Fiatal volt, karcsú, magas nő, most
                        nagyon sápadt volt, mintha betegségen ment volna át, de az volt benne a
                        meglepő, hogy valami egészen más volt, mint a magyar asszonyok. Ez a német
                        nő nem húzódott a sarokba, mikor az urak beszéltek, s egyáltalán nem
                        játszotta a tisztes, szerény, másodrendű embert. Valami olyan fesztelenség
                        volt benne, mintha ő magamagát is férfinak érezte volna.</p>
					<p>- Mit olvas kegyelmed, nagyságos asszony? - kérdezte Homonnay - ily
                        rettenetes nagy könyvet.</p>
					<p>- Jaj, nagyon furcsát - nevetett az asszony, s egy óriási Pázmányban
                        lapozgatott, amely a kandalló mellett egy külön kis asztalon volt.</p>
					<p>- Német?</p>
					<p>- Nem. Magyar. De nagyon furcsa, nézze, felelnek a prédikátoroknak... De
                        olyan furcsán van írva, hogy nem tudom megérteni. Mondja, mért írnak olyan
                        hosszúkat a papok. Néha szép: hallja: “veszedelmes állapotban vagynak azok,
                        akik Catholikusoknak mondják magukat, de az új hitű Atyafiakkal való
                        társalkodásból rozsda csiszolódik hozzájuk...”</p>
					<p>- Szóba sem szabad állani egy ilyen kutyával - kiáltott fel a házigazda. -
                        Csak fustéllyal, de nem kedveskedni nekik...</p>
					<p>Homonnay nevetett, az asszony is; összenevettek, ahogy a férj azonnal dühre
                        lobbant. Ebben a nevetésben valami olyan volt, mintha testvérek lettek
                        volna. Egy pillanat alatt megértették egymást, s együtt kinevették a
                        férjet.</p>
					<p>- Igen, azt hallom, hogy maguk nem voltak itthon két évig, hát hol voltak,
                        asszonyám?</p>
					<p>- Nálunk - mondta a nő, s beharapta a száját.</p>
					<p>A férj villogó szemmel szólt:</p>
					<p>- Pokolba jártunk, s ördögöt nem leltünk, mert addig őkeme itt járt.</p>
					<p>Most a cselédlány futott be.</p>
					<p>- Urunk - mondta suttogva -, el akarják temetni a Farkasnét.</p>
					<p>A házigazda felugrott.</p>
					<p>- Mit mondasz? - kiáltotta fojtva, de olyan hangon, mintha kitört volna rajta
                        a veszettség. Egész teste reszketett, s az orrlyukai kitágultak, és szinte
                        lángot s tüzet fújt.</p>
					<p>- Igen, itt van a bódos ember; azt mondja, a prédikátor felkelt az ágybul, s
                        titkosan megy a házhoz.</p>
					<p>A háziasszony nevetett.</p>
					<p>- Látja, mindik így pattik.</p>
					<p>Az úr fekete lett a vértolulástól.</p>
					<p>- Megálljatok. Most nyakatokat szegem. Maradj itt uram, nekem kis dolgom
                        vagyon.</p>
					<p>Ezzel kezet nyújtott s elment. Homonnay utána nézett.</p>
					<p>- Micsoda egy remek ember.</p>
					<p>- Igen - mondta csillogó nevetéssel az asszony.</p>
					<p>- Dühös magyar.</p>
					<p>- Igen!</p>
					<p>Homonnay megfigyelte, hogy az asszony hangja szinte gurgulázott. Úgy nyelte
                        be ezt a hangot, mint valami csemegét.</p>
					<p>- Most mondja el asszonyám, mi volt a maguk dolga... Hol találkoztak, hogy
                        ismerték meg egymást és tovább.</p>
					<p>Az asszony hangosan felnevetett.</p>
					<p>- Tudod akarni?</p>
					<p>- Nagyon.</p>
					<p>- Én elmondom, ez egy szerelem, tudja-e. Djördjnek volt egy feleség, és nem
                        szerette, és mit tehete róla, engem megszerette.</p>
					<p>- Maga is szereti?</p>
					<p>- Hogyne.</p>
					<p>Odakint az udvaron nagy csetepaté, lárma volt.</p>
					<p>Felugrottak, s kifigyeltek az ablakon. Most érkeztek meg a Homonnay szekerei
                        a tokaji borral.</p>
					<p>Milyen furcsa este volt ez, ebben az idegen házban, milyen jó meleg. Homonnay
                        arra gondolt, hogy a sors nagyon furcsán bánik az emberekkel. Milyen jó
                        volna egy ilyen csöndes békés élet...</p>
					<p>- S hova lett az első feleség?</p>
					<p>- Meghalta, szegén.</p>
					<p>Homonnay nevetett. Hallott ő erről. Tudja ő már, ki ez a német asszony. A
                        Khlesl uram öccse Bécsből.</p>
					<p>- És mit tanul ebből a könyvből? - kérdezte az asszonykát.</p>
					<p>- Jaj, nagyon érdekeseket - mondta a nő, s nevetve ment a könyvhöz. Felette
                        kajmón olajmécses lobogott, s az asszony szilánkot tartott a tűzbe s annak
                        a lángján meggyújtotta a mécses belét.</p>
					<p>- Ezt mind el akarja olvasni nagyságod! - nevetett rá Homonnay.</p>
					<p>- Igen, mert nagyon jó azt tudni, hogy mit mondanak igazságot. Mert lássa,
                        azt mondja, hogy: “a pártos tanítók írásaiban oly éktelen és képtelen
                        kábaságok vannak, hogy ha ezeket szememmel nem olvastam volna az magok
                        Könyveiben, elmémben sem tűnnék, hogy eszes és józan ember efféléket csak
                        meggondolna...”</p>
					<p>Felnézett az olvasásból. Homonnay is belehajtott a könyvbe, fejük csaknem
                        érintette egymást, erre a nő nevetett s visszahúzódott.</p>
					<p>- Mondja, Homani, hogy tudja maga megszerezni a fejedelemséget?</p>
					<p>Homonnay erre a váratlan kérdésre elkomolyodott.</p>
					<p>- Isten segítségével.</p>
					<p>- No de mégis.</p>
					<p>Hátrább ültek mind a ketten, s egymás szemébe néztek.</p>
					<p>- Elmondjam?</p>
					<p>- Igen.</p>
					<p>- Magának elmondom. Mert maga iránt olyan bizalmam van, mint a húgomhoz...
                        Nézze csak, valójában már meg is van a fejedelemség. Én nagyon otthon vagyok
                        ám Bécsben. Csodálom, hogy kegyelmetekkel sose találkoztam ott. Mit
                        nevet?</p>
					<p>- Mi nem vagyunk grata persona Bécsben, mert...</p>
					<p>- No?</p>
					<p>- Mert az uramnak volt már egy feleség, hisz ő már negyvenéves elmúlt ember,
                        én meg csak huszonhárom vagyok. És ez a felesége a bíboros unokaöccsének
                        leánya volt, s nem tudták egymást szeretni, s elhagyta szegényt s hozzánk
                        jött, csak mikor meghalt az a szegény asszony, akkor lettem én a
                        feleség...</p>
					<p>Homonnay gondolkodott. Most már tudta: Az Armpruster uram veje ez. Így rokon
                        a bíboros kancellár, Khlesl.</p>
					<p>- Lássa, most itt az alkalom, hogy az ura megint grata personává legyen. Mert
                        nekem már megvannak a leveleim Bécsből, hogy mindennel segítenek, csak
                        tavaszra az rebellió meglegyen. Mit gondol, mennyi pénz kell egy ilyen
                        vállalathoz? Az mind hordókban jött Bécsből. Mert itt van a jó ürügy, hogy a
                        császár megszerezze Erdélyt és Moldvát. Itt a Serbán Radul s itt vagyok
                        én.</p>
					<p>- Milyen bátor ember maga - szólt vidám csúfolódással.</p>
					<p>- Igen, én az vagyok - szólt Homonnay, s rákönyökölt a könyvre, s
                        szembenézett az asszonnyal. - De egy ilyen dolog megy magától, tudja-e, csak
                        meg kell indítani. Mert a szegény ember ebben a világban nem tud miből élni,
                        csak a bajból. Mert ugye, ha otthon vannak, mit nyernek, éhesek. De ha lóra
                        ülhetnek, akkor a ló elmegy, s útban itt is talál, ott is talál az
                        ember...</p>
					<p>- Jaj, borzasztó - nevetett borzongva az asszony.</p>
					<p>- Mi az a kis Erdély. Ha tavaszra felszedem a népet s kapok a császártól egy
                        jó segítséget, akkor aztán vígan ropogtatom a Bethlehem Gábort, nem igaz?
                        Mert az nagy gazember ám, azt úgy vélje asszonyom, ismerem, emlékszem reá a
                        Bocskai uram udvarábul. Hallgató, irigy fekete ember, mindig úgy néz, mint
                        akinek ördög lakik a háta mögött, nem is hiszem, hogy nincs a sátánnal
                        cimborálása, mint minden hitehagyott-félének. De csak egyszer bejussak a
                        szép Erdélybe, itt vannak mind a Kendyek s Kornisok, s ott csak arra vár az
                        egész világ, hogy az eretnekséget kirepítsék maguk közül. Ha a maga ura,
                        asszonyom, erősen mellém áll, olyan főember lehet, mint senki...</p>
					<p>Az asszony csak nevetett.</p>
					<p>- Nekem rokonom volt a szegény Marie Christierna legbelsőbb udvari hölgye, s
                        az öregasszony sokat beszélt Erdélyről. Hogy ott lehetne ám élni, mert jó
                        emberek...</p>
					<p>- És gazdagok, az egy kis meseország... én voltam ott még Bocskai urammal,
                        olyan vidám emberek, olyan testvérek, olyan vitézek sehol sincsenek a
                        világon...</p>
					<p>Észre sem vették, úgy elbeszélgettek, s egyre közelebb hajlottak egymáshoz.
                        Nem is volt bennük semmi, csak valahogy nagyon jól megértették egymást.</p>
					<p>- Hova ment az urad? - kérdezte hirtelen Homonnay. Az asszony nevetett.</p>
					<p>- Mindig csak ezeket az eretnekeket veri. Az neki a passziója. Még éccaka se
                        tud nyugodni tőlük. Meghalt itt asszony, valami szegény jobbágyasszony, s ő
                        kiadta a parancsot, nem szabad temetni, csak ha plébánost hozatnak. Most már
                        valami egy hete, hogy nem hagyja őket. Ott van, nem is szeretek rágondolni,
                        s ő nem hagyja. Én nem bánom, nekem mindegy, ha neki ez örömet csal...</p>
					<p>- De magának unalmas lehet itt lakni egyedül ebben a várban...</p>
					<p>Az asszony hallgatott.</p>
					<p>- Mindegy az - mondta -, vannak macskáim, azoknak elmulatok.</p>
					<p>S lefeküdt a heverőn s a cicát kezdte simogatni, s úgy csókolta, oly
                        szenvedélyesen, mint egy szerelmes.</p>
					<p>Homonnay melegen nézte, a térdére könyökölt, s azt mondta:</p>
					<p>- Tudja, mondok valamit. Én nagyon szeretnék erdélyi fejedelem lenni, de ha
                        én valaha találtam volna egy ilyen kedves nőt, akivel el lehetne a világ
                        elől bújni s boldogan élni, akkor én a kisujjamat sem mozdítanám a
                        fejedelemségért.</p>
					<p>- Hmm - mondta az asszony -, az igaz, maga nem olyan kemény ember, akitől
                        mindenkinek félnie kell.</p>
					<p>- Nem, én egy olyan édes fiú vagyok, akit nagyon szeretni lehet.</p>
					<p>Az asszony hangosan kacagott, s ott fektében a macskával összesimulva nézett
                        fel, s nyelvével önkéntelenül ugyanúgy nyalogatta az ajkát, mint a cica.
                        Homonnay megszédült. Hátha. Hátha ez az a perc, s ez az a nő, akit neki
                        rendelt az Isten... De nem nyúlt hozzá, csak előre hajolt, s a térdére
                        könyökölt, és erősen, s folyton csak a szemébe nézett a nőnek.</p>
					<p>Egyszer csak nyílt az ajtó, ők észre sem vették, csak folytatták a csöndet.
                        Szemtől-szembe. Egymás szemébe égve.</p>
					<p>Homonnay visszanéz, s a férj áll a szoba közepén.</p>
					<p>Simoni sápadtan s komoran néz reájuk. Homonnay megijed, s feláll.</p>
					<p>- Vártuk kegyelmedet... beszélgettünk... nagyon jól voltunk a kegyelmed
                        asszonyával... - kezd habozni s kapkodni szavakkal.</p>
					<p>Simoni csak áll, és lassan összefonja a karjait, s néz éles, hideg kék
                        szemeivel.</p>
					<p>- Uram, nekem nem kell sokat beszélni, én egy pillanat alatt meg tudok
                        gyulladni, de meg is tudok fagyni...</p>
					<p>Homonnay lázban.</p>
					<p>- Mit gondol kegyelmed?</p>
					<p>- Azt gondolom - mondja Simoni -, hogy elég volt egy Báthory Gábor ez
                        világra... - s intett a feleségének hosszan kinyújtott kézzel, hogy menjen
                        el.</p>
					<p>Az asszony semmit nem értett.</p>
					<p>- De Djördj...</p>
					<p>A férfi mereven nézett reá, mint egy őrült, s az asszony durcásan
                        elfutott.</p>
					<p>Soká csend volt.</p>
					<p>- Reggel elmegyek - szólt Homonnay.</p>
					<p>- Most - mondta a gazda.</p>
					<p>- Most? éjszaka! a hóba, fagyba?...</p>
					<p>- Rögtön...</p>
					<p>Újabb csönd.</p>
					<p>- Simoni uram, gondolja megy kegyelmed mivel játszik. Már most sincs
                        kegyelmednek jó híre az udvarnál.</p>
					<p>- Ott a bundád, ott a süveged.</p>
					<p>Homonnay pirulva s szégyenkezve indult, hogy felvegye. Azt érezte, hogy itt
                        nincs sem irgalom, sem kegyelem. Csak legalább valami történt volna, hogy
                        lenne értelme ennek az egésznek... de így... Lehangolva, kedvetlenül, az
                        éjjeli úttól félve, nem volt más mit tenni, mint elkotródni... Az istenit
                        ezeknek a vak szenvedélyű embereknek...</p>
					<p>- No megállj - szitkozódott magában -, ezt megkeserülöd...</p>
					<p>- Bossodi! - kiáltott ki az udvarra a lépcső tetejéről a gazda.</p>
					<p>Lent az udvarban mozgás lett, s nemsokára előjött a bozontos ember.</p>
					<p>- A nagyságos úr őméltósága eltakarodik - rivallta a házigazda -, minden
                        pereputtyával s cselédségével egybe, lova, bora, mindene ki!</p>
					<p>S többet egy szót sem szólt. De ott állott hajadonfővel, belemeredve a
                        sötétbe.</p>
					<p>Mikor Homonnay a lován ült s emberei készen állottak, még felkiáltott:</p>
					<p>- Megállj, Simoni, ezt megfizeted, ezt az éjjeli szállást - azzal kiugratott
                        az útra a kapun.</p>
					<p>- S az asszony? - mondta magában - most félholtra veri ez az állat?...
                        Dögöljön meg - tette hozzá, s kedvetlenül állította meg a lovát egy buckán,
                        a szél seperte a havat, átkozott idő s veszett ügy, az utat se lelik meg
                        ebben az istenítéletben.</p>
					<p>- Megállj Simoni, ezért meghalsz - mondta emberei füle hallatára.</p>
					<p>A harcsabajszú felnézett rá, látni lehetett, hogy urával érez.</p>
				</div>
				<div type="chapter">
					<head> [III]</head>
					<p>Mi köze neki ezekhez a bútorokhoz, amelyek a fejedelemség bútorai, s nem az
                        övé. Semmi itt nincs, ami neki kedves. A lelke tele van érzésekkel és
                        hangokkal és színekkel, ízekkel. Hova lett gyermekkora, hova lettek hatalmas
                        testvérei, rokonjai, bátyjai s nénjei, hova lett az a világ, amelyben mint
                        kis árva nőtt fel: hát soha nem lesz neki élete és magáravalósága. Mindig
                        csak kezdeni, csak kezdeni. Újra s újra építeni a fészket, mint a fecske a
                        falon; egyiket lerontják, újra építeni; másikat elrabolják, s újra
                        fészkelni!</p>
					<p>Az egész lelke azzal a forró vággyal van tele, hogy megbújjon a szerelmesével
                        valahol kis zugban, ahova a szél sem fúj be, s így télidőn bár olyan
                        havasokban lakna, ahova még a madár sem jut el, ahol a szarvasok és az őzek
                        jönnek egy kis szénát könyörögni szomorú szemekkel - csak ott volna mellette
                        az ő édese, az ő egyetlene, akiből oly kevés jutott neki egy életen át.</p>
					<p>Csak a kezét csapkodta össze, mikor végig s végig ment a termen. Az arca
                        sírásra bigyeredett. Minek ez, minek ez. Sem teste, sem lelke nem kívánta a
                        fejedelemséget. Minek az neki, hogy emberek bámuljanak rá, mint egy csodára.
                        Minek kell neki az ország dolgán töprengeni, mindig csak félni, csak
                        reszketni, csak iszonyodni. Éjjel nem aludni, nappal meg nem nyugohodni.</p>
					<p>Ahogy magában maradt, rögtön ömlött a könny a szeméből, mint egy élő forrás,
                        bánatnak kiapadhatatlan forrása.</p>
					<p>Hiszen ha ésszel lehetne élni. Ésszel tudja, hogy ennek így kell lenni.</p>
					<p>Hiszen ismeri urát, emberét. Tudja, hogy az arra lett, arra van, hogy egy
                        beteg ország bolond szívét hordja magában, de minek az. Mért kellett őneki
                        oly igen s oly halálosan megszeretni egy embert, akinek csak egy igen-igen
                        kicsi része, majdnem semmi porcikája az övé. Mert azt ezren és tízezren
                        tartják magukénak. Fejedelem... Oh az a rongyos-bongyos kis kócos fiú, aki
                        se úri lenni nem tudott, sem senkifia nem volt, mikor megszerette, mert
                        hiszen azért szerette meg, mert oly árva volt s szegény. Ő, a nagyúrlány,
                        ezt a kimondhatatlan hűséges nagy szemeit szerette meg, azokat az áhítatos
                        nagy szemeket, amelyek úgy néztek rá, mint a felesedező a megváltóra.</p>
					<p>Jön, megeszi ebédjét, lenyeli falatját s megy. Megy, mert másutt is várják.
                        Hát ki neki az a sok mások, akik rá várnak, akikért neki kell élni és
                        dolgozni s gondoskodni...</p>
					<p>S itt tudja, itt hagyja, elmegy, mert mindenki sietőbb, fontosabb, mint az
                        egy asszony, aki sírva marad le róla, mint egy senki...</p>
					<p>Belekuporodott egy nagy székbe, mint egy beteg macska. Összekuporodott s
                        fázott. Mert itt mindig fázni, csak fázni kell. Úgy vágyott a melegre, a jó
                        szobamelegre, amit itt elérni nem lehet, mert ajtók s ablakok húznak, hiába
                        fűt, csak a hideg levegőnek.</p>
					<p>Élet ez?</p>
					<p>Nem, ez nem élet. Feje fáj, s mindene fáj és beteg. Enni nem tud, aludni nem
                        tud, csak vonszolja magát az életben. Az a rettenetes idő örökre
                        tönkretette, mikor neki kellett harcot állani. Mikor Dévában fegyveresek,
                        hadsereg vette körül, s neki minden csáklyát a maga szívén kellett érezni...
                        Mikor vad férfiak harcos csapata rettegtette. S neki kellett a hősnek és a
                        kitartónak lenni, aki lelket verjen maga embereibe... s neki kellett erőt
                        adni, neki, akinek csak könnyei vannak és fájdalom az élete, mint a Jézus
                        Krisztusé a keresztfán... Ah, nem; mint az édességes Szűz Máriáé, aki nem
                        tudja, kit szült ez világnak...</p>
					<p>Egyszer csak ott állott előtte vénasszonya, Borka, aki szokott nesztelen
                        járásával úgy jött s ment, hogy észre sem lehetett venni.</p>
					<p>- Nagyságos asszonyom, egy instanciás nagyasszony van kível az küs házban -
                        mondta.</p>
					<p>A fejedelemasszony fölriadt. Igen, az élet kopogtat, nem lehet elbújni.</p>
					<p>- Ki volna?</p>
					<p>- Kendy asszony, özvegy üdős úrasszony.</p>
					<p>- Hozd bé.</p>
					<p>- Ide?</p>
					<p>- Csak.</p>
					<p>A vénasszony elment, s ő maga darabig úgy állott. Hogy neki is fejedelmi
                        dolgokat kell végezni, nagy családok büszke asszonyai jöttek hozzá és kérték
                        segítségét s neki instáltak. Hogy ő külföldi volt, Magyarországról való, nem
                        volt benne az erdélyi atyafiságokban, s ez még idegenebbé tette.</p>
					<p>Különös egy öreg nő lépett be. Magas hajlott agg volt, apró fekete szemei
                        fürgén néztek, s fogatlan szája úgy beesve, hogy az álla hegyesen állott ki
                        s fényes volt. Az arcéle, mint egy karvalyé s piros volt a csípős hidegtől,
                        s mély bókkal közeledett a fejedelemasszonyhoz.</p>
					<p>- Nagyságos fejedelemasszony - mondta rebegve, s úgy elfogódott, hogy könny
                        öntötte el az arcát.</p>
					<p>- Üljön le, néném s asszonyom - szólt a fejedelemasszony, s csodára nézte az
                        öregasszony különös ruháját.</p>
					<p>Hosszú, sleppes, dohányszínű volt ez a ruha, valami olyan, amit már ember nem
                        viselt, talán a János fejedelem idejében. Oly keskeny kötényke volt előtte,
                        amely arasz szélességű volt, s egész a földig ért. Vállán pedig pici kerek
                        gallér volt, mely könyökéig sem ért, s oly fiatalosnak tűnt fel, ahogy azt
                        valaha ifjú asszonyok viselhették, de egy agg nőn csodajó volt, ha ki akarta
                        magát nevettetni. S a fejdísze. A fejedelemasszony kettőbe osztott haja,
                        egyszerű viselete mellett érthetetlen volt az a sokágú fonadékból készült
                        hajviselet, amelyet alig lehetett a vén asszonyság gyér fején
                        egybeszerkeszteni, s még annak a tetején egy ici-pici csipetke fejkötő,
                        aranyszálakból s fekete bársonyból, csakhogy az arany fekete volt már az
                        időtől s a bársony verhenyeges.</p>
					<p>- Nagyságos fejedelemasszony, szolgálatomat adom kegyelmednek - mondta sipegő
                        hangon a nénő -, izenetét megkapám, s hallám vala hozzámvaló nagy
                        jóakaratát.</p>
					<p>- Kendyné asszonyám? - kérdezte ösztönszerűen a fejedelemasszony, s az öreg
                        hölgy összecsuklott, s újra sírva fakadt. De oly különös vala sírása, hogy
                        egy pillanat múlva már ömlött a szapora szó fogatlan szájából, s oly hosszan
                        és mézesen, hogy vége-hossza nem volt.</p>
					<p>- Üljék le, oh üljék le asszonyám, ne fáradjon kérem méltóságodat - mondta s
                        erőszakkal beleültette egy öreg székbe. De az ott is úgy ült, oly
                        csodálatosan, pipeskedve, mint egy kisleány, s csak beszélt, beszélt.</p>
					<p>- ...hozzámvaló jóakaratját Nagyságodnak édes szerelmes gyönyörűségem,
                        kegyelmednek Isten imádásával akarom megszolgálni minden hozzám való
                        jóakaratját, életem fogytáig, hogy kegyelmed ily gondot kíván reám viselnie,
                        nem az én szolgálatomért, hanem az Úristent nézte s az én árva özvegy
                        voltomat. Gondotviselésre is mikor dolgom esik, nincsen hová bíznom, kemedet
                        kell meglelnem s kemednek könyörgenem. Értem azt, hogy kemednek sok dolga
                        vagyon és jelesb gondjai vagynak, azt én nem érdemlem kemedtől, hogy kemed
                        énértem ennyire munkálkódnék ilyen szegény megnyomorodott özvegy asszonyért,
                        és a kemed dolgait hátrahagyni az én dolgaimért, mert kell kemednek az én
                        dolgaim kicsinyeknek tessenek, és munkát énértem mívelné.</p>
					<p>A fejedelemné álmélkodva nézte őt; Kendy Istvánnak volt édesanyja, akit
                        Báthory Gábor száműzött a fejedelemgyilkosság próbája miatt. Annak a Kendy
                        Sándornak özvegye, kit fejedelemgyilkosság miatt Báthory Zsigmond
                        fejeztetett le.</p>
					<p>- Mindent asszonyám, mindent, ami csekély tehetségünkből telik - mondta a
                        fejedelemasszony, s az ő szeme is könnybe lábadt... Mégis, anya, s neki már
                        nincs reménye rá, hogy gyermekeit újra lássa. - Méltóságodnak fiat adott az
                        Isten, s én értem az édesanyát, hogy soha nem láthatja szerelmes
                        gyerekét.</p>
					<p>Az öregasszony szipogott és sírt és szaporán:</p>
					<p>- Nem mondhatok mást kelmednek, mint szerető anyámnak, mert a fejedelemné az
                        anyja minden alattvalójának, nagyságos asszonyom, megértettem akaratjából,
                        hogy mikor az Úristen tekegyelmedet ez itt való hazába hoznája, és meglátná
                        kegyelmedet, nagyobb szeretettel nem várhatná avagy nem láthatná kegyelmed
                        szülője édesanyja sem, mint én akarnám kegyelmedet látnom. Azért lássa
                        kegyelmed szerelmes anyám, mit kelljen kegyelmednek ez dologban mívelned.
                        Viseljen gondot kegyelmed reám, ha az felséges Úristennek kellemetes, hogy
                        valami szerencsével szeressen, olyat adhat, vagy olyat szerethet, aki soha
                        nem volt, avagy viszont, ha őfelségének nem kellemetes, azért semmi kárt nem
                        vallunk benne...</p>
					<p>A fejedelemasszony hallgatta, csak hallgatta a vénasszony kifogyhatatlan
                        szaporaságú beszédét, s arra gondolt, hogy most már megérti, hogy
                        történhetett, hogy ennek az úriasszonynak néhai férje fejedelemgyilkosság
                        bűnében volt vétkes, s így fejét veszté, s fia szintén ugyanabba keveredett.
                        Valami oly elviselhetetlen méltóságkeresés volt minden mozdulatában, minden
                        arcvonásában s minden szavában, hogy érezni kellett a kimondhatatlan
                        nagyravágyást, amely ma sem adott alább benne.</p>
					<p>- Mivel lehetek méltóságodnak szolgálatjára, nagyságos asszonyom - mondta
                        neki.</p>
					<p>Az öreg hölgy összecsapta a kezét, és soká nézett maga elé kiapadt
                        szemekkel.</p>
					<p>- Kérlek én szerető anyám, hogy szólnál fejedelem urunk őnagyságával ez
                        dologról, az én dolgomról. Kell tekegyelmednek valamit mívelni az én
                        dolgomban, ha pedig semmiképpen nem - akkor egyezkedni, hogy ne maradnék
                        mindenestől fogva üresen, mert az Úristen után tekegyelmedhez kell jelesben
                        bíznom... továbbá kérem kegyelmedet, hogy viseljen gondot a Daru agárra és
                        Szuka ebemre is, kit hoztam ajándékon nagyságodnak örömére... És a Vass
                        Emericus féle dolgot is végezze el kegyelmed, mert naponta károsak vagyunk
                        az ő birodalma miatt. Továbbá az Istvándy pap úr dolgát is végezze el
                        kegyelmed, az Ártándy Pál is mostan odafel vagyon Viennában, Farkas öcsém is
                        semmiképpen be nem jöhet az országban...</p>
					<p>A fejedelemasszony kábultan hallgatta a kizuhanó panaszokat, amelyeket nem
                        ismert, csak inkább a neveket.</p>
					<p>Az öreg dáma szelesen folytatta:</p>
					<p>- Továbbá Mojzes uramnénak is van elég baja. Székely Mojzesné, ki tizenkét
                        évvel ezelőtt Erdély fejedelemasszonya volt, s mit tesz Isten ő szent
                        felsége, ura elesik, s ő elmarad fiatalon; kért, hogy szólanék Nagyságodnak,
                        felséges asszonyom, emlékezzék meg róla, kinek kenyérben is szűkiben jut
                        ma, s egy váltó ruhája nincs... holott mondják vala, hogy felségednek férje,
                        amaz nagytekintetű s felséges Bethlen Gábriel szeretője lett volna, s most
                        ily szegénységben sínylődve hagyja...</p>
					<p>- Nem tudom, mint mond asszonyám - szólt elfehéredve a fejedelemasszony.</p>
					<p>Mint puskalövés, úgy ütötte szívét a szó, hogy a férjét más asszony is
                        ismeri, hogy jussot tart rá, hogy nyilvánosan együtt említi valaki, az ő
                        emberét más nő nevével.</p>
					<p>Az agg nő tovább siette:</p>
					<p>- Velem baráti szomszéd, tudja kegyelmed, csak igen szűkösen s nehezen, mint
                        magam; atyjaura, Farkas uram, nagy korhely s kemény ember lévén, semmit sem
                        hagya rá, mikor ő amaz szegénybeli Székely Mózeshez ment, s most alig van
                        betevője, pedig szép volt valaha, s meg kell becsülni, mert fejedelem árvája
                        s özvegye! Nekünk erdélyieknek csak egy nagy sorunk van, a fejedelemség s
                        vajdaság.</p>
					<p>- Sosem találkoztam vele - mondta a fejedelemasszony halkan.</p>
					<p>- Nemigen lehet az utóbbi időkben embernek emberrel találkozni, elmúlának a
                        régi szép idők, mikor szánon s havon farsangoltak az úrirendek. István vajda
                        idejében volt Erdélynek aranyideje, kedvesem, magam is voltam a lengyel
                        udvarban, mennyi dísz és aranyszépség volt, mintegy elömölve patakban folyt
                        az úton s útfélen, a lengyeli dámák s oh a lengyel hercegek s előkelők...
                        Lakodalom és mulatság volt akkor az élet, oh s azóta. Még Endrének volt
                        valamely öröme, de Zsigmond már csak olyan erőltetett uraság vala, hogy
                        társzekérrel hordták ki a kincset, galambom, s az ő bolondsági! Aj, Báthory
                        Boldizsár s Béldi Pál és a nagy farsangolások itáliai módra... De azóta
                        semmi. Szegény Anna, ki amaz székelybe beleháborodott, s a fiatal Bethlehem
                        Gábor, ki csapta körötte a szelet, s esküdött, és fiatal fővel mindig
                        körötte járt, s ura helyett ura volt, míg a harcokon el nem esett a
                        kocka...</p>
					<p>A fejedelemasszony megiszonyodott. Etette magát a kínnal, tudta, hogy ez mind
                        annakelőtte volt, míg őt megismerte volna az ura, s mégis fájt. Nem érzett
                        gyűlöletet az iránt a régimódi vénasszony iránt, aki egész idő alatt egy
                        szónyit alig mondott arról, amiért voltaképpen jött, hogy kegyelmet kér
                        száműzött fiáért, s íme azt nem bírta elviselni, hogy bele ne szúrjon
                        valamiképp az ő lelki békéjébe.</p>
					<p>- Nem felejtem el szólani uramnak - mondta csöndesen, s érezte, hogy ez az
                        erdélyi nagyúri asszony szegényen s eltiporva s testi-lelki bájait
                        elvesztve, magát különbnek s valakibbnek érzi nála, de már megtanulta
                        Erdélyben, hogy az embernek egyszerre két arcot kell mutatnia. Itt mindenki
                        fejedelem s fejedelmi személy. Csak az nem, aki viseli a méltóságot.</p>
					<p>Amint kikísérte a nagyasszonyt, a másik szobában már hárman voltak szomorú s
                        tűnődő s kétségbeesett teremtések. Nők, akiknek az arcára bánat volt írva.
                        Az inasok a tüzet csinálták, fújták a kandalló elé térdelve ketten is, a
                        harmadik most ment kifelé a fáskosárral, oly furcsa mozgás s nyüzsgés volt.
                        Igazán harag volt benne, hogy e szűk s lehetetlen időt kellett eltölteni.
                        Majd Szebenben másképp lesz. Ott van fejedelmi palota. Hely és mód. Ott
                        lehet élni. Hogy is lehet e kis zugokban urat és jóltevőt játszani.</p>
					<p>Az egyik dámát megismerte, Kornis Ádámné volt, maga is Kornis lány, ehhez
                        sietett, s legelsőnek őt tessékelte be a belső szobába.</p>
					<p>- Hogy kerülsz ide, nagyságos asszonyom - mondta neki -, az istenért, csak
                        nincs neked is bajod, kinek legyen jó dolga, ha Ádámnénak nincs? Hozzá
                        vagyok szokva, hogy csak a bajosok keresnek engem.</p>
					<p>Kornis Ádámné magas, sápadt, májbeteg asszony volt, az arca egészen sárga, s
                        barna szemeiből könny kezdett folyni.</p>
					<p>- Nagyságos asszonyom - felelte -, emlékszel reám?... mily boldog vagyok.</p>
					<p>A fejedelemasszony biztatóan nézett rá; lám, egyszerre csak ő lett egész
                        világ gyóntatója s mentsvára, ő a szegény árva Károlyi Zsuzsanna, akinek sem
                        égen, sem földön senkije és semmije, csak az egy ura, s az is oly távol van,
                        hogy néha úgy érzi, neki is instanciával kell hozzá folyamodni.</p>
					<p>- Mindent mondj el, szerelmesem - szólott, s lágy kezét rátette a szemben ülő
                        síró asszony összekulcsolt kezeire, mire ez még hevesebb zokogásban tört
                        ki.</p>
					<p>- Mindent elmondok nagyságodnak, mindent, ha immár annyi sok fejünk füstibe s
                        gyalázatunkba került, ne legyünk károsak is miatta - mondta csöndesen s
                        töredezve -, tudja nagyságod, hogy Kemény Boldizsár uram újra megházasodott,
                        s elvette Tornyi Sófiát, azóta mindenben megváltozott. Gyámom volt nekem
                        mint atyámnak egyetlen híve s barátja, s mindaddig, amíg az új életbe nem
                        jött, addig jól viselte gondunkat, de itt vagyok hét gyerekemmel s egy
                        szélverte urammal, akit az ágyból kiemelni negyed esztendeje nem lehet, van
                        az ágya felett a mennyezethez kötve egy vastag kötéldarab, avval tud
                        segíteni csak magán, hogy megmozdítsa termetét s nekem egyedül kell végeznem
                        mindent, ha akarom, hogy gyermekeim éhen ne haljanak. Most hallgasd el, hogy
                        nekem mit kell a jobbágyokkal s munkásokkal harcolni. Mit ér egy
                        asszonyember szava, s íme most meghal az én anyai nagybátyám, Kornis Pál, s
                        reám kell maradjon mint egy örökösre az egész apahidai birtok és kastély, s
                        jön az én jóltevő gyámom és bátyám, Kemény Boldizsár uram, beíratta magának
                        a semmiről nem tudó, csak jó akaró fejedelemmel Apahidát, az én birtokomat,
                        mint magvaszakadottat, fiának Jánoskának. Hát hova menjek segítségért.
                        Gábris fejedelem nem kedvelt bennünket s Kornis Boldizsár gaztette miatt őt
                        kivégeztette, azóta minden Kornis veszett név volt előtte, s a Kemény volt
                        csak a kedves. Már mit tegyünk s mire menjünk, mikor egy hatalmas az
                        özvegyen mindig általugorhat, sem földemből, sem erdőmből semmi hasznom
                        nincsen, gyerekeim vadon nőnek fel, s el kell néznem, hogy sem betűvetést,
                        sem harci dolgokat nem tanulnak, csak a medvékkel játszódnak s birkóznak a
                        szérűn, s erre a mi gyámunk és istápunk így bánik el velünk: haj, haj,
                        bizony még előttem lészen a nagy oltár...</p>
					<p>A fejedelemasszony gyöngéden hallgatta, mennyi baj s baj, s mindenkinek csak
                        baja van. Mikor ő bejött ebbe az országba, itt csak uraságot látott és
                        nagyúri életet, és most csak bánatot s nyomort s istentelenséget.</p>
					<p>Igyekezett megvigasztalni a szegény Kornisnét, s hogy az elment, már a
                        kisszobában a melegedő kandalló körül hatan vagy heten állottak s ültek, s
                        azt sem tudta, kit s melyiket fogadja először.</p>
					<p>Egy Sárpatakyné jött először be hozzá, s elmondta, hogy leánya rossz hírbe
                        keveredett, hogy bűbájban találták, s nem igaz, holott csak az volt, hogy a
                        gyermek szépecske s fiatalocska, s a Báthory Gábor fejedelem erkölcse erősen
                        elterjedt az urak közt, s most minden leánynak s ifiasszonynak vagy rossznak
                        kell lenni vagy pusztulni mind családjával együtt.</p>
					<p>- De most reménység vagyon, hogy Isten végét veti a latroknak, kancellár uram
                        is mondta, mikor a nyolc hordó bort bevitték neki, s mégis semmi sem
                        történt, nincs más segítség, csak az egy fejedelem szíve és jósága.</p>
					<p>Vereös Péterné, Sarmasághy Ilona jött aztán nagy titkosan, s a fejebúbjáig s
                        talpáig egyformán bebugyolált kis kövér asszony, arról beszélt, hogy most
                        hajtották el minden marháját az adószedők, még olyan adókért, akiket Báthory
                        fejedelem szedett be, és suttogva, mint országos titokról beszélt egy ezüst
                        poharáról, akit a portára küldött a volt fejedelem.</p>
					<p>Aztán Dudith Pálné jött be, aki térdre vetette magát, s ruhája s köténye
                        szegélyét csókolta, édes testvéreire panaszkodott, akik minden rablóknál
                        nagyobb zsiványok, és őt vagyonából s erkölcséből kiforgatták, és ő rossz
                        ura miatt semmire sem mehet, már ott van, hogy poklostelki házát át kellett
                        adni testvérbátyjának, aki őt kisemmizte szép ígéretekkel, s most gyerekei
                        szét vannak szórva, mint a cigányok, s neki nincs fejét hol lehajtani, már
                        vénasszonynak is elállana, csak volna, aki gondot viselne rá...</p>
					<p>És ez így ment végtelenül, egyik baj a másik után, egy nyomorúság nagyobb a
                        másiknál.</p>
					<p>Kétórai sírások s panaszok után azt mondta a fejedelemasszony:</p>
					<p>- Istennek kellene lennem, hogy ezt mind meggyógyítsam.</p>
					<p>Akkor jött egy asszony, akinek nevét sem hallotta, Szentpálynénak mondta
                        magát, s már annak beszédére sem bírt figyelni, s mikor a szokott
                        áldásmondások s hálálkodásoknak vége volt, az asszony így szólt:</p>
					<p>- Nagyságos asszony, ha nekem ezt megteszed, olyat mondok, hogy mind te, mind
                        urad, a fejedelem őnagysága hálásan fogjátok megköszönni: mert tudjátok meg,
                        most jött bé Magyarországról egy rokonom, Kassa mellől, Szikszóról, Abajiné
                        asszony, Kamócsy lány, akit oda vittek férjhez, s nem tudott kijönni a
                        magyar rokonokkal ura halála után, s hazajött meghalni. Azt mondja, odaki
                        azt beszélik, biztosan tudja, lelkére esküdi, olyantól, aki érti, hogy
                        Homonnay az udvarral paktál.</p>
					<p>A fejedelemasszony megremegett.</p>
					<p>- Homonnay?</p>
					<p>- Igen, nagyságos asszonyom.</p>
					<p>- A bécsi udvarral?</p>
					<p>- Bizony, s hogy már a megyékben dolgozik.</p>
					<p>A fejedelemasszony lassan elsápadt.</p>
					<p>Az asszony megijedt a sápadástól, s megbánta, hogy szólt:</p>
					<p>- No iszen, az nem sokat teszen - mondta sebesen -, egész világ tudja, hogy
                        kicsodák a Homonnay-félék, szélfutó bestye csavargók, senki nem ád
                        szavukra.</p>
					<p>A fejedelemasszony csak hallgatott. Megfordult vele az egész ház, jaj,
                        megremegett az egész lelke. Ez háború.</p>
					<p>- S aztán sokat beszélnek az emberek, s talán nem is igaz - hadarta az
                        asszony s már nagyon bánta, amit tett, mert félt, hogy ahelyett, hogy haszna
                        lenne a hírhozásból, még ő fogja megszenvedni a bosszú kezét.</p>
					<p>El is búcsúzott hamarosan, s tétován ment el.</p>
					<p>Még volt valaki odakint, de a fejedelemasszony oly borzongást érzett, mint
                        akit a hideg kilel, s azt mondta az udvari asszonynak, vesse meg az ágyát,
                        le kell feküdnie, azt az instanciást, aki vár, küldje el.</p>
					<p>A fejedelemasszony halálos betegnek érezte magát.</p>
					<p>S le is feküdt. Úgy feküdt az ágyba, mint egy nagy beteg, befordult a falnak,
                        vénasszonya gondosan betakargatta, s ő csak didergett, foga is zörgött, s
                        érezte, hogy ajka lila, s szeme beesett.</p>
					<p>Talán egy kicsit el is szunnyadt, de hamar felserkent, s rémülten nézett a
                        falra, mely már egészen sötét volt, jaj istenem - mondta magában, s nyögött,
                        nyöszörgött.</p>
					<p>Valami hideglelős borzongást érzett. Rettegett a fejedelemségért.</p>
					<p>- Mit vállalt, mit vállalt - mondta magában s a foga összeverődött.</p>
					<p>A teste vértelen volt, s a lábai fagyottak. Keskeny lábai mindig olyanok
                        voltak mint a jég. Az ura gyakran órákig melengette, míg kissé engedett a
                        félelmes hidegség. Vértelen volt, kezei, lábai érezték meg. Nagyon tudott
                        fázni. De nem a hidegtől, hanem az izgalomtól.</p>
					<p>Most iszonyúan erőt vett rajta a rémség. Ez az elviselhetetlen sok panasz,
                        borzalom, amivel telve érezte az egész világot s erkölcsi felelősséget
                        érzett miatta. Ezek a nagyúri nők, akik úgy voltak nevelve, büszkének s
                        boldognak, akiknek tulajdona volt az ország, mert akkora hegyek és erdők
                        voltak a birtokukban, s annyi nép, hogy számukat nem ismerték. Mi van ebben
                        az országban, ha nagy asszonyságok itt tartanak, s mi lehet akkor a
                        kunyhókban és a nyomorgó tűzhelyek mellett.</p>
					<p>És ezt mind egy ember veszi magára. Jaj minek az, minek az.</p>
					<p>Jaj, milyen szerencsétlen ő, hogy neki bele kellett kerülni ebbe a
                        szörnyűséges életbe. Nem így gondolta ő ezt annak idején.</p>
					<p>Az ágy süllyedt vele, s repült és hintázott, s hányásingere volt, s úgy
                        érezte, rögtön vége.</p>
					<p>Hirtelen kifordult az ágyból, vénasszonya ott ült hűségesen az ágy lábánál,
                        mozdult, ijedt.</p>
					<p>- Edényt!</p>
					<p>Vonaglott s ökrendezett, de nem jött semmi, csak egy kevés zöld nyálka, amely
                        után keserű maradt a szája, s hideg verejték lepte el a homlokát s az egész
                        testét.</p>
					<p>A vénasszony visszafektette, betakargatta, újabb nagy puha párnákat rakott
                        rá, de mit ér, ha minden oly hideg, mint a jég. Nem bírt felmelegedni,
                        érezte, ahogy mindenfelé besüvít a szél, mintha a dunnái alatt viharok
                        futnának keresztül.</p>
					<p>Végképpen szerencsétlennek érezte magát. Mért veri őt az Isten ilyen igen. Mi
                        boldog tudott volna lenni a legkisebb zugban is, ha azzal együtt búhat meg a
                        szellő elől, akit szeret. S mért kellett neki megszeretni ezt a boldogtalan
                        embert, aki oly vasegészséggel jő-megy, s veszi magára a keresztet...</p>
					<p>A pappal beszélt délelőtt. A pap, Keserüi Dajka János uram, nevéhez illően,
                        szemérmesen beteg ember volt, sovány és csendes szavú, s arról beszélt, hogy
                        a Krisztus magára vette az emberiség bűneit. Szegény Krisztus. Egész
                        életében üldözték és csúfolták és vesztére voltak, és ő tűrte, némán és
                        boldogan, mert tudta, hogy ez a rendeltetése, s vitte a keresztet.</p>
					<p>- Én nem bírom - mondta magában, összegubbaszkodva s betegen -, én nem bírom,
                        én nem bírom már ezt a keresztet...</p>
					<p>Annak, aki vállalta, talán más: de ő nem vállalta. Ő nem akart soha keresztet
                        viselni: ő boldog akart lenni. Ember akart lenni. Asszony. Nem érzett
                        magában semmi hivatást, őt összetöri ez a kereszt és szerencsétlenné teszi.
                        És nem lát szabadulást, mert nem tudja, hogy lehet ez alól kivonni
                        magát...</p>
					<p>S az a kedves, vidám fiú, avval a csontos soványságával, amilyen volt, mikor
                        megismerte, a komoly vidámságával, az örökké tréfára álló szavával, a
                        szorgalmas udvarlósággal, a figyelmes szívességével, mert nincs olyan ember
                        több, mint ez. De mért megy tovább egy olyan úton, amelynek nem lehet vége s
                        jó vége soha. Szerelmes Isten, mi lesz ebből. S nem tud egy megkönnyebbítő
                        gondolatot. Úgy érzi, ha ébren van, mintha álmodnék, mintha lidércek
                        ragadnák s röpítenék ismeretlen szakadékokon keresztül. Egyszerre megriadt.
                        Még egy háború, még egy dévai ostrom, magyarok s németek, még egy olyan
                        borzasztóság, mint a gyulafejérvári fogság, s a Báthory Gábor éjjeli
                        jötte.</p>
					<p>Nem, nem, ez nem lehet...</p>
					<p>Az ura hangját hallotta, s erre még jobban belebújt a takarókba, s száját
                        összeszorította.</p>
					<p>- Kincsem? - mondta felette csöndes dörmögő hangján a fejedelem.</p>
					<p>- Mi baja, kedvesem?...</p>
					<p>Soká nem szólt.</p>
					<p>Az ember ráhajolt, s csókolni kezdte a haját. Simogatta a vékony szálú barna
                        hajat a homlokát, s megijedt, mikor megérezte a nedvességet a bőrén.</p>
					<p>- Beteg-é angyalom? Ilyen hirtelen, szívem?</p>
					<p>- Jaj - mondta üresen a fejedelemasszony, s újra felnyöszörgött: -
                        jajaj...</p>
					<p>Az ura hallgatott.</p>
					<p>- Jaj nekem, jaj - mondta újra.</p>
					<p>- Mije fáj? mije fáj?... Úristen, Isten...</p>
					<p>- Jaj - mondta az asszony, s egyebet nem tudott, csak azt mondani, hogy: -
                        jaj.</p>
					<p>- Gyomra?... Itt?... - s próbált a paplan alá nyúlni és kitapintani, de
                        ujjait hidegeknek érezte, s csak a meleg takarón át fogta.</p>
					<p>- Nem... itt - szólt az asszony, s a szívére tette ura kezét.</p>
					<p>- Szíved?</p>
					<p>- Az.</p>
					<p>- Miért?... Történt valami?...</p>
					<p>- Nem tudom, Gábor, én nem bírom, én nem bírom ezt az életet.</p>
					<p>Bethlen hallgatott s várt.</p>
					<p>- Olyan sokan voltak megint itt, annyi baj s panasz, istennek kellene lennem,
                        azon segíteni.</p>
					<p>- Mért adja oda magát a mások bajának?</p>
					<p>Elhatározta, hogy többet instanciásokat be nem bocsát feleségéhez... Azon
                        gondolkodott, kit állítson őrül felesége ajtaja elé, aki el tudja
                        szépszerével zavarni a búsultakat és panaszkodókat...</p>
					<p>Csak sokára tudta annyira venni az asszonyt, hogy egy kicsit eszméljen.</p>
					<p>Leült a felesége ágya szélére. Jól beült a keskeny ágyba, s az asszony
                        beljebb vonult, be a fal felé. Karját a felesége karján fektette a dunyhán
                        keresztül, s az asszony nyakán maradtak erős ujjai. Úgy nézett rá, gyöngéden
                        és szeretettel, de mintha az asszony elmúlt volna, semmi lett volna hatalmas
                        egészsége alatt.</p>
					<p>Félt, hogy az asszony már megint az előbbi nehéz dolgokat folytatja, azért,
                        ahogy férfiak kemény, egészséges, tevékeny férfiak szokták, elkezdett arról
                        beszélni, amivel tele volt, amit végzett:</p>
					<p>- Ma sokat s jól csinálhattam - mondta elégedetten.</p>
					<p>- Háborút? - nyöszörgött Zsuzsanna.</p>
					<p>- Isten ments... örömöm van. Nem kell az erdélyieket félteni. Mikor a hajdúk
                        kimentek az országból, egy lábos jószágot nem hagytak itt, akkor jött a
                        török had, s ne felejtsük, tavaly nyáron Forgách Zsigmond is itt járt
                        hadsereggel, az is megevett, amit csak tudott... Már úgy látszott, mikor
                        november elején a török kisepertetett, hogy úgy maradunk, mint szüret után a
                        tőke... Úristen, honnan lesz nekem egy gyermeklovam s egy tehenem,
                        bornyam... Hát ma jön Gyerőffy uram, hogy hajtják már le a hegyekből az
                        elrekkentett marhát s barmot... Hála istennek, minden parancsolat nélkül
                        felhajtották a havasokba a lábas jószágot, de még a tyúkokat s kakasokat is,
                        és az oláh kalyibákban tartották őket. Mind a hét megyében az most a
                        főispánok dolga, hogy a népet felbiztassák s bátorítsák, hogy a legnagyobb
                        nyugalommal hozzák le a falvakba amijük van, semmi bántódása senkinek,
                        semminek nem lészen én arra fejedelmi voksomat adom, hogy ebben az
                        esztendőben semmiféle ellenség az ország belsejébe a lábát be nem
                        teszi...</p>
					<p>- Mer ez magán áll.</p>
					<p>- Persze hogy rajtam. Ha tavaly ilyenkor Báthory megfogadta volna
                        tanácsunkat, tavaly se lett volna semmi... Kellett neki háborút vinni
                        Oláhországra... Szóval a legelső, amit csinálni kell, hogy minden úrnak és
                        lovas vagy ökrös gazdának szekere legyen... Mert szekér nélkül meg nem
                        moccanhat... Ahol csak szekércsináló mestereket fel tudnak hajtani, azt mind
                        a fejedelmi műhelyekbe hordják, s azok már köszörülik a bárdot és szekercét,
                        fűrészt, vésőt, és ezer szekeret kell az országban január hónapban
                        legkevesebbet megcsinálni...</p>
					<p>Simogatta felesége karját, mintha az ország címere volna. Szép is volt a
                        Károlyi Zsuzsanna karja s teste, csak az arcán lehetett meglátni a
                        szenvedést.</p>
					<p>- Szekereket és vonó jószágot beállítani, ez a legelső. Már februáriusban a
                        mezei gazdasági szerszámokat, ekéket, boronákat kell sürgősen csinálni. A
                        kovácsok már be vannak iktatva. Minden faluban és minden uradalomban
                        műhelynek kell lenni és csinálni a vasszeget és az ekevasakat. Február
                        végére már hozzá lehet fogni a leégett házak felépítéséhez. Fa van elég. Már
                        a hegyekben a favágó munkások amennyit tudnak, dolgoznak. Mihelyt az utak
                        használatosak lesznek, rögtön megkezdik, hogy leeresszék a megmunkált
                        gerendákat. Ahol jó vizek vannak, ott fűrészmalmokat kell már most
                        építeniek. Gyerőffy uram tizenkét malmot állít. Még csak fundálja, de
                        február közepén már azoknak dolgozni kell, a szászoknak ki van adva a
                        parancs, hogy elegendő fűrészről gondoskodjanak. Ez az első, a vasbeli
                        munka. És ezeket vadította meg legjobban a szerencsétlen Gábris...</p>
					<p>- No hiszen Nagyságodnak az semmi. Nagyságod márciusra már mindent
                        megépít.</p>
					<p>- Márciusba el akarom kezdeni az építést, mert mire a tavasz megnyílik,
                        akkorára bele kell akasztani az ekét a földbe. Pénz kell itt mindenre, a
                        fiskális direktorral Péchy uram mindennap alkuszik, hogy az arany s ezüst
                        bányákat hogy lehetne leghamarabb elkezdeni... Minden romban van; aranyat
                        már tíz esztendő óta nem bányásztak. A kénesőre számítok leghamarabb, annak
                        jó ára van, s akármennyit el lehet adni a tót impériumra, Pozsonyba
                        akármikor... Adót bizony most nem tudok szedetni, miből fizessenek, vannak
                        falvak, hogy egész faluban nincs két forint... Hanem a harmincadokat mind új
                        kézbe kell adni... nagyon elhatalmasodott a lopás... pedig csak tiszta kezű
                        emberekkel tudom magamat rendbeszedni... Haller István nagyon derék
                        fiatalember, evvel még legtöbbre megyek...</p>
					<p>Zsuzsannának zúgott a feje, kavargott előtte a rettentő sok tennivaló, ami az
                        ura szavaiból áradt.</p>
					<p>Elfordította fejét s szerette volna fülit viasszal betömni.</p>
					<p>Bethlen látta a felesége arcán a gyötrődést s elhallgatott.</p>
					<p>- Babám, kis babám - duruzsolta neki.</p>
					<p>A szoba egész sötét volt már, csak a tűz fénye világított a nagy kandallóból.
                        Nedves volt a fa, s csöndesen sírdogáltak a lángok, s nagyokat lobbantak,
                        meg újra elszelídültek.</p>
					<p>Csönd volt, hallgattak.</p>
					<p>Fázol, kicsim? - cirókázott s belefúrta szakállas arcát az asszony
                        nyakába.</p>
					<p>Meleg volt az asszony, s ő eldőlt mellette a fekvőhelyen. Ahogy kinyújtotta
                        tagjait, ő is fáradtságot érzett. Egy pillanatig szédült is, s amint
                        elnyúlt, egész hosszában ráborult a fáradtság.</p>
					<p>Hirtelen hevesen s keményen szorította magához az asszonyi testet úgy
                        mindenestül.</p>
					<p>- Kedvesem, édesem - csak ezt suttogta a fülébe -, te édesem, te édes kicsi
                        kedves.</p>
					<p>Az asszony testét tűz futotta el. Kiszabadította karját a takaró alól, s
                        megölelte az ura fejét.</p>
					<p>Ez jó volt, ez a férfi. Hogy ez van és hogy ez ilyen férfi neki. Görcsösen
                        szorította a fejét, s ujjaival fésülte hosszú haját.</p>
					<p>A férfi felhasználta az asszonyi gyenge percet, s végighaladtak ujjai a
                        vékony s karcsú tetemen.</p>
					<p>Mikor emberi dolgok jönnek, elül az ész, és a gondolat s csak akkor jön az
                        újra meg, ha a vér duzzadtsága megcsillapul.</p>
					<p>Akkor az asszony fonódik újra szederindásan az ura törzsére, hálásan s kis
                        boldogsággal.</p>
					<p>- Hiszen csak bírnék a félelemmel, Gábor - s halk csókkal lepte el ura
                        arcát...</p>
					<p>- Lássa pedig lelkem, oly szép ajándékot hoztam magának, öröme lenne benne.
                        Örmény kalmárok jöttek, s szép mindeneket találtam holmijaik közt.</p>
					<p>- Nem, nem, nem kell.</p>
					<p>- Nem választottam ki semmit, magad választol majd, ami jólesik.</p>
					<p>Az asszony hallgatott.</p>
					<p>- Szebenbe bevonulásunkra mit csináltatsz ruhát, szerelmes feleségem?
                        Bársonyt vagy atlacot? Mit kívánsz, mit kívánsz?</p>
					<p>Az asszony igen halkan suttogta:</p>
					<p>- Szemfedelet.</p>
					<p>A fejedelem megdöbbent. Kezét otthagyta az asszony szívén, s hirtelen
                        rászakadó némaság után mondta:</p>
					<p>- Az is megjön, szívem.</p>
					<p>Az asszony nyöszörgő hangot adott, mint a beteg gyermek, akit a láz
                        elkap.</p>
					<p>Soká hallgattak.</p>
					<p>- Lássa, Gábor - mondta aztán az asszony, aki megbánta, hogy most, mikor oly
                        jó volt hozzá az ura, kimondta azt a szót, amelyet azelőtt gondolt el; de ki
                        kellett mondania, mert az volt életének egyetlen vigasztalása, hogy a halált
                        áhította, a szép, békés boldog halált. - Ha legkisebb gyermekkoromra
                        gondolok is vissza, akkor is csak annak ismerem magamat, aki ma vagyok.
                        Igaz, van bennem valami kötelességtudás, van bennem a kicsiknek az az
                        önmagát feláldozó gyengesége... Én soha, soha nem tudtam másat kihasználni a
                        magam javára, csak én akartam mindig másoknak segítségére lenni... Mikor
                        kicsi lány voltam, Katával együtt tanultuk a betűvetést, a mesternél, aki
                        hozzánk járt és igen szigorú volt. Engem mindig dicsért, mert én szorgalmas
                        voltam, mert szorgalmas, aki fél. S én nem bírtam elviselni, hogy
                        megfenyítsen a mogyoróvesszővel, mint a fiúkat, akikről lefonta a ruhát, s
                        meztelen testüket véresre verte, s Katát is nemegyszer bottal igazította az
                        útra... Történt egyszer, hogy másodnapra igen nagy leckét adott... Írásban
                        kellett sokat, sokat írni. Én egész délután míveltem, s Kata játszott a
                        kertben a galambokkal és a csikókkal, s én folyton érte rettegtem, hogy mi
                        lesz, ha nem készíti el a pensumot.. S nem csinálta... Elmúlt a nap, s jött
                        a setét este és le kellett feküdni s az ő papirosa üres volt... Akkor és
                        első álmomból felserkentem, s nem bírtam megnyugodni, folyton csak Katáért
                        rettegtem és a másnapi verést éreztem kicsiny testemben, amit ő fog kapni...
                        És felkeltem, s meggyújtottam az olajmécsest a parázson, s leültem egy
                        ingben, a hideg télben az asztal mellé, és hozzáfogtam megcsinálni minden
                        írást, amit neki kellett... Soká, soká dolgoztam, mert nagyon nehéz volt.
                        Már majdnem reggel volt, mikor elkészültem. Akkor lefeküdtem vacogó foggal,
                        átfagyva és megdermedve, de míg dolgoztam, nem is vettem észre a fagyot és
                        hideget... S jött másnap az oskolamester, s nem is kérte a papírt. Meg se
                        nézte, hogy mit csináltunk... Én boldogan vártam, hogy Kata dicséretet kap,
                        hogy szokatlan módon minden készen van, amit kellett csinálni... Elő se
                        vette, meg se nézte, másról beszélt, s egyebet csinált... Hiábavaló volt az
                        én nagy törekedésem... S Kata ki is nevetett, eldobta a papírt, s azt
                        mondta, csacsi voltam, hogy én ezt csináltam. Azt mondta: inkább egy kis
                        verés, az hamar elmúlik, mint a nagy töredelem... Ezt nem felejthetem
                        soha.</p>
					<p>A fejedelem megilletődve hallgatta a történetet, s magához ölelte áldott
                        szent fejét.</p>
					<p>Az asszony lehunyta a szemét, s a szeme sarkában könnycsepp rezgett, mint egy
                        halottnak.</p>
					<p>- Mi az, amitől félt, angyalom - dörmögte. - Kell valaminek lennie, hogy így
                        elrémült az élettől. Történt-e valami? Hiszen még délben, mikor elmentem,
                        semmi baj sem volt. Igaz? Zsuzsóm, vallja ki, mi van a szívében.</p>
					<p>Az asszony hirtelen felcsattant, iszonyúan s dühödött kétségbeeséssel.</p>
					<p>- Jaj, nem bírom s nem bírom, hogy kegyelmednek újra fel kellene ülni s
                        külországra hadra menni, talán megbolondulnék búmban... Mire fordul ez a
                        háború, s talán visszajöhetnek onnan, vagy nem...</p>
					<p>Bethlen hallgatott.</p>
					<p>- Miféle háború? - kérdezte sokára szárazon.</p>
					<p>- Az isten verje meg, az isten verje meg - kiáltott fel a nő. - Hogy mindig
                        vannak, akikben van gazság és kegyetlen szív, hogy háborút csináljon.</p>
					<p>- Milyen háborúról beszélsz? - kérdezte Bethlen elkomorulva.</p>
					<p>- Homonnay...</p>
					<p>Bethlen hallgatott, nagy szemet meresztett.</p>
					<p>- Homonnay!... Hát ezt hol vetted?</p>
					<p>- Felzúdította már a világot, s most újra próbál... Jaj, sajnálom, hogy
                        nyugtalanságot okozok kegyelmednek, édes uram, de ez rettenetes... Valaki
                        volt itt, nem tudom, ki, mert csak meghalt bennem a lélek, mikor elmondta,
                        hogy Homonnay az Udvarral paktál, s konspirál a megyékkel... Hogy már az
                        egész világ csak azt zúgja s mondja, hogy bejön...</p>
					<p>- Pletyka nyelvek; csak olyan szélfúvás.</p>
					<p>- Nem uram, nem, s ma volt itt éppen Kendy István anyja, és merészelt fia
                        után kérni, mikor tudom, hogy ez az oka mindennek, már megint a pápisták,
                        Kendy István s Kornis Zsigmond verik az üszköt, azok vetik a csóvát
                        hazánkra...</p>
					<p>Bethlen felállott, és a nagy sötét szobában nagy léptekkel kezdett sétálni le
                        s fel.</p>
					<p>Zsuzsanna lassan feléje fordult, s beszélni kezdett:</p>
					<p>- Hallgattam a sok bajt s szenvedést, ebben az országban talán egy boldog
                        ember sincs.</p>
					<p>- Boldog ember nem jön a boldogságával dicsekedni, de a bajosok bezzeg nem
                        teszik véka alá bajaikat, hanem még meg is növelik, hogy jobban
                        hasson...</p>
					<p>- De nézze kigyelmed, az a szegény Kornis Ádámné, jaj csak ne volna ebből a
                        boldogtalan famíliából való - magával kegyelmeddel íratta alá a gyámja,
                        Kemény Boldi, az adományt Apahidára, az ő fiacskájára, Jánoskára, mint
                        magvaszakadott birtokot.</p>
					<p>- No és?</p>
					<p>- Apahida az övé, és ő hét gyermekkel kínlódik és szenved!</p>
					<p>A fejedelem elgondolkodott.</p>
					<p>- Apahida sohasem volt a Kornis Ádámé.</p>
					<p>Most az asszony hallgatott el.</p>
					<p>- Az nem lehet, hogy oly becsületes arccal ilyen szörnyűt hazugsággal mondjon
                        valaki.</p>
					<p>- Hazudság, nem hazudság, a bajos embernek ilyen a szava.</p>
					<p>A fejedelemasszony hallgatott. Az urának olyan jó duruzsoló komoly hangja
                        volt, hogy ő attól mindig meggyógyult, ha hallotta. - Nagyon sokat vállalt
                        kegyelmed magára, uram, nagyon, nagyon sokat.</p>
					<p>- Isten mind e világot magára vállalta.</p>
					<p>Az asszony hallgatott, a szíve végig reszketett.</p>
					<p>Bethlen elmosolyodott, hogy nagyot talált mondani.</p>
					<p>- Mindenkinek kötelessége annyit vállalni magára a világ dolgaiból, amire
                        Isten neki erőt adott. Se kicsinyünk, se nagyunk, Isten nekünk adta ezt a
                        kis országot, ez a mi gyermekünk... Ilyen kevés idő alatt nézd, milyen
                        szépen kezd kisimulni. Mert olyan az ember, mint a növény, nem kell egyebet
                        tenni, csak megvédeni a nagy ellenségtől, s akkor ő magának összekeresi a
                        földből azt a táplálékot s nedvességet, amire szüksége van.</p>
					<p>- Adja isten.</p>
					<p>- Meglásd gyönyörűm, két-három esztendők múlva milyen szép lesz itt élni.</p>
					<p>Zsuzsánna sóhajtott: - De kinek?</p>
					<p>- Neked s nekem.</p>
					<p>- Ah. Kivált ha új verekedések jönnek.</p>
					<p>- Ezek csak olyan vénasszony locsogások - szólott Bethlen -, emiatt ugyan nem
                        kell neked ágyba feküdni, egyetlen tubám. Gondold meg csak, hogy mi itt
                        vagyunk birtokban, s mindennap erősebben, ellenben őkemek a kerítésen kívül
                        vicsorítják a fogukat. Hát milyen munka s mennyi pénz kelletik ahhoz, hogy
                        odakivel annyi embert szedjenek, akivel minket itt országunkból ki tudjanak
                        verni. Vagy talán csak rongyot kell karóra tűzni, s mi innen elrepülünk?...
                        Inkább ők, gondolnám.</p>
					<p>Az asszony kis bizalommal nézett az urára. Nem is szavai, hanem a férfiból
                        kisugárzó életkedv s erő nyugtatta meg.</p>
					<p>- De a pápisták többen vagynak - susogta -, s dühösek!</p>
					<p>A fejedelem bizalommal simogatta felesége fejét:</p>
					<p>- Dehogy vannak többen, én édesem. Tudod, kik a pápisták? Szolgák! S tudod,
                        kik a reformáltak? Akik megértették az igazságot... De lásd, az igazság
                        olyan egyszerű s érthető, hogy azt minden gyermek ésszel feléri... a
                        szolgaság pedig oly terhes és lealázó, hogy azt semmi emberi lélek soha
                        megszokni nem bírja... Inkább az a baj, szívem, hogy odaát haszonlesésből
                        vagy mért, mindenképpen maguk hasznáért, nagyon okos és nagyon erős emberek
                        állanak az élen... Mit félek én a Homonnayaktól? gyermekek, senkik! Bálint
                        még volt volna valaki, de az a Gyurkó? kis szél elfújja... De ott a mostani
                        turóczy prépost, Pázmány... evvel igen, evvel nagyon számolni kell... Hozzák
                        a hírt, hogy Forgách Ferenc, a főkapitány testvére, az esztergomi érsek,
                        halálán van, ne adj isten, ha meghal, ez a Pázmány ne kerüljön helyére, mert
                        akkor nagyon keserves lesz nekünk protestánsoknak.</p>
					<p>- Keserves, ugye?</p>
					<p>- Nézd csak, én úgy beszélek előtted, mint magam előtt. Idők fordulása van.
                        Soha józan elmével ezt elhinni nem lehetett volna, hogy az emberek a
                        megtalált igaz útról ily könnyen fordíthatók a régi rossz, zavaros és sötét
                        ösvényre. Most ennek van divatja: ki kell várni megint a fordulást. Milyen
                        másképp ment ez száz év előtt... Mostan sötétben tartják a gyűléseket,
                        fáklya mellett, süvöltő hangon, fegyvercsörgéssel. - Nagyapáink idejében a
                        tavaszban prédikáltak, a nyárban énekeltek, kint a mezőn, Isten szent színe
                        előtt. Most az urak, csak az urak gyűlnek össze, hogy titokzatos esketéssel
                        titokzatos harcokra készüljenek... akkor a szelíd nép énekelt tele szívvel
                        hálaadást, ahogy a fehér bárányok énekelnek, ha a kuvaszok elvesztek
                        mellőlük...</p>
					<p>Lágyan s melegen ölelte felesége karcsú testét, s tovább mélázott:</p>
					<p>- Visszatérítik - azt mondják - a nyájakat az aklokba... Mi volt az a
                        hitújítás? Nem is volt újítás... Hogy mondjam el neked, hogy azt
                        megértsed... Jött a tiszta értelem, mint a tavaszi áradás, mint ha a felhők
                        elmennek, a napfényesség. Olyan volt, mint mikor megduzzadnak a vesszők és
                        rügyek fakadoznak a száraz ágakon... átsuhogott az ige a lelkeken, s az
                        embereknek megnyílt a szeme... ennyi volt az egész...</p>
					<p>- Csodálatos volt, csodálatos idők - susogta Zsuzsanna.</p>
					<p>- Igen: ha csodálatos az, hogy az ember csak úgy megért valamit, amit addig
                        nem is látott - akkor csodálatos volt. De inkább az a csodálatos, hogy annyi
                        ideig nem értették az emberek, mi történik! s az még sokkal csodálatosabb,
                        hogy most egyszerre megint el lehet zárni az emberiség szemeit, s
                        parancsszóra elfeledtetni velük, amit már egyszer sikerült megérteniük...
                        Nézd csak, milyen egyszerű dolgokról van szó: A nagyapáink egyszer csak
                        rájöttek, hogy nem tudnak latinul, s amit a pap a templomban énekel, nem
                        értik... Ennyi az egész... Ne dünnyögjenek a fülökbe idegen nyelven,
                        mondják el magyarul, németnek németül, kinek-kinek a maga nyelvén, ahogy
                        megérti. Ha egyszer ezt kimondta valaki, kellett emellett fegyverrel
                        agitálni?... Ez olyan ragályos volt, hogy: nini azt mondják a népek, hogy
                        ezt csak most mondják nekünk... Hagyjátok azt a deákvartyogást... Nem is
                        kergették el a papot, csak megmondták neki, hogy hagyja már a misét. Csak
                        úgy jártak a régi templomba, mint eddig, vagyis hát jobban, mert most
                        mindnyájan elmentek, hogy a többi ilyen szép együgyű értelmes dolgot is
                        meghallják... Micsoda? valamennyi pap, mind rálett. Neki se tetszett a mise
                        meg a gyónás meg a többi cifraság, bűnbocsátó cédula, péterfillér, parancs,
                        zsarnokság... Gyerünk csak elő, atyafiak, nézzük meg, ki legyen a papunk: ez
                        is értelmes, hogy nem Esztergomból küldtek a nyakunkra papot, meg Rómából.
                        Maguk megnézték, megbeszélték: ej ez derék ember, ez tetszik nekünk, ez a mi
                        emberünk... Összeültek vele, hogy: no tiszteletes jó uram, hogy is
                        csináljuk? Mikor meszeljük ki a templomot? Csak értelmesebb dolog, hogy a
                        szép fejér istenházában a szép fekete magyarruhás pap beszélt csupa olyat,
                        amit mindenki megértett: Isten a mi atyánk, akinek szeme előtt mindnyájan
                        egyenlők vagyunk...</p>
					<p>- Istenem, de szép is így.</p>
					<p>- Most ennek az ellenkezője történik... Ez is egyszerű... Most az történik,
                        hogy az urak észrevették, hogy egy ilyen értelemben élő tiszta fejű népen
                        nem lehet ám uralkodni a régi módon. Holott ők csak a régi módon akarnak
                        uralkodni. A régi mód az, hogy: minden az enyém, semmi sem a tiéd, de te is
                        az enyém vagy. Korbács a nyakadba, karó a hasadba. Koplalj, hogy nekem
                        bőségesen jusson... Mert nézd csak, úgy is lehet uralkodni, ahogy én akarom
                        s teszem: de akkor az uralkodónak kell a legtöbbet dolgozni, hogy tisztelet
                        és elismerés vegye körül... Ez nem tetszik ezeknek a főhatalmasoknak.
                        Kendynek, Kornisnak, Ferdinándusnak, Pázmánynak... Hát ők kitalálták, hogy
                        nem a néppel, a masszával kell törődni, hanem a vezérlő urakkal... Igen,
                        mert észrevették, hogy az egész világon egyetlen község sincs s egyetlen
                        ember sem, aki azt mondja, hogy “tévedtünk, atyámfia, az én lelkemet
                        megcsalták, mert lám, nem szeretem én, hogy megértem, amit a templomban
                        beszélnek, én azt szeretem, és az én lelkemnek csak az van javára, ha deákul
                        órálnak”.</p>
					<p>- Igen, de ezt nem mondja senki. Senki a világon. Egyetlen ember még az egész
                        földön nem került ki, aki azt mondta volna, hogy nem értek ugyan deákul egy
                        szót sem, Krisztus urunk sem értett, hiszen zsidó volt, de azért meghalok,
                        ha nem hallom a deákmisét. Mivel pedig ezt nem mondja senki, tehát ez a
                        Ferdinándus megesküszik, hogy aki pedig nem akar deákmisét hallgatni, azt ő
                        kiűzi az országból. Az olyan ember vegye fel az ő holmiját a hátára, vigye a
                        feleségét, gyerekét, s menjen, menjen ki a határon túl. Hogy ő ne is
                        lássa.</p>
					<p>- Hát ezt nem lehet elviselni... Hogy vehette el az Isten az eszét élő
                        embernek, hogy képesek az ország minden hatalmát, katonaságát, fegyverét
                        arra használni, hogy százezrével megöljék azokat a józan és okos népeket,
                        akik azt mondják: Uram, nem értem én azt a misét, ne kívánjátok tőlem, hogy
                        alakoskodást csináljak és csengetésre térgyeljek és homlokommal verjem a
                        földet, mikor az én uram teremtőm soha azt nem kívánta tőlem.</p>
					<p>- Ha valaki ezt akarja, én nem bánom. Énfelőlem egész Erdélyben úgy
                        imádkozhatik, ahogy lelke szerint jó neki. Nekem az a néhány deák szó se a
                        fogamat ki nem rántja, se a bélemet fel nem fordítja: de nem bízzák a
                        hívőkre, hogy úgy imádkozzanak, ahogy s amint akarnak, hanem mingyárt jönnek
                        a nagy hasú papok, fegyveresekkel a hátuk megett, s azt mondják: No te
                        pogány, tudsz-é keresztet vötni. Nem tudsz? ugyan égessétek csak meg azon a
                        máglyán, hadd tanuljon meg.</p>
					<p>- Mingyár a máglya. Ostorozás, vérelvesztés, elvenni a vagyonát, birtokát s
                        adni olyanoknak, akik tudnak s akarnak körösztöt vetni. Hogy micsoda ízlése
                        van ennek a Ferdinándnak: neki nem fontos, okos ember, tanult ember, értő
                        ember, szorgalmas ember, jó ember: neki csak körösztöt vetegető ember
                        kell.</p>
					<p>- Könnyű azt mondani: csudálkozom rajta, hogy oly egyszerű tudomány keresztet
                        vetni, s ti meg hagyjátok magatokat verni, hagyjátok magatokat mindenetekből
                        kirabolni, hagyjátok magatokat száműzni a szülőföldről, hagyjátok máglyára
                        vetni, csak azért, mert nem akartok keresztet vetni. Bolondok vagytok?...
                        Igen, de ha a világon sehol senki sincs, aki arra jött volna rá, hogy a
                        keresztvetés a legjobb, a legkellemesebb dolog a világon és a leghasznosabb.
                        Ellenben mindenki, aki maga fejével gondolkozik, úgy érzi, hogy ilyen apró
                        komédiával sem Isten irgalmát, sem a lélek üdvösségét elnyerni nem lehet...
                        Tehát ha jobb meggyőződése ellenére rákényszerítik, hogy csak vetegesse a
                        körösztöt - megalázva érzi magát emberi mivoltában s inkább meghal, de ily
                        gyermekes játékokra nem engedi magát rákényszeríteni.</p>
					<p>- Meg aztán, akár így van, akár úgy van: az ember olyan, mint a nyáj. Arra
                        mén, amerre a többi. Zsidóknak is okosabb volna megtérni s kereszténnyé
                        válni, akkor idővel beleolvadoznának abba a fajtába, ahol élnek: így meg
                        örökké olyanok, mint a tüske, ami szúr, szúr, de kiveti magából minden test,
                        mihelyt bírja... És ugye mégsem teszik, hanem szenvedik az idegenek közt az
                        idegenséget, az elnyomatást, a megvettetést, s szégyent s kárt s csak
                        maradnak tovább ezer és ezer év óta zsidók... Hát mi, akik
                        megvilágosodásból, meggyőződésből vettük fel az igazság édes örömét, csak
                        oly könnyen egy kis verésért, rablásért, égetésért megtagadjuk a
                        kétszerkettőt? Hiába tagadjuk, úgysem lehet megváltoztatni: a latin misét
                        soha világ végéig senki meg nem érti, nem is értette soha, mert a latin
                        világ már megszűnt, mikor ezt csinálták... Micsoda ember volna hát a te
                        urad, Bethlen Gábor, ha csak úgy hagyná, hogy reformált protestáns
                        testvéreit mint a tatár a világot, oktalan baromként csordában hajtsák... No
                        hála istennek, egyszer megint kifújtam magamból, atyámfia, Károli
                        Susanna!</p>
					<p>- Ne törődjék azért kigyelmed nagyságos fejedelemasszony se az élőkkel, se a
                        holtakkal, kik ellenségek, hanem törődjék a vendégeivel. Tudja-e kit hoztam
                        ide ma estére, egy kis beszélgetésre? Nem csizmás nagy főispányokat, hanem
                        Angyalossynét.</p>
					<p>- Máriska! - kiáltott fel a fejedelemasszony - Máriska?</p>
					<p>Zsuzsanna hirtelen elfelejtette minden gondját, baját. Máriska, az ő
                        leánykori barátnője, az egyetlen a régiek közül, aki Erdélybe került, ide
                        házasodott. Testi-lelki barátnék voltak, valami több mint baráti érzés volt
                        köztük, több mint testvéri: szinte szerelem volt az, ami egymáshoz fűzte
                        őket. Az egyik barna volt, vékony és komoly, a másik szőke és ragyogó és
                        vidám. Mintha új levegő, új élet, új öröm fakadt volna ezen a világon,
                        meggyógyulva és boldogan pattant fel és sietett öltözni.</p>
					<p>- Hívjam a vént?</p>
					<p>- Igen, igen.</p>
					<p>Bethlen kiszólott az ajtón, s nemsokára betipegett a vénasszony, világító
                        sokkarú gyertyatartóval, és sietett némán segítségére lenni
                        asszonyának.</p>
					<p>- Itt van-e Máriska?</p>
					<p>- Már régen, kegyelmes asszonyom.</p>
					<p>- Istenem, Máriska itt, hiszen akkor jó. Oh, hála istennek.</p>
					<p>Zsuzsanna átsietett a másik szobába, ahol az ő jöttére egész magasságában
                        felállott egy úriasszony, nagy lebbenő felsőben:</p>
					<p>- Máriska! - kiáltott a fejedelemné.</p>
					<p>- Zsuzsannám, vagy hogy is híjjalak, te nagyságos asszony - mondta
                        Angyalossyné, s régi lánykori nevetéssel kacagott s ráborult Zsuzsannára.
                        Sokkal magasabb volt, szinte beborította.</p>
					<p>- Istenem, Istenem - mondta folyton nevetve mind a két nő, s mindeniknek tele
                        volt a szeme könnyel.</p>
					<p>Máriska szőke haja is még a régi módon volt fésülve, középen kettéválasztva s
                        a füleire lehúzva. Míg a fejedelemasszony leszedte róla a felsőket, piros
                        arca folyton ragyogott a kacagástól s egészséges szép fehér fogai
                        villogtak.</p>
					<p>- Le, le, minden ruhádat, nézd csak, drágaságom - mondta a fejedelemasszony
                        -, úgy ül itt, mint valami instanciás.</p>
					<p>- Hát lehetne is - kacagott minden szóra boldogságában s idegességében
                        Máriska, s nem akarta kibontani felső nagy köpenyét, de mikor a
                        fejedelemasszony erőltette, gyászos kacagással mutatta meg magát... Arca,
                        feje a régi volt, így első pillantásra a hajdani karcsú szőke üde lány feje,
                        de a termete valami kétségbeejtően hatalmas formát vett fel.</p>
					<p>Olyan kedvesen komikus volt evvel az aránytalansággal, hogy mind a ketten
                        hatalmas kacagásban törtek ki, s ez a kacagás bizony könnyezésbe fúlt.</p>
					<p>- Látod, mi lett belőlem? - mondta Máriska.</p>
					<p>- Miért? egy hatalmas nő vagy!</p>
					<p>- Hatalmas, bécsi fontokban hat mázsa...</p>
					<p>- Megérdemelnél minden hatalmat.</p>
					<p>- A tyúkok s a malacok felett? - kiáltott kacagva a szépasszony, mert még
                        mindig szép és feltűnő volt.</p>
					<p>Mikor kinevették magukat, együtt ültek egy díványra, s Angyalossyné karjai
                        közé szorította a fejedelemasszonyt. Jól megnézték egymás arcát. Zsuzsanna
                        fájva nézte leánykori barátnője arcán a szélkifútta apró ereket s piros
                        redőket, az a hamvas arc, hogy tudott ilyen durva lenni, s Máriska a finom
                        elefántcsontszínű lány arcának halottas sápadtságát, beesett szemeinek
                        karikáit, arcának fonnyadtságát nézte ijedten s fájó szívvel.</p>
					<p>Akkor mindketten behunyták a szemüket, s egymás keblére hajtották a fejüket s
                        úgy sírtak, mint a záporeső.</p>
					<p>- De te legalább boldog vagy - mondta Máriska -, ugye boldog, ugye boldog...
                        Na... Gábriel, mondja már, ugye Zsuzsanna boldog...</p>
					<p>- Reménykedem - mondta gyöngéden Bethlen.</p>
					<p>De Bethlenné egyre hevesebben sírt.</p>
					<p>- No, picikém, picinyókám - zsizsegett neki Máriska, mint régen, régen, mikor
                        együtt voltak nevelőben a szatmári öreg nénéknél. - Hát nem emlékszel már,
                        hogy neked csak boldognak szabad lenni?</p>
					<p>S mindketten nevettek. Régi iskolai emlékre vonatkozott célzás, Zsuzsanna már
                        akkor is hajlamos volt a bánatra, önmagával való elégedetlenségre s az
                        életfélelemre, s egyszer fogadtak, hogy szerepet cserélnek, s Zsuzsanna a
                        boldogot játssza: Máriska, aki csak víg s nevető tudott lenni, a
                        boldogtalant.</p>
					<p>- Ugye, Gábriel, na jöjjön már, ne hagyja, mondjon már neki valamit, hogy
                        nevessen.</p>
					<p>Bethlen velük nevetett, és velük érezte a könnyet, fájt neki, hogy a felesége
                        nem képes a boldogságával dicsekedni, mert ő úgy érezte, hogy van neki
                        dicsekedni valója.</p>
					<p>- Zsuzsám, hogy híjják keresztnevén azt az embert - akit - te mondtál?</p>
					<p>Zsuzsanna felnézett az urára, rögtön megértette, hogy a Homonnay támadásra
                        gondol...</p>
					<p>- Hogy híjnák... Bálint. Homonnay Bálint.</p>
					<p>Bethlen nevetett.</p>
					<p>- Látod, milyenek ezek a pletykakeverő, szélkergető némberek... Régen
                        meghalt.</p>
					<p>- Meghalt?</p>
					<p>- Persze hogy meg. Hirtelen halt meg, azt aztán nem tudom, hogy a
                        fejedelemség utáni bánatában vagy hideglelésben. Bizony más dolgom is volt,
                        mint az odakint való urak medikusa legyek.</p>
					<p>- Maguk most is politizálnak? - mondta Máriska.</p>
					<p>De a fejedelemasszony hallgatott.</p>
					<p>- Látod, milyen boldog vagy - mondta Máriska -, neked az urad mindent
                        megmond, s veled mindent megbeszél.</p>
					<p>- S neked?</p>
					<p>- Nekem az én uram?... óh...</p>
					<p>- Mit csinál Angyalossy uram? - kérdezte Bethlen.</p>
					<p>- Óh! építkezik, kastélyt épít - s az asszony elkezdett nevetni -, a maga
                        módján! Lesz is abból valaha kastély!... Semmiféle olyan embere nincs, aki
                        már valaha épített volna házat, van neki egy kedves jobbágya, csak annak a
                        szavára hallgat, s ahhoz nem is szabad szólani, mert Péter szentség a
                        házban... ő úrkodik mindnyájunkon... Csupa parasztokkal s erdei mócokkal
                        építtet, mindig sírok, mert az egész életünk arra megy, s nincs pénze, már
                        eladósodik az egész világnak, már minden birtokát zálogba adja az
                        atyafiaknak, csak meszet s hozzájavalókat vegyen.</p>
					<p>- Épít? - szólt a fejedelem - szeretem az építő embereket.</p>
					<p>- Én nem - mondta nevetve Máriska, s soká kacagott utána.</p>
					<p>- És ott Csíkban is kell valamit csinálni, mert semmi sincs.</p>
					<p>- No, ő csinál valamit, de én nem megyek bele lakni, mert mind rám szakad a
                        tető, de hogy ő oly jól tud oláhul s törökül, elmegy egész világvégre azért,
                        amit keres. Sosincs otthon.</p>
					<p>- No, ha szeret világot járni, én adhatok neki utaznivalót - mondta a
                        fejedelem, s elhatározta, hogy postán hívatja fel, hogy megismerje.</p>
					<p>Elhallgattak.</p>
					<p>- Maguk mind oly komolyak - mondta a vendég -, én úgy szégyellem magam itt
                        köztük.</p>
					<p>- Te boldog vagy - szólt Zsuzsanna -, mert te megőrizted azt a te drága szép
                        kedvességedet s mi elsavanyodtunk.</p>
					<p>Bethlen mosolygott, de azon gondolkozott, hogy a hírben, amit a felesége
                        hallott, mégis lehet valami. Homonnay Bálint valóban meghalt, de van egy
                        másik, egy fiatalabb Homonnay, Gyurkó, erre emlékszik, még a Bocskai
                        udvarából, ahol apród volt, ez egy szeles, bolond elbizakodott úrfi, s már
                        ez heccelte bátyját abban az időben, erről nagyon fel lehet tenni, hogy egy
                        ilyen kalandba belemegy. Gazdag s könnyelmű, s összeköttetései vannak a
                        bécsi udvarnál, s kint van Kendy István és Kornis, s ezek, el lehet
                        képzelni, hogy verik a vasat, s ott van Radul vajda, a száműzött
                        havasalföldi oláh, aki két kézzel kap mindenen... Szóval bajkeverő van
                        elég...</p>
					<p>Szerencsére a két asszony úgy egymásba gabalyodott, hogy elfejeltették őt.
                        Még Zsuzsanna is felkacagott, s oly édesen s üdén, hogy a fejedelem szíve
                        megéledett, azt hitte, visszatértek a régi boldog napok.</p>
				</div>
				<div type="chapter">
					<head> [IV]</head>
					<p>A szép kis szőke asszony, Forgách Zsigmond új felesége, az ágyban feküdt, de
                        már nem érezte azt a tűrhetetlen zsibongást, bizsergést, amit a forróság
                        okoz. Két napig nagyon rossz volt, a szeme könnyezett, folyton prüsszentett,
                        s feszült a feje. De az udvari káplán egész nap imádkozott a boldogságos
                        szűz oltára előtt, s a javasasszony forró teákat főzött üstszámra a
                        konyhában, s annak a gőzével töltötték meg a házat, így azután már kezdett
                        kiszaladni az ördögség a testéből; ezt is azok a hitehagyott lutheránusok
                        csinálták a sok átkozódásukkal.</p>
					<p>Pedig Forgách Zsigmond uram nem érdemelte meg, hogy olyan nagyon haragudjanak
                        rá; igaz, hogy visszatért a kálvinista hitből az egyedül üdvözítő egyház
                        kebelébe, de ő egy olyan visszatérő ember volt; a feleségéhez is minden
                        percben visszatért a nagy tanácsházból.</p>
					<p>- Hogy van lelkem, egy tubám?</p>
					<p>- Bit bongyak - nevetett a fiatal feleség udvarló öreg urának.</p>
					<p>- Már itt vannak az urak, lassan már mind begyűlnek - újságolta a férj -,
                        harmincketten leszünk.</p>
					<p>- A prépost már megjött?</p>
					<p>- Már meg. Itt van a rendházon.</p>
					<p>- Nem is mondja kegyelmed.</p>
					<p>- Igen, s amint béjő, meglesz a ceremónia.</p>
					<p>- Bég sose láttab.</p>
					<p>- Jeles ember.</p>
					<p>- Hogy nekem most kell beteg lenni.</p>
					<p>- Még holnap itt marad, s akkor velünk ebédez.</p>
					<p>- Biztosan engem már akkor kiterítenek.</p>
					<p>- Hogy gondolsz, oly imája vagyon, hogyha elmondja, meggyógyul a sánta és a
                        vak is.</p>
					<p>Forgách uram boldog nevetéssel, mint olyan ember, akinek világéletében minden
                        sikerül, boldogan cicázott kicsi szép feleségével.</p>
					<p>- Babám, itt van az atya Abaffy is. Hű, ha azt látnád, oly kövér, hogy csak
                        teherszekéren hozhatták bé. Minden ló leszakad alatta.</p>
					<p>- Deb igaz! - kacagott fel az asszony.</p>
					<p>- Egyszer beleült a nádor hintajába; ahogy rálépett a felhércre, a kocsi
                        mindenestül feldőlt, ráborult.</p>
					<p>Az asszony elkezdett kacagni.</p>
					<p>- Ezt csak maga találja ki kegyelmed.</p>
					<p>- De igen, mikor a hévizeken vótunk Stubnyán, mikor bement a vízbe, csak úgy
                        felemelte a hasát a combjáról, alátette az óráját, s úgy ment be.</p>
					<p>Az asszony görcsösen nevetett.</p>
					<p>- Baga őrült, biket talál ki.</p>
					<p>- Istenbizony.</p>
					<p>- Vízjárhatlan zseb - s az asszony kacagott a szép, fehér párnák közt.</p>
					<p>- Olyan kövér, hogy volt egyszer itt egy török orvos, az százhúsz bécsi
                        fontot vágott ki belőle...</p>
					<p>Az asszony egyre jobban kacagott, fuldokolva mondta:</p>
					<p>- Engem-nyit?</p>
					<p>Az urán is olyan kacagás vett erőt, hogy ráborult az ágyra, s úgy
                        göcögött.</p>
					<p>- Két esztendő alatt visszahízta.</p>
					<p>- Nem igaz!... Embereket vágnak ki belőle - kacagott az asszony, s a szeméből
                        könny patakzott. - Hogy híják az Istennek ezt a csodáját?</p>
					<p>- Atyaffy, de úgy mondják “atya Atyaffy”, sőt úgy, hogy “gatya atyafi”.</p>
					<p>Erre újabb roham tört ki mind a kettőjükön.</p>
					<p>- Na ezt látni kell - mondta az asszony.</p>
					<p>- Még ez is megmozdult s béjött, mert most olyan lelkesedés van, ha most meg
                        nem törik a Betlehem Gábris fejét...</p>
					<p>Már a lépcsőházban ott állott a jezsuiták kollégiumának egész diákserege,
                        fáklyát tartottak, de még nem voltak meggyújtva a fáklyák, s úgy néztek ki,
                        mint nagy fustélyok.</p>
					<p>Mikor a főkapitány keresztülment a folyosón, megdermedt a fiatalság, s úgy
                        állott, mint a cövek. Ő odanézett s felismert egy-két fiatal arcot, itt
                        voltak az összes gróf-fiak s mágnásgyerekek.</p>
					<p>Az ablakon kipillantott, s lent állottak még a Homonnay Gyurkó szekerei, az
                        utolsóról most vették le a hordót s cipelték a pincébe. Ahogy letették a
                        pince ajtajába, rémülettel látták, ahogy lepattant a nyírfadonga s a bor
                        lőni kezdett.</p>
					<p>- Jézus Mária - kiáltotta el magát, s elkezdett futni néhány lépést. Akkor
                        megcsillapodott, hisz úgyse tud segíteni rajta. Elég baj, hogy a tizenkét
                        hordóból csak hét érkezett be.</p>
					<p>- Nézze csak kigyelmed - kiáltott az öreg Batthyányira -, nem hiába hét a
                        gonoszok számja, de nincs is áldás. Kiszakadt a hetedik hordója ennek a jó
                        Gyurkónak!</p>
					<p>- Inkább a bécsi torony dűljön el - kiáltotta Batthyányi, és saját kerek
                        hasára csapott.</p>
					<p>- Nem elég, hogy az a veszekedett Simoni, az vámolta meg a szekereket.</p>
					<p>- Mék Simoni?</p>
					<p>- Az Armpruster uram veje, aki a Khlesl uram húgát kimulatta a házbul.</p>
					<p>- Hogy jut ez a Gyurkó szekeréhez!</p>
					<p>- Eltévedtek a hóba Homonnáról, s a hegyekbe rájuk küldte az emberit, azt
                        hivén, kalmárokat fog.</p>
					<p>- Főbenjáró - mondta elkomolyodva Batthyányi, aki másod ítélőmester volt a
                        hazában.</p>
					<p>Forgách Zsigmond, aki éppen azért mondta neki el ily egyszerűen, mert akarta
                        tudni, mi a vélekedés felőle, most kapott rajta.</p>
					<p>- Istentelen egy veszekedett ember az az úr, senkivel meg nem fér, míg meg
                        nem tanítja az ország. Maga Gyurkó imint elmondta, hogy ő egymaga
                        bekavarodott, bejutott a házba, de ez a Simoni titkos protestáns, ezen
                        összevesztek, s úgy megdühödött, hogy eszeveszett lett a vendégjével, s
                        éccakának évadján kiverte őket a bekísért szekerekkel együtt az udvarábul, s
                        úgy kellett pogányoknál s hitehagyottaknál éjjeli szállást kérni, ha csak
                        azt nem akarta, hogy az Isten hidege s a farkasok végezzenek vele a
                        hegyekben.</p>
					<p>- Ez egy ilyen pogány? - gondolkozott Batthyányi ítélőbíró, s fejét
                        csóválta.</p>
					<p>A főkapitány most újabb emberekhez ment s szokott fecsegésével, vidámságával
                        azokat is beavatta a kifogyott bor s a Homonnay Gyurkó históriájába.</p>
					<p>Most odalent hármat kondítottak az udvari haranggal, ami nagy vendég
                        érkezését jelentette.</p>
					<p>- Péter prépost, Péter prépost - suttogták mindenfelé, s az egész ház
                        megmozdult, mint a méhkas.</p>
					<p>Az urak mingyárt egybegyűltek a nagy szálában, s kardjukat csörgetve
                        jöttek-mentek, halkan beszélgettek, s várták, míg feljön a túróci prépost,
                        aki ma az egész országban a legjelesebb ember. Grácban volt sokáig, s az
                        udvarnál kedves s a hitnek legnagyobb orátora. Akik már ismerték,
                        dicsekedtek vele, s akik még nem, szinte félő borzongással várták.</p>
					<p>- Mely család s nevezet - kérdezte az öreg Chuty uram, s öreg mentéjét
                        húzogatta, amelynek már inkább csak a lekvárok adtak színt, mint a hajdani
                        bársony.</p>
					<p>- Erdélybül való, Pazmaneus - mondta csöndesen s alázatosan Taródy György, a
                        semptei vár hadnagya.</p>
					<p>- Csak ne Erdélybül jüne - szólt dörmögve az öreg Chuty -, az egy olyan pokol
                        torka, nem jött onnan még semmi jó. Bethleneket terem csak.</p>
					<p>- Majd megtöri Pázmány a kígyó fejét, urambátyám - mondta Taródy
                        csöndesen.</p>
					<p>Az öreg nagyot hallott.</p>
					<p>- Kígyó - mondta -, kégyófajzat lakik ott - csak mérges varangy s csúszó.</p>
					<p>Most eltolták őket egymástól, mert a terem ajtajában megjelentek a leventék a
                        vállukon lengő sárga-fehér szalagokkal, s mindenki mély csöndben és
                        megmeredve várt.</p>
					<p>Akkor bejött Forgách Sándor gróf, a pápai kamarás a zászlóval s utána két
                        apród.</p>
					<p>Az emelvényig ment és ott megállt s szembefordult az ajtóval az első
                        lépcsőn.</p>
					<p>Most együtt léptek be, a prépost és a főkapitány. Utánuk jött a helybeli
                        esperes és Eszterházy Miklós, a fiatal dalia, aki hogy csudás módon
                        feleségül vette a Mágócsy özvegyét, így egyszerre az ország leggazdagabb
                        főura lett, komáromi szegény nemesből; úgy is lépett, mint egy aranykakas, s
                        mögöttük hat fekete pap jött.</p>
					<p>Aztán többen is jöttek még, de senki sem nézte a többieket, csak a prépostot;
                        Pázmányt.</p>
					<p>Inkább alacsonyforma sovány pap volt, fekete ruhában, nyakában azzal a
                        rendkívüli vastag aranylánccal, amelyet a császártól kapott, s azzal a
                        kereszttel, amelyet a pápától nyert.</p>
					<p>Csontos kemény embernek látszott, de olyan volt, mint a kígyóbőrbe öltözött;
                        hajlékony s még a mosolyában is komolyság volt. Apró fekete szemei úgy
                        szúrtak, mint a tőr, s akin végigfutott, annak megborsódzott a háta.</p>
					<p>Az emelvényen egy bíborral behúzott karos pad volt, amelyen öt ember is
                        elférhetett, olyan, mint a kanonoki papok széke, de erre hárman ültek le.
                        Középen a prépost, jobbról mellette Forgách Zsigmond, balról egy ezüstvértes
                        német generál, akinek a nevét senki sem tudta kimondani.</p>
					<p>Amint elhelyezkedtek, a jobb oldali ajtó megnyílt, s bejött rajta Homonnay
                        György. Meggyszín rövid dolmány volt rajta nyuszttal, s aranyveretű görbe
                        török kardja volt, kócsagos süvegét a kezében hozta, mellette egy idegen
                        viseletű főember jött, fekete szakállú idősebb ember, suttogva mondták a
                        teremben, hogy ez a Serbán Radul, a moldvai vajda. Mögöttük jött Kendy
                        István s Kornis Zsigmond.</p>
					<p>A prépost felállott s eléjük lépett, akkor megölelte Homonnayt, s
                        jobbról-balról megcsókolta az orcáját, s ugyanígy tett Serbán Radullal is.
                        Kendyt és Kornist egyszer-egyszer csókolta meg.</p>
					<p>Forgách Zsigmond is megölelte mind a négyet s csak annyit mondott:</p>
					<p>- Az Isten a világnak vezérlő ura, gondviselő fejedelme és szerető édesatyja:
                        vezérelje kegyelmeteket is, viselje gondját ez megnyomorodott hazának és
                        adjon minekünk idvességet.</p>
					<p>Most Pázmány Homonnayval, Forgách Radullal s a német generális Kendyvel kart
                        karba öltve, átmentek balra a másik ajtón s eltűntek.</p>
					<p>Az urak magukban maradtak, s ennek a néma jelenetnek hatása alatt halkan, de
                        feltüzesedve kezdtek beszélgetni.</p>
					<p>Arról beszélgettek, hogyha soha nem volt, most az Isten meg fogja segíteni a
                        világot, hogy azt a szegény Erdélyországot megmentsék a hitehagyás
                        fertelmességétől.</p>
					<p>Az urak bent, a legbelső teremben állapodtak meg, s csak heten maradtak
                        együtt: Homonnay, Serbán, Kendy, s Kornis mint vendégek, Forgách és a német
                        generál mint házigazdák és a prépost.</p>
					<p>Pázmány vitte a szót, és éles tiszta hangján elmondta, hogy Bécsből az
                        udvartól milyen híreket kapott. A császár őfelsége azt kívánja s
                        parancsolja, hogy mindaddig, amíg egész rendesen nincs beállítva a dolog,
                        semmi hír a köznép szájára ne menjen. Őfelsége helyesli s jóváhagyja a
                        tervet, Homonnayt szereti s akarja, s a megfelelő muníciót és pénzt ki fogja
                        utalványozni. Tudni kell azonban, hogy az ország mit akar. Az ügy a
                        katolicizmus legnagyobb vállalkozása, de a felség ez elharapózott pestisre
                        való tekintettel még nem kívánja, hogy idebent is belső háborúságra vezessen
                        a dolog, úgy kell azért megcsinálni a vállalkozást, hogy az nemzeti vállalat
                        legyen. Bethlen Gábor őfelsége el nem ismeri, követjeit ugyanúgy nem fogadta
                        s nem is fogadja, ahogy Báthory Gábor követeit soha nem bocsátotta felséges
                        színe elé. Azt kell megtudni, hogy Bethlen Gábor bír-e hadsereggel, s hogy
                        idebent mennyi idő alatt lehet összeszedni megfelelő sereget. A hajdúkra
                        nagyon számít őfelsége, de a hajdúknál nagyon elharapózott az eretnekség,
                        nem szabad azért őnáluk olyan szót kiereszteni, ami elárulja az igazi
                        okokat. Ott csak az áruló Bethlen ellen lehet hadat verni, aki saját
                        fejedelmét, Báthoryt, aki a hajdúknak oly kedves embere volt, megölette, s a
                        bűnösöket még mindig nem büntette meg, sőt amint hírlik, főméltóságban
                        tartja Géczy Andrást és a gyilkos hadnagyokat, Szilassyt és Zámbót...</p>
					<p>Most Forgách Zsigmond szólott, s elmondta, hogy soha alkalmasabb idő nem volt
                        arra, hogy Erdélyt egy csapásra áthozzák a császár hűségére, mert Bethlen
                        Gábort minden erdélyi szív utálja s gyűlöli, mert nem ők választották, hanem
                        a török kényszerítette rá a nemzetre. Evvel megszűnt Erdélyben a szabad
                        fejedelemválasztás, s már ezután a török markába szakad az egész Erdély, s
                        ha akarja, egy basáját ülteti ezentúl a nyakukba. S maga Bethlen egész
                        Európa előtt elrontotta dolgát avval, hogy Lippát, Jenőt s még tizenkét
                        várat felajánlott s írásban adott a szultánnak, csak őtet fejedelemmé tegye.
                        Ki kell hát ütni a zászlót, s minden magyarnak kötelessége fegyverbe
                        szállani, s megmenteni az elszakított, megrontott magyarokat.</p>
					<p>- De hogy viselkedik a jó Erdély? - kérdezte Pázmány s mintha csúfondárosság
                        volna a tekintetében.</p>
					<p>Most minden szem Kendyre nézett.</p>
					<p>Kendy egyenesebben ült s fölemelte a szemét.</p>
					<p>- Illustrissime Comes ac Domine, Domine et patrona longe observandissime... -
                        mondta erdélyi komolysággal s ünnepélyességgel.</p>
					<p>Aztán előadta az ismert dolgokat, elismételve, hogy Bethlent Szkender basa a
                        török szultán tudtán kívül, barátságból nyomta bele a fejedelmi süvegbe,
                        mert Bethlen tud a basák nyelvén, s bujdosása alatt Szkender basának
                        udvarában volt tányértörlő s nyaló.</p>
					<p>- Soha a szultán fegyvert egy erdélyi fejedelemért sem fogott, még soha
                        erdélyi fejedelem szavára meg nem mozdult a török sereg, csak ha
                        becsalogatták s rablásra ingerelték. A szultánnak ugyan mindegy, ki az
                        erdélyi fejedelem, mint ahogy mindegy, milyen színű a tehén, fejér-e vagy
                        tarka, amelyiknek tejét eszi flöstökömre. Nincs itt semmi. Nincs itt se
                        becsület, se kitartás, se okosság. A töröknek be kell kötni a szemét.
                        Küldeni kell követet, ha őfelsége a római császár ajándékot küld, akkor a
                        török boldog lesz, ha megegyezhet, mert van neki elég baja, sem katonája,
                        sem békessége, Perzsiákon minden uralma kockán forog, kisebb gondja is
                        nagyobb annál, mint hogy feje fájduljon egy emberért. Küldjék be neki a
                        Bethlen Gábor fejét, s annyi arannyal méri le, amennyit nyom, csak maradjon
                        minden a régiben.</p>
					<p>Kendy nagyon megőszült az utolsó hónapok alatt, de ugyanolyan nyakas volt s
                        pattogó, mint amikor Báthory Gábor ellen indult Széken.</p>
					<p>Kornis Zsigmond még kövérebb volt, mint valaha, s szapora kis szókkal
                        erősítette meg, amit Kendy mondott. Még hozzátette, hogy neki mindennap jön
                        új s újabb postája, hogy Erdélyben milyen kétségbeesés van, hogy a szászok
                        nem eresztik be Bethlent maguk közé, se Szebenbe, se Fogarasba, se a
                        meggyesi várba. Már Segesváron is akart lakni, de nem hagyták, most olyan,
                        mint a küszöb, se kint, se bent, se pénze, se országa, se híve, muszáj neki
                        mézesmadzaggal csalogatni az embereket, s konfiskál, konfiskál, hogy
                        ajándékozni tudjon valakinek. Lop és rabol, a katolikus uraknak még a
                        dolmányát is leszedi, a mentegombjait megismerte rajta Sarmasághy
                        Bálint.</p>
					<p>Soká tanácskoztak az urak, közbe besötétedett, s gyertyákat gyújtottak, és
                        két óriási fáklyát állítottak nagy vastartóba.</p>
					<p>Mikor az inasok kimentek, újrakezdték a beszédeket, de Pázmány akarata
                        győzött, hogy a felség nevét nem szabad belevenni, amíg valami eredmény nem
                        mutatkozik.</p>
					<p>Homonnay György nem szólott, nem volt beszélő ember, csak izzadozva s félve
                        hallgatta a veszélyes kombinációkat. Született nagyúr volt, aki a maga
                        világának, egy egész országrésznek urául született, s végtelen birtokai
                        felett úgy állt egyedül, mint akit a sors rendelt ki nagy dolgok végzésére,
                        de kedves fiatalságán kívül semmije sem volt egy kis hetykeségen felül.</p>
					<p>- Őfelsége elvárja, hogy ha van, aki felveszi a szabadság zászlaját, tegye
                        azt a maga magyar becsületire s erejére támaszkodva - mondta Pázmány.</p>
					<p>- De hogyan, főtisztelendőséged - mondta Kornis Zsigmond -, mikor itt oly
                        világ vagyon, hogy Rákóczy György, a szécsényi suhanc kapitány a saját
                        kedves anyját megfosztja minden birtokától, s kiforgatja Szerencsből s
                        rokonok irgalmára szorítja.</p>
					<p>- És hogyan - mondta Kendy István -, oly közerkölcsök vannak, hogy mikor
                        Homonnay György tizenkét hordó bort hoz ajándékon erre a gyülekezetre, egy
                        úriember, aki míg eddig magát katolikusnak mondja, de bizonyosan már
                        fertelmes büdösség van a lelkiben az eretnekség kívánástól, szolgáival
                        felvereti a hegyekben, s a hordókból ötöt elraboltat s az urat, egy Homonnay
                        Györgyöt éjnek éjszakáján a hóba s farkasok közé kiveret.</p>
					<p>Pázmány álmélkodva hallotta a dolgot, s módfelett felháborodott, s
                        felháborodása azonnal átragadt az urakra s mindjárt statárialiter követelték
                        eljárni az útonálló ellen.</p>
					<p>- Őfelsége pénzt ad s katonaságot is rendel. Rendel port s fegyvert a
                        felkelés javára, de azt akarja, hogy legyen, aki helyt áll s jót vállal
                        érette - szólt a prépost.</p>
					<p>Erre mély csönd lett. Felelősséget vállalni a felség pénzéért, ennek nagy
                        foga van. Egy ilyen felelősség nem puszta szó. Mert jön a Kamara, s viszi a
                        birtokot.</p>
					<p>Forgách Zsigmond azt mondta csöndesen:</p>
					<p>- Vivát Homonnay.</p>
					<p>Erre megörültek s elkezdtek vivátozni. Homonnay Györgyre tolták az egész
                        felelősséget. Kösse le birtokait írásban a felség javára, azért a pénzért,
                        amit a kincstár adott s ezentúl adni fog. Ha megnyeri az erdélyi trónust,
                        úgyis csak neki lesz belőle haszna, s ha nem nyeri - amit még csak feltenni
                        sem szabad -, maga Pázmány felemelte kezét, hogy olyan tüzet rak, amelynek
                        lángjánál nagyobb pecsenyét is meg lehet sütni annál a falatnál, akit
                        Erdélynek hívnak.</p>
					<p>A hangulat nyomása alatt, Homonnay zavarában és elvörösödésiben nem bírt
                        ellentmondani s hajlandó lett. Úgy érezte, mintha vesztébe rohanna, mintha a
                        meglevő bizonyost most ejtené ki a kezéből egy álomért és egy
                        reménységért.</p>
					<p>Izzadó homlokát törölgette, mikor a késő éjszakában elkészült az írás és azt
                        aláíratták vele. Mint kancellárja, Kendy István és főkapitánya, Kornis
                        Zsigmond jegyezték. A többi urak is, mint tanúságtevők.</p>
					<p>Ekkor óriási vivátot kiáltottak az urak s felállottak, hogy átmenjenek a
                        nagyterembe a megterített asztalhoz, vacsorát enni.</p>
					<p>Mikor bementek, odabent is forrt a hangulat. Az urak várakozás alatt sok bort
                        megittak, s egyre pezsgőbb szívvel verték a szavakat.</p>
					<p>Az asztalfőn ült Pázmány és Forgách Zsigmond közt Homonnay.</p>
					<p>Az úrfiak s deákok kezdték felhordani a tálakat, száz tálat raktak fel az
                        asztalra, egyikben a húsoknak végtelen sora, másokban a tésztáknak s
                        becsináltaknak tömege volt, ki-ki azt vette maga elé, amelyik közelebb esett
                        hozzá.</p>
					<p>A kassai főesperes asztali imája után hozzáfogtak az evés nagy és kedves
                        munkájához.</p>
					<p>Mingyárt az első tál után felállott Forgách Zsigmond, s köszöntőt mondott a
                        császárra és királyra, amit egyszerre robogva felállván, tiszteletes
                        méltósággal hallgattak az urak s utána fergeteges hangon kiáltották:</p>
					<p>- Isten éltesse őfölségét, Isten gyarapítsa!</p>
					<p>Akkor megindult a szónoklatoknak hosszú sora, s ahányszor valakinek
                        egészségét itták, mindannyiszor felkiáltottak az urak s a felszolgáló
                        fiatalok:</p>
					<p>- Isten éltesse! Isten gyarapítsa!</p>
					<p>Mindenki beszélt, alig volt valaki, akinek mondanivalója ne lett volna, s
                        végül mikor már eltöltek a beszédekkel s ételekkel, felállott Péter
                        prépost.</p>
					<p>Egyszerre, mintha minden, ami ezidáig történt volna, csak egyszerű
                        torokköszörülés lett volna, áhítattal s feszült megriadással hallgatták a
                        papot.</p>
					<p>- Az élő Istentül elfajult és undok Bálványok után hanyatt-homlok rohant
                        sokaságot - kezdte éles, tiszta, s közvetlen hangon, mingyárt a dolog
                        velejét megfogva a prépost -, észre akarván hozni Ezékhiás király, követeket
                        küldött az egész országba s ő maga is atyai intésekkel serkentgetett
                        mindeneket, hogy az Istenhez térjenek. De ezt az ő szent igyekezetét az
                        eltévelyedettek gyalázatos tréfákkal csúfolák... Aligha mostan is
                        hasonlóképpen nincs dolguk azoknak, akik az útjokat tévesztetteket jó
                        ösvényre akarják vezetni.</p>
					<p>- Mert nemhogy kedvesen fogadnák, sőt inkább nagy haraggal fenik ellenük
                        agyarukat. Azért, ha csak embereknek akarnánk kedvezni, jobb volna kezünket
                        összekulcsolni s hallgatva ülni, mint az Igazság hirdetésével gyűlöletet
                        aratni.</p>
					<p>Mindenki meghatva hallgatott s egész arcával lelkesen intett s nézett s
                        igazat adott a nagy papnak.</p>
					<p>- De nekünk, a Krisztus juhainak oltalmára rendelt személyeknek nem bőrünkben
                        van az igazság, hanem a lelkünkben. Azért nekünk az igazság mellett ki kell
                        szállanunk: az Istenért bajt kell állanunk; s a báránybőrbe öltözött
                        farkasok ellen vitézkednünk kell... Azért én is itt állok előttetek s
                        elmondom szívem szerint s tudományom szerint, hogy mint s miként kell
                        gondolkozni ezekről a fene dolgokról.</p>
					<p>Mindenki mélyet lélegzett s várt. A csönd feszült lett, a pap oly elszánt
                        hangot ütött meg, hogy az emberek előre borzongtak a bekövetkező nagy és
                        szörnyű lelkesedésektől s félelmektől.</p>
					<p>És ebben nem is csalódtak, mert Pázmány remekelt s úgy lefestette a
                        kálvinistákat, lutheránusokat, a többi hitehagyottat ördögfiaknak, hogy
                        végül az agyak végtelenségig voltak feszítve, s a szónok felemelte hangját:
                        és szembefordult velük, s mindenkinek egyenként a szemébe nézett, és villogó
                        barna szemeivel megverte a szíveket:</p>
					<p>- Nem fogok új dolgokat koholni s újakat mondani. A pók új hálót sző a maga
                        béliből, de a pókháló nem jobb a lépes méznél, pedig a méh virágról virágra
                        száll, úgy szedegeti a mézét: azon igyekezem, hogy megmutassam a tudósok és
                        atyák és a könyvek hogy vélekednek ezekről a dolgokról, mert csak így
                        szeghetjük nyakát a gonoszoknak. S nem is azért beszélek, hogy tormát törjek
                        másoknak az orra alá, hanem azért, hogy az elámított községet megintsem,
                        hogy hanyatt-homlok ne rohanjon a veszedelembe.</p>
					<p>Felemelte a hangját:</p>
					<p>- Mi az Isten dolgában senkinek nem kedvezhetünk. S inkább elviseljük az
                        emberek haragját s gyűlöletét, mint az Istenét.</p>
					<p>Most szembefordult az emberekkel:</p>
					<p>- A pártos tanítók írásaiban oly éktelen és képtelen kábaságok vannak, hogy
                        ha ezeket szememmel nem olvastam volna a maguk könyveiben, soha el nem
                        hittem volna, hogy egyes józan ember ilyet csak ki is gondolhat. Amiket
                        mondani fogok, azt én nem az ujjamból szoptam, hanem a Luther, Calvinus és a
                        többiek tulajdon könyveiből vettem.</p>
					<p>Így indította meg a beszédét, aztán bebizonyította, hogy az egész világot az
                        egy igaz Isten teremtette, s hogy melyek az Isten létének bizonyságai, s
                        hogy az atyák Krisztus halála óta mint mutatták meg az embernek a világ
                        szépségét, jóságát, állandóságát, s hogy az emberiség ebben élt is és boldog
                        volt egész addig, amíg csak nem jöttek a hitújítók, akiknek nem tetszett ez
                        az angyali korszak, hanem az ördögtől felbiztatva nekimentek az igazságnak,
                        s fertelmes világot csináltak a szép és jórenddel élő világból.</p>
					<p>- Nincs idő sok beszédre - mondta a prépost -, nincs is szükség bizonyítani
                        azt, hogy nyitva van az ajtó, mikor az Úristen nyitotta ki mindenkinek a
                        szeme előtt: azt akarom nektek megmutatni, hogy törték s kik törték össze
                        ezt a világot.</p>
					<p>Az emberek összébb vonták magukat, mintha pokolbeli szellemek suhogása jelent
                        volna meg.</p>
					<p>- Tanúbizonyságra hívom az Isten minden emberét, hogy a római pápák hány
                        eretneket ölettek meg tévelygésükért?... Tízet sem ölettek meg Luther
                        felállása előtt. De a Calvinisták csak az egy francuz országban, csak egy
                        esztendőben, 1562-ben, negyvenkétezer egyházi személyt ölének meg.</p>
					<p>Borzalom futott át az embereken.</p>
					<p>- És tíz esztendő alatt, nagy dühösséggel hadakozván az ő királyok ellen a
                        kalvinistaságnak kiterjesztéseért, hússzor való százezer embernél többet
                        levágának. Kilencszáz ispotált, kétezer klastromot, húszezer templomot
                        felkóborlának, megégetének, elpusztítának. Angliában a köznépnek
                        számlálhatatlan sokaságán kívül egy cardinált, három érseket, tizennyolc
                        püspököt, egy apáturat, négy priort, hatvan kanonokot, háromszázötven papot,
                        ötven theologiae doktort, kilenc orvostudort, egy királynéasszonyt, nyolc
                        grófot, tíz zászlósurat, huszonnyolc nagyságos urat, négyszáz nemesembert, s
                        számlálhatatlan sok köznépet. A Northumberlandi grófnéval együtt száz
                        asszonyt lenyakazának, hogy könnyebben fészket verhessen a calvinista
                        tudomány.</p>
					<p>Iszonyodva hallgattak.</p>
					<p>- De ne menjünk messze, szemünkkel is jól látjuk, hogy karddal verik a hitet
                        az Atyafiak. Mert a más vérinek ontásával könnyebben vélik elérni a
                        haladást. S ha arra jut a dolog, hogy fegyverrel nem oltalmazhatják magukat,
                        olyankor senki mártíromságra nem hajlandó menni köztük: egy hónap alatt egy
                        egész tartomány kész áttérni más hitre. Csak mióta én élek, hányszor
                        változott Saxoniában a hit. III. Krisztián herceg kálvinistává lett, s
                        kiűzte, nem a katolikusokat, de a lutherista papokat s mind az egész
                        tartományt kálvinistává tette. Mikor meghalt, jött Frigyes Vilmos, s egy nap
                        alatt kiűzte a reformáltakat, s vérontás nélkül lutheristává lett az egész
                        tartomány.</p>
					<p>Kínos kacagás tört ki.</p>
					<p>- Ebből lehet látni, hogy nincs olyan ereje ezeknek a mai sovány vallásoknak,
                        mint volt a régieknek, a keresztyén hitnek, amely a mártírok ezreit
                        adta.</p>
					<p>- Úgy van - mondta valaki, s egyszerre felkiáltottak mind, hogy “Úgy
                        van!”</p>
					<p>- A mi országunkban hadaknak s belső háborúságoknak idején csúsza-másza be a
                        lutheristaság. Végre sok vérontás, országpusztítás s keresztyén vérhullás
                        után az erősítette meg, hogy pogány kézbe adták magukat, s török, tatár
                        fegyverek s a pogánynál pogányabb hajdúk dúlása csinált szabadosságot a
                        Lutherista, Calvinista, Visszakeresztelő, Szt. Háromságtagadó, Szombatos,
                        zsidó s minden egyébféle tévelygéseknek... S még azzal dicsekednek, hogy
                        török-tatár karja védelmezi az Evangéliumot!... hol van ennél nagyobb
                        gyalázat!... Ki látta, hogy ördög gyarapítsa és terjessze az
                        Evangéliumot?... Ki hitte volna, hogy az Isten erőssége oly gyenge, hogy a
                        török kardjára van szüksége Istennek... S ha kardra van szüksége, nem talál
                        mást a keresztény vért szopó pogány nemzetnél?...</p>
					<p>- Átkozottak! - kiáltották a hallgatók.</p>
					<p>- Nem akará az Isten, hogy Dávid király építse fel a templomot, mert sok vért
                        ontott vala!... és most úgy megerőtlenedett az Isten, hogy az ártatlan
                        vérben telhetetlen világ tolvajainak kell az Evangélium szabadságát
                        felállítani?</p>
					<p>Most intett kiterjesztett két kezével a fáklyatartó ifjaknak, hogy távozzanak
                        el. Ezek eleinte nem is értették, de aztán kivonultak, s amint elvitték a
                        világító lángokat, a terem mély sötétségben maradt, mert csak a kevés
                        gyertyák s a sarokban vashorogra illesztett két óriási fáklya maradt.
                        Borzongva s dermedten lesték a pap szavát.</p>
					<p>- De én megtanítalak benneteket, hogy lehet az, hogy az Isten nevének
                        kürtösei az ördög fiait s a pogányt és a kardot és a tűzvészt és minden
                        pokolbeli ördögfattyat mért vesznek segítségül, hogy hatalmukat
                        gyarapíthassák.</p>
					<p>Hideg verejték ütött ki az emberek homlokán.</p>
					<p>- Ezek a szentségek s prédikációk csak olyan fügefalevél-gatyák, melyekkel
                        heában födözik az ő attyok szemérmét az atyafiak: nem tehetek egyebet, mint
                        hogy szükségképpen ki kell mondanom, amit sok fő tudós ember írásában
                        olvastam, hogy maga Luther nem a természet folyása szerint született, hanem
                        az ördög bagzott, lidérc módjára, az annyával, és annak csinálmánya és
                        fajzása volna.</p>
					<p>Ahogy ott ültek előrehajolva s a papra bámulva az urak, valami titokzatos és
                        különös volt a kép. A szemek villogtak, az ajkak nyitva maradtak, és az
                        éjfeli órákban kivörösödött arccal helyeseltek.</p>
					<p>- Ezt én magam ujjából nem szoptam, hanem tíz vagy több főtudós embereket
                        nevezhetek, kik közül némelyek Luthernek még életében szemére hányták.
                        Praetolus, Seratius, Delrio, Fontanus, Henricus Sedulius, Cochlaeus és
                        Lindanus, Pantaleo, Theveninus, Genebrardus írták meg krónikáikban Luthernek
                        ezt a nemzését. Mert jóllehet az ördögnek teste nincsen, de azért a levegő
                        égből és egyéb Elementomokból formált testben latorkodhatik az
                        asszonyállatokkal, amint maga Szent Ágoston is bizonyítja, sőt a nemzésnek
                        is eszköze lehet, amint Justus Lipsius megbizonyítja, Lactantius, Justinus
                        Clemens Alexandrinus, Tertullianus, Sulpicius írásaiból láthatjuk, sőt maga
                        a kálvinista Bornemissza Péter azt is utánaveti, hogy az efféle fiak nagy
                        ördöngösök voltak.</p>
					<p>- Iszonyatos - mondták a hallgatók.</p>
					<p>- Iszonyatos, hogy ilyen ember, ily ördögfia kezébe kerül az emberiség dolga.
                        Mert Luther azután is egész életében tele volt az ördögökkel való
                        szövetséggel. Egy vasárnap, mikor a barátok közt volt még, a néma ördögről
                        való capitulumot olvasta, s egyszer csak eldőlt, mintha földhöz csapták
                        volna, s csak azt mondta: nem ő az. Mikor Maximilián császárhoz bément, a
                        császár azt kérdezte a mellette levő apátúrtól: mit lát ama barát mellett,
                        mert én, úgymond, egy iszonyú ördögöt látok mellette.</p>
					<p>Mindenki remegett.</p>
					<p>- De hagyjuk ezt, be lehet bizonyítani, hogy minden tudományát az ördög adta
                        Luther elibe. Már 1534-ben, mihent Luther kijött az ördöggel való szövetség
                        alapján a könyvivel, nemcsak Cochlaeus, de egy Pál Apátúr is sokképpen
                        megbizonyíták a Luther írásaiból, hogy az ördögtől vett tudománnyal akarja
                        az embereket megsebesíteni. De meg is harcolt az ördöggel, s mindaddig az
                        ideig Luther pápista volt, de mikor az ördög őtet meggyőzte, attól kezdve ő
                        is, azután jött többi reformátor is mind azt hirdetik, amit akkor az ördög
                        Lutherrel elhitetett... S ő maga elmondja! pedig senki hazugságot maga
                        gyalázatjára nem költ, csak a maga dicséretire. S hiába csácsognak ezek
                        ellen a lutheristák, maga Luther elmondja, hogy több éjszakát tölt az
                        ördöggel, mint a Katussal, s miket ír, mit nem, hogy “Szent Sátán,
                        imádkozzál irtem” és hogy “jó ördög, csókold meg az alsó pofámat”, inkább
                        azt mondom el, hogy halt meg. Mert utolsó estéjén telezabálta magát s
                        tréfákat mondott, azt is, hogy az ördög, ha lovat vesz, a féket is veszi
                        hozzá, vagyis, ha a lelket megveszi, a testet is vele... és hazament, s az
                        ördög megfojtotta... S Bredenbachus nevű főtudós ember megírja, hogy akkor
                        éjszaka, mikor Luther megholt, Belgiumban egy szent helyen ördöngösöket
                        gyógyítottak, s az éjjel mindenkinek nyugovása volt. Másnap megkérdezték az
                        ördögöket, mért nem bántották tegnap a szegényeket. Azt felelték: “azért,
                        mert mindnyájan a Luther halálán jelen voltunk”. De én magam hallottam tíz
                        esztendővel ezelőtt Gerétzben, azaz Grazban, őfelsége Locumtenensétől, a
                        helytartónál a lábánti Püspök asztalánál, mikor beszélte a becsületes vén
                        ember, Grienberger Uram őfelsége Regimentjének Cancelláriusa, hogy mikor
                        ifjúkorában a császár secretariáján laknék, egy németországi főúr, kit akkor
                        nevén is neveze, azt beszéllette az Urak előtt, hogy az Luther halálakor ő
                        is a meinsfeldi Herceg udvarában volt gyermekszámban: és halála előtt való
                        napon, mikor a herceggel vígan laknék Luther. Ebéd alatt egy nagy komondor
                        jött be a palotába, melyet sem azelőtt, sem azután nem láttak ott. Ez mihent
                        belépék, izzadni kezdett Luther, s azt mondta: “Ilyen hamar é?” ...És az
                        asztaltul felkelvén hazament, s ugyanott éjjel halva találtatott.</p>
					<p>A megkönnyebbülés lihegése volt a teremben.</p>
					<p>- Én igazán nem csudálom, ha ilyen vége lőn Luthernek, mert az ördöggel való
                        barátságnak jó vége nem lehet. A többi hitújítók is ilyen végre jutottak.
                        Simon, mikor az égbe akart repülni, leszakadt a mélységbe, Montanus és
                        Maximlilla magukat felakaszták, Nestor káromló nyelvét a férgek ették meg,
                        Ariusnak minden béle s mája a pervátába esék, mert ily büdös helyen kellett
                        végezni, aki oly büdös tanokat hirdetett. A Donatisták, akik az
                        oltáriszentséget az ebeknek vetették, ezektől falattak föl, s ne szóljunk a
                        régiekről, itt van az Calvinus, akirül doctor Bolsécus, akivel együtt
                        lakott, s más lutheránus Superintendens írja meg, hogy négy esztendeig való
                        sok kínlódás után a tetvek pezsegtek ki a teste körül, s ezeknek az
                        elszenvedhetetlen büdössége miatt senki még csak a közelébe sem mehetett,
                        végre kínnyában, kétségbeesésében az Istent kezdi átkozni s az ördögöket
                        segítségül hívni, így iszonyú káromkodások közt múlék ki a világbúl. De a
                        magyari Dávid Ferenc is, mikor Dévába küldötték volna, nagy sereg ördögöt
                        látott, s kiáltani kezdé: hogy eljöttek az útitársak - és mengyárást
                        meghala.</p>
					<p>- Úgy kell az ebeknek, úgy kell az dögeknek - kiáltották az urak.</p>
					<p>De Pázmány emelt hangon szólott:</p>
					<p>- A mi országunkban Lajos király veszése után, mikor a királyválasztásban az
                        ország megbomlott, s a királyok mindenben kedveztek az uraknak, akkor a
                        főurak elfoglalták a püspökségeket, Prinyi Péter az egrit, Török Bálint a
                        nyitrait foglalta magának, a váradit Czibak Imre, az erdélyit Bodó Ferenc,
                        és így püspökök nem levén, becsúszott az újság, mint a bojtorján ragadós,
                        Petrovith Péter kálvinista lett, Munkács várában, megcsalta Kálmáncsi
                        Márton, a sánta, de megfizetett nekik az Isten. Mert Prínyit, akit
                        lutheristává tett Stárai, megfogatta Ferdinand császár, s öt esztendeig
                        tartá rabságban, ott is halt el Bécsben, Petrovith pedig, mikor a
                        kereszteket rontatta, egy kereszt ráesett s agyoncsapta.</p>
					<p>- Ezeket az ördögöket tartjátok a kebleteken, s ezeknek engeditek rontani a
                        magyar hazát, és ezek a veszekedő, ordító pásztorok, akik meghazudtolják s
                        erősen pofázzák egymást, mert le kell vonni az álarcot, hogy a kendőzéssel
                        bemázolt rútságuk napfényre jöjjön; akik egymást hazugoknak és kerítőknek és
                        ringyóknak nevezik, akik azt mondják egymásról, egy szava nem igaz a
                        másiknak, akik, elő nem lehet számlálni, mennyi útálatos szitkokkal tetézett
                        könyveket írnak egymás ellen, a lutheristák a kálvinistákra s a kálvinisták
                        a lutheristákra, szamárnyi szamároknak és tisztátalan latroknak,
                        eszefordult tévelygőknek s több útálatos gazságoknak nevezik egymást, ezek
                        az emberek tegyenek itt nekönk igazságot s tanítsanak minket emberségre.
                        Ezeknek a kezébe szakadjon az ország legszebb része, a szerencsétlen Erdély
                        egy hitetlen kálvinista szolgája legyen?... ezt akarjátok?...</p>
					<p>- Nem! - ugrott fel az egész társaság. - Nem! - kiáltották - s ezerszer
                        nem!</p>
					<p>- Vagy azt akarjátok, hogy a török kezére hajítsák ezek az ebek az egész
                        Magyarországot, mint üres koncot, amelynek velejét kiették?</p>
					<p>- Soha, míg élünk!</p>
					<p>- Vagy azt akarjátok, hogy a mi vérünk s a mi religiónknak idvessége és
                        szépsége legyen és virágozzon Szűz Mária boldogságos hazájának legszebb
                        tartományán?</p>
					<p>- Igen, igen!</p>
					<p>- Akkor emeljétek fel a kezeteket s esküdjetek...</p>
					<p>És a harminckét úr esküdött, kardját csörömpölve verte a földhöz s asztalhoz,
                        s nagy szívvel esküdött életre-halálra s a hitehagyottak vesztire. Homonnay
                        György elöl állott, s mellette Serbán Radul, s most úgy érezték, meg van
                        nyerve a csata, s csak napok kérdése, hogy bevonuljanak országukba.</p>
					<p>A nagy pap eltávozott, egyedül, s az urak behívták a legényeket s a
                        fáklyatartókat, s most kezdődött a magnum áldomás, dal és tánc.</p>
					<p> Forgách Zsigmond bement a feleségéhez.</p>
					<p>- Mi volt ottan, édes uram? - kérdezte a szép fiatal asszony, aki nem tudott
                        aludni, s alig várta, hogy ura valami szót hozzon.</p>
					<p>- Boldogok a magyarok - szólt a főkapitány, s maga is boldogan simogatta
                        felesége orcáját.</p>
					<p>- Miért?</p>
					<p>A főúr hallgatott.</p>
					<p>- Csak boldogok... - mondta csöndesen, szokott humorával. - Homonnay Gyurkó
                        beleült a fejedelmi székbe.</p>
					<p>- Itt Kassán?</p>
					<p>- Jaj, nagyon szépen beszélt Péter pap, nagyon szépen.</p>
					<p>- S mit?</p>
					<p>Forgách soká hallgatott.</p>
					<p>- Azt mondta, hogy Luther az ördög fattya vót.</p>
					<p>Most az asszony hallgatott:</p>
					<p>- Hát ezt mondta nekem az én dajkám is, az Orsolya, mégse lett túróci
                        prépost.</p>
					<p>- Mind ki fogjuk irtani, ahol egy kálvinista vagy lutherista van - szólt
                        mosolyogva a gróf.</p>
					<p>A grófné elszomorodott:</p>
					<p>- Maguk mindig csak ölni, ölni akarnak.</p>
					<p>- Az az élet fiam!</p>
					<p>- Igen... és ráadásul az ő kezükben is kard van!... Nem megy olyan
                        egyszerűen... Hátha ők ölik le magukat?</p>
					<p>A főkapitány felnevetett:</p>
					<p>- Majd kiütjük a kezükből...</p>
					<p>Távolról hallatszott a hatalmas nóta. Az urak daloltak.</p>
					<p>- Isznak - mondta a férj ragyogó arccal.</p>
					<p>- A medve bőrére - mondta az asszony.</p>
				</div>
				<div type="chapter">
					<head> [V]</head>
					<p>Idén hamar kezdődik a tavasz, mintha tudná, hogy a fejedelemnek nincs ideje
                        várni. Még csak március eleje, már oly enyhe idő, mintha májust akarna
                        mutatni. De a fejedelem nem is késlekedik. Megindultak Szebenben a munkák.
                        Előhívatta a proskribált szászokat, és elrendelte, hogy házaikat a
                        leghamarabb hozzák rendbe. Már kőmíves munkásokkal vannak tele a város
                        utcái. Már hordják szekerekkel a meszet s homokot. Mikorra az átadás ideje
                        megjő, a városnak el kell tüntetni a sebeket és nyomokat, amit a
                        Báthory-uralom hagyott. A fejedelem nem akarja, hogy azon a napon szidják a
                        magyarokat a szász asszonyok, hogy mit csináltak az ő házaikból. Azonban nem
                        akarja a saját pénzén csinálni, hanem a szászokat kényszeríti rá, hogy
                        tulajdon házaikat reparálják meg. De úgy, hogy az a legtökéletesebb legyen.
                        Semmi könnyű, hanyag munkát el nem fogad, aki nem képes a munkát a maga
                        erejéből megcsinálni, az elveszíti tulajdonjogát.</p>
					<p>A szászok megértették a fejedelem intencióit, és azt lehet mondani, sírva és
                        boldogan dolgoztak. Boldogok már, hogy maguknak építenek... csak ha egy-egy
                        gyanakodó szív uszít titokban köztük, hogy hátha hamisság az egész, s a
                        fejedelem, mihelyt készen lesznek, kiveri őket újra otthonukból, és saját
                        magának építteti a várost a szász aranyakon, amiket testvéreiktől szednek
                        kölcsönbe fel. De aki a fejedelem közelében megfordult s a szavát és hangját
                        hallotta, az nem kételkedik.</p>
					<p> Az asztal mellett ül, s vastag barna ujjai közé vékony fehér lúdtollat
                        szorít, és különös, szeszélyes fűszál alakú betűket ír. Olyan volt ez az
                        írás, mintha egy nagy gyermek játéka lenne, mintha egy ártatlan lélek
                        rajzolgatna. Voltak itt pázsitszárak, voltak bugák s levelek, négylevelű
                        lóherék s bogarak is mászkáltak a szárakon s leveleken s még a tavaszi
                        szellőt is érezni lehetett, ahogy lebbenti a szálakat.</p>
					<p>De mért ily sokat?... Egy nagy fehér papiroson sűrűn teleszántva, ki tudná
                        azt megfejteni?</p>
					<p>A kis cica, aki a nagy ember vállán ül, alig.</p>
					<p>Pedig úgy ül ott, mintha neki kommenciós helye volna. Nagyon fiatal s nagyon
                        fehér a kis cica, s meglehetős jól érzi magát ott a magasban. Hozzádörzsöli
                        fejecskéjét a fekete ember füléhez, s aztán kinyújtja rózsaszínű
                        nyelvecskéjét, s nyalogatja magát ügyetlenül és kényesen.</p>
					<p>Most megmozdul, közelebb mászik a meredekhez, s lefelé kukucskál, és egyszer
                        csak zsupsz, megcsúszik, s Bethlen felemeli a karját, bal karját, hogy az
                        írásba ne zuhanjon az ártatlan.</p>
					<p>Most ott van a cica a bal alsó karján, a dohányszínű házi dolmányon, amelyen
                        nagy fényes vitézkötések vannak a gomb körül. A cica ehhez feni fejét, s
                        felhízelkedik a nagy fekete szemekbe.</p>
					<p>Most Bethlen leteszi a kalamust, s jobb tenyerével puhán megsimogatja a
                        macska fejét s egész kis testét, akkor markolja az egészet, mint egy puha
                        levélcsomót az avarban, s leveszi magáról, két térde közt le akarja
                        ereszteni a földre, de a macska abban a pillanatban rémülten nyávogni kezd,
                        s apró hegyes körmei belevágnak a dolmány száraiba.</p>
					<p>Bethlen lenéz, s lám a kiscica a nagy vadászkutyától ijedt meg, pedig az nem
                        is csinált semmit, csak a szemével mozdult egyet.</p>
					<p>Bethlen ránéz a kutyára, s az okosan néz vissza, azzal fogja a cicuskát, s
                        kinyújtott nagy kezei odateszik a derék állat hátára.</p>
					<p>A nagy kutya leffentyős füleit meg sem mozdítja, s a macska eltanyáz most az
                        ő hátán úgy, minta ez elébb az emberén, aki újra a játékához lát, s
                        érthetetlen türelemmel pepecsel, tovább rajzolgatván a fura fűszálakat.</p>
					<p>Most egy új vendég jelenik meg a fejedelem meggörnyedt hátán, egy fehér
                        csirke. Ott csipegetett a háta mögött levő asztalon, ahol mag volt
                        elpotyogtatva, s ráugrott, ráröppent az ember hátára.</p>
					<p>A fejedelem kicsit tűrte, hogy a csibe gyenge csőrével kopogtassa a barna
                        dolmányt s a haja közé is be-bekapjon; elmosolyodott:</p>
					<p>- Mit keresel ott babám? - mondta, hátranyúlt, s tenyerébe vette a kis
                        csibét.</p>
					<p>Belenézett a pici állat ijedt, apró szemébe, s ezt is leeresztette a két
                        térde közt, de abban a pillanatban már sikítást és kétségbeesett kapkodást
                        látott, hallott, s lenyúl, a csirkét visszakapja, hát a kismacska kapkod
                        utána, s ahogy nézi, úgy látja, egy kis piros vér harmata van a macska fehér
                        fejebúbján.</p>
					<p>- Ej, ej - mondta -, mihelyt gyengébbet látsz, mingyárt kapzsi vagy? lásd, a
                        kutya nem bántott téged, és te a csirkére vadászol?... Így van ez, pajtás az
                        államoknál is. - Megcsóválta fejét, avval a csibét visszatette a háta megett
                        levő nagy asztalra, amelyen óriási könyvek voltak kiterítve, s mappák, s a
                        mappán már némely várak helyén egy-egy csirkeszemet látott.</p>
					<p>S tovább írta a követi instrukciókat. Közben kipillantott az ablakon, s
                        feleségét látta jönni a reggeli templomból, ahogy két udvarlóleánnyal
                        közeledett. Nézd csak, a szász uramék lesnek rá. A fejedelem mosolyogva
                        figyelt: bár rávennék, hogy vásároljon!...</p>
					<p>Mintha a fejedelemasszony is felpillantott volna. Nagy, szoknya aljáig érő
                        felsősubában volt, s feje szorosan bekötve kendővel a prém alá. Milyen
                        karcsú volt és milyen rezgő léptű, csak ennyi maradt meg a férfi szemén,
                        amikor már újra a karcsú és szökellő betűkbe temetkezett.</p>
					<p>A fejedelemasszony keresztülment a piacon, ahol valamikor Báthory Gábor
                        mustrálta a szebeni céheket, s elfoglalta a kapukat.</p>
					<p>A templom alatt bódék voltak nyitva, s azokban kalmárok.</p>
					<p>Milyen öröm volt ez, hogy a frissen meszelt bódéikba behurcolkodhattak.</p>
					<p>Egy magas, szőke német kalmár, amint meglátta a fejedelemasszonyt, kijött
                        elébe, s levette fövegét, és mély alázattal mondta:</p>
					<p>- Nagyságos fejedelemasszony, tekintse meg szegény portékáimat.</p>
					<p>- Semmire sincs szükségem, derék barátom - szólt Károlyi Zsuzsanna. -
                        Egyáltalán semmire sincs szükségem.</p>
					<p>- Nem a szükség miatt vásárol egy fejedelemné - szólt nyájasan a polgár -,
                        hanem azért, nagyságos asszony, mert jó szíve segítségére jön az elhagyott
                        és szegény polgárságnak.</p>
					<p>- Nem, derék barátom - szólt a fejedelemasszony -, semmi pénzem nincs, és nem
                        is akarok semmit.</p>
					<p>- A fejedelemnek nincs szüksége pénzre, nagyságos fejedelemasszony, ahhoz,
                        hogy megtekintse szegény alattvalóinak portékáit - mosolygott a szász, aki
                        oly szépen beszélt magyarul, mintha magyar lett volna.</p>
					<p>- Nem, jó ember - szólt a fejedelemasszony -, sem szükségem, sem értékem. Az
                        erdélyi fejedelem szegényebb, mint polgárai.</p>
					<p>- Az erdélyi fejedelem gazdagabb, mint a szultán minden vezére, s az erdélyi
                        fejedelemasszony pillantása megaranyozza a kalmárok életét. Alázatosan
                        kérem nagyságodat, semmit ne is vásároljon, de legyen hűséggel s jósággal
                        hozzánk, s tekintse meg portékáinkat. Ha nagyságod megtekénti csekély
                        holminkat, akkor mi azzal az egész világ előtt büszkélkedhetünk. Ha nem
                        tekénti meg, akkor az egész világ előtt szégyenkezhetünk.</p>
					<p>- Jó ember - mondta a fejedelemasszony -, ennek nem az a rendi s módja. Majd
                        el fogok jönni, ha a fejedelem megmondja, hogy annak itt az ideje.</p>
					<p>A polgár mosolygott s alázattal mondta:</p>
					<p>- Nagyságos asszonyom. Oly kicsiség, amit kérek mindannyiunk nevében.
                        Tekintse meg a mi boltjainkat véletlenül, maga jószántából, s mondja meg
                        nagyságos fejedelemnek, azmit lát vala.</p>
					<p>A tekintetében annyi hűség és engedelmesség volt, s a szava oly kedves és
                        meghitt volt, hogy a fejedelemasszony megtántorodott szilárdságában, s ezen
                        kapott a polgár.</p>
					<p>- Na Nagyságod csak egy pillantást vet reánk, egyszerre felfigyel arra mind
                        egész Szeben, s a nagy hír elmegy szélesen e világon a szászoknak egész
                        kicsinyed nemzetségére, s jó híre lesz az erdélyi fejedelmi háznak.</p>
					<p>A fejedelemasszony habozott.</p>
					<p>- De semmit nem veszek s nem akarok - mondta most már ő is mosolyogva.</p>
					<p>- Semmit, csak gyönyörködtesse szemét, ha van mivel, s sújtson le bennünket,
                        ha hiábavaló volt fáradozása.</p>
					<p>A fejedelemasszony maga sem tudta, mért, közeledett a bolthoz, s amint a
                        többi boltok ablakán kitekintettek a polgárok és kereskedők, egyszerre nagy
                        nyüzsgés-forgás lett. Beléptek a kis üzleti helyre. A bolt setét volt. A
                        boltívek feketék. Olyan volt, mint valami börtön. A fejedelemasszony szinte
                        meghökkent, ahogy belépett. Az asztalon nem volt csak egy vagy két abaposztó
                        tekerés, nehéz végben, de a kereskedő sietve bement a belső helyiségbe és
                        ott kinyitván egy vasajtót, amegül egész öllel hozott ki selymeket és
                        bársonyt.</p>
					<p>- Mért nem meszelitek ki ezt a boltot? Az egész város szépen meg van
                        restaurálva, csak éppen ti nem gondoltok rá.</p>
					<p>- Nagyságos asszony, alázattal kérem bocsánatját, a kereskedő embernek
                        olyannak kell lenni, mint a kincset őriző egérnek. A boltnak kicsinek,
                        szűknek, setétnek kell lenni, hogy annál jobban ragyogjon és csillogjon
                        benne a portéka.</p>
					<p>- No, de hiszen, ha nagy ablakot csinálnátok, hogy bejöjjön a nap fénye, és
                        nagy fehér falakat, akkor még jobban ragyogna.</p>
					<p>A boltos sunyin szólt, csendesen mosolyogva:</p>
					<p>- Nem kell oly igen nagy világosság, hogy ne gondolják az emberek, hogy itt
                        valamit lelhetnek... A kereskedés nagyon csiklándozza a körmösöket. Még
                        Nórinbergában is nem merik a kereskedőboltokat nagyon szépnek mutatni. Olyan
                        a bolt, mint a kincstár, penészes ládákban rejtik el az aranyat.</p>
					<p>Közben kiteregette a selymeket, miket vászonból és darócból tekergetett ki, s
                        tarkán szőtt csudálatos indiai szőttesek úgy ragyogtak a kis fekete boltban,
                        mint a páva farka. A fejedelemasszony egész elkáprázott bele.</p>
					<p>A kereskedő most fogta a selymeket, és közelebb ment velük az ajtó
                        világosságához.</p>
					<p>Ahol a napfény ráesett a mesébe való szépségű selymekre, táncolni és
                        szikrázni kezdett.</p>
					<p>A fejedelemasszony álmélkodva nézte.</p>
					<p>- Honnan veszitek ezt?</p>
					<p>- Ó nagyságos asszony, messze kell ezért menni. Ezt olyan távolságban
                        csinálják, hogy karavánok esztendőkig hordják a sivatagban, míg hozzá lehet
                        jutni. Gondolja csak meg nagyságod, mily nagy dolog azt onnan elhozni a
                        kicsiny Erdély földjére... Zabos tarisznyákban rejtegetjük a legszebbeket, s
                        legdrágábbakat, hogy megtévesszük a rablók szemét. A kereskedő inkább életit
                        áldozza, mint ezeket a szépségeket. Ó, milyen ruhákat csináltathat ebből
                        nagyságod, akkor igen, akkor nagy paloták és hatalmas termek kellenek, hogy
                        a dámák ebben igazán tündökölhessenek... De míg idehozzuk, mennyi éhséget,
                        szomjúságot kell elszenvedni, fegyvertől rettegni, és mindig kivont karddal
                        s mordállyal őrizni... éhesek erre a rablók csordái...</p>
					<p>A fejedelemasszonyt azonban ez a beszéd még jobban érdekelte, mint maguk a
                        drágaságok.</p>
					<p>- De ha ily nehéz, akkor mért teszitek?</p>
					<p>- Mit, nagyságos asszonyom?</p>
					<p>- Mért nem marad ki-ki otthon, a maga hazájában és házában?... Mi mozdítja
                        meg a lelkét, hogy ilyen haszontalanságért oly messze elmenjen, és feleségét
                        s gyermekeit hátrahagyja... bizonyára az ilyen ember jobban szereti az
                        utazást és kalandokat, mint a családját.</p>
					<p>- Dehogy is felséges asszonyom. Hiszen értük tesszük.</p>
					<p>- Magatokért, jó ember, a ti kíváncsi kapzsi szívetekért.</p>
					<p>- Nem bizony... Nekem, mikor oly messze járok és minden erőmmel azon vagyok,
                        hogy jól és hasznosan végezzem dolgomat, csak az ad nyugalmat és erőt, ha
                        tudom, hogy itthon békesség van, és kis családom semmiben hiányt és
                        háborúságot nem szenved.</p>
					<p>De a fejedelemasszonyt nem lehetett meggyőzni:</p>
					<p>- Ha az volna a szívednek legfőbb, akkor nem mennél el, és nem hagynád itt a
                        feleségedet magában hosszú időre.</p>
					<p>- Legyen áldott az Isten a magasságban, hogy most oly fejedelmünk vagyon,
                        akinek kezében meg lehet hagyni nyugodtan a családunkat. Mert sokat kell
                        szenvedni, de nem a forró homok a legnagyobb fájdalom, amit a forró szél
                        borít ránk, és nem az oroszlánok és sakálok bőgése, csak az a nehéz, hogy mi
                        van odahaza?... Mert az ember szíve a legnagyobb távolságokban is a szerelem
                        szálával van hozzákötve az itthon levő feleségéhez és gyermekekhez.</p>
					<p>A fejedelemasszony makacsul rázta a fejét. Nem hitte s nem fogadta el.</p>
					<p>- Három egész esztendeig voltam oda most is egy polgártársammal, aki itt van
                        a szomszéd boltban, ő még jobban el tudja mondani. - Ezzel a boltos letette
                        a selymet a pultra, s átkiáltott a társának. Már jöttek is mind a ketten.
                        Egy alacsony szőrkucsmás ember jött utána. Keleties meghajlással hódolt a
                        fejedelemasszony előtt, mint valami török. Akkor engedelmet kért, elsietett,
                        s néhány perc múlva kis ládikával jött vissza. Kinyitotta, s abból
                        mindenféle gyöngyöket, arany és drágaköves ékszereket rakott ki. Ahogy
                        azokat egyenként megcsillogtatta a napfényben, az arca sugárzott, és
                        látszott rajta a boldogság.</p>
					<p>- Ti nem a munkáért és a haszonért csináljátok ezt, hanem azért, mert az út
                        és a háborúság és veszedelem a ti életetek. Méltó ez?</p>
					<p>- Nagyságos asszony, mi vagyunk az emberiség lelke. A lélek nem kérdezi,
                        mért, csak cselekszik.</p>
					<p>- Igen, egyik így, a másik úgy... A férfiemberek nem tudják, mit
                        cselekszenek, csak mennek és kiteszik magukat a legnagyobb bajoknak, csak
                        azért, hogy ne kelljen itthon lenniek a kis bajok között. Nem kell nekik sem
                        feleség, se gyermek, csak a háborúság.</p>
					<p>Mélyen elszomorodott, és könny csillogott a szemében. A könnycsepp megjelent
                        a pillákon, s lefutott a halvány arcon, le egész a szájacska sarkáig, ott
                        egy kicsit megpihent, akkor felitatta kis keszkenőjével.</p>
					<p>Elfordult s nem tudott nézni a kincsekre.</p>
					<p>- Nem talál benne gyönyörűséget nagyságod? talán még szebbeket is
                        mutatunk.</p>
					<p>- Nem, én félek ezektől, minél szebbek, annál jobban. Nekem úgy látszik,
                        mintha ezek a drágakövek puskagolyók volnának, amik előbb-utóbb általverik
                        valakinek a szívét. - Most a selymekre tette a kezét. - Ezek pedig, mint a
                        halotti lepedők, amikbe bele fogják csavarni valakinek a holttestét...</p>
					<p>Ezzel nem szólott többet, hanem kis kendőjével újra megtörülte szemét, s
                        kiment a boltból.</p>
					<p>A szászok követték, s megállottak a piac közepén a bolt előtt, ahol már
                        számosan állottak szász kereskedők, akik kíváncsian nézték a
                        fejedelemasszony látogatását.</p>
					<p>- Hála légyen a mi nagyságos fejedelemasszonyunknak - kiáltotta nagy hangon a
                        szász selyemkereskedő -, hogy a mi szegénységünk hajlékába belépett és
                        megszentelte a mi boltjainkat... Vivát...</p>
					<p>S mindenki lelkesen kiáltott vivátot.</p>
					<p>De a fejedelemasszony hazugságnak és ravaszságnak érezte a kalmárok
                        kiáltását, amivel vevőt akarnak becsalni setét boltjaikba, és sebesen ment
                        tovább. Mindentől iszonyodott, ami más volt, mint a csendes egyszerűség és
                        szerény gondolat.</p>
					<p>Mikor a tanácsház kapujába ért, a fogarasi számtartó állott ott, és alázattal
                        lehajlott előtte.</p>
					<p>- No, Juon, begyüttél valahára?</p>
					<p>A számtartó levette süvegét, s kezében tartotta, míg alázattal felelt s
                        beszél:</p>
					<p>- Négy szekervel, ökörvel, nagyságos fejedelemasszony, húztam, kit húztam,
                        majorságbúzát hat köbölt s meg lencsét is két köbölt. A disznóölésbül is
                        hoztam két öreget s egy kisebb ártányt feltráncsérozva, mert csak éppen hogy
                        a bellérek kezibül kiszedtem, de lepedőbe vagynak rakva, tisztán és
                        rendesen. A zsákokat is behoztam meg az apróságokat, de mán hagymánk
                        nincsen, mert nem is vót, nem termett; ezekbe a rossz üdőkbe senki se
                        vetötte a magját, mindenki csak fegyverrel kapála, nem kapával
                        fegyverkede.</p>
					<p>A fejedelemasszony derülten nézet az oláhra.</p>
					<p>- Jól van, Juon, hát pénzt hoztál-e be?</p>
					<p>- Kit a korcsomára vittönk, harminckét hordó bort, annak fele elkölt, abbul
                        hoztam kétszáznegyvenhat forintot, a lucrumból is vagyon, udvarbíró uram
                        gazdálkodásábul négyszáz forintok.</p>
					<p>- Eredj be, majd elszámol veled Jónás mester.</p>
					<p>- Instállom, nagyságos fejedelemasszony.</p>
					<p>- De mondd meg neki, hogy mindent jól beírjon a veresfedelűbe.</p>
					<p>- Igen, instállom.</p>
					<p>- Mert amit be nem ír, azt még egyszer neked kell megfizetni.</p>
					<p>A derék Juon nagyra meresztette a szemét, s most értette meg, hogy neki jó,
                        hogy a számadás rendbe legyen.</p>
					<p>De hirtelen valami különös érzés fogta el, levetette magát a havas utcán a
                        térdeire, és sírni kezdett:</p>
					<p>- Mi bajod, Juon - fordult hozzá a fejedelemasszony, s a két fiatal leány is
                        ijedten nézett a nagy, óriási emberre, aki fekete haját az arcába ejtette s
                        keservesen zokogott.</p>
					<p>- Mi baj, mi baj?</p>
					<p>Juon a követ csókolta meg a fejedelemasszony lába előtt.</p>
					<p>- Azért sírok - mondta -, mert boldog vagyok. Boldog vagyok nagyságos
                        fejedelemasszony, mert már könyvbe írják, amit behozok, de tavaly, mikor
                        behoztam a nagyságos fejedelemnek, akkor még magyarófapálcával a fenekemre
                        verték a számadást, nagyságos fejedelemasszony.</p>
					<p>A lányok hangosan felkacagtak, de a fejedelemasszony megértette a jámbort, s
                        odanyújtotta neki a kezét kézcsókra.</p>
					<p>- Igazad van, Juon, a legjobb a világon a szép csendes békesség. Ez már
                        ezután így lesz, míg urunk őnagysága ott lesz a széken!</p>
					<p>Juon nem merte megcsókolni a fejedelemasszony kezét, csak úgy érintette meg
                        az ujjai hegyét, mint a pap által tartott keresztet, akkor felállott, s a
                        világ legtermészetesebb hangján azt mondta:</p>
					<p>- Bírságpénzt is hoztam, száztizenkét forintot és negyvenöt pénzet. Mind ott
                        van a zsákba.</p>
					<p>- Jól van Juon, eredj el, és számolj be Jónás deáknak.</p>
					<p>Evvel a fejedelemasszony befordult a kapu alatt s gondolkozva ment fel az
                        emeletre.</p>
					<p> Oly nyugtalan volt, hogy nem bírt szobájában maradni, hanem átment a
                        kancelláriára az urához.</p>
					<p>Az őrálló katonák, akiknek meg volt parancsolva, hogy az égvilágon senkit be
                        ne bocsássanak, félreállottak előtte. Azt tudták, hogy ha senkinek is, de a
                        fejedelemasszonynak mindig s mindenben szabad az út.</p>
					<p>- Ír, kedves? - lépett be Zsuzsanna a nagy terembe.</p>
					<p>A fejedelem felnézett, s szólt:</p>
					<p>- Csak egy sort még édesem, már készen is vagyok.</p>
					<p>Ezzel tovább írt.</p>
					<p>Zsuzsanna nem volt megsértve, de a szíve fájt. Ha ő ülne ott a nagy
                        asztalnál, bizony úgy gondolja, felállhatott volna s azután
                        folytathatná...</p>
					<p>Nagyon érzékeny volt most, minden bántotta. Míg a toll percegett, hirtelen
                        úgy tűnt fel saját maga előtt, mintha ő is egy instanciás lenne, aki most
                        várja az irgalom szavát.</p>
					<p>Könnyei elkezdtek csordogálni, és egyre jobban, hogy az az egy sor írás csak
                        nem akart végibe szakadni.</p>
					<p>Végre a fejedelem derülten felnézett. Porzót hintett a levelére, s úgy hagyta
                        az asztalon, és kijött mellőle.</p>
					<p>- Sose hittem volna, hogy ennyi írásra szorulok.</p>
					<p>- Kész?</p>
					<p>- Soha... Itt az írással soha ember el nem készül... Nem is hittem volna,
                        hogy a fejedelemség íródeákot csinál belőlem.</p>
					<p>Vidáman nevetett. Zsuzsanna nézte. Vajon miféle halálokat, háborúságokat és
                        embereknek mily gyászt és szomorúságot jelent ez a sok írás? Vagy csak
                        őneki?</p>
					<p>- Kinek írtál?</p>
					<p>- A nagyvezérnek. Toldalagi reggel újra megy Konstantinápolyba, az
                        instrukcióját csinálom.</p>
					<p>- Azt mondtad, a nagyvezérnek írtál.</p>
					<p>A fejedelem elmosolyodott.</p>
					<p>- Most éppen a nagyvezérnek, hogy Toldalaginak legyen mit átadni neki.</p>
					<p>- S mit írtál?</p>
					<p>- Akarod, hogy elolvassam?</p>
					<p>- Nem, csak mondd meg.</p>
					<p>- Már megmondtam neked, hogy két ellenségem van a török világban. Mehmed
                        nagyvezír és a budai pasa, Aly. Ez a kettő mindent elkövet ellenem, amit
                        csak tud, hát szép ajándékokat küldök nekik. - Nevetett. - Mindig a haragos
                        ellenségeknek kell a legszebbeket adni.</p>
					<p>- És mit adsz nekik?</p>
					<p>Bethlen hallgatott. Nagyon ellenséges a felesége, ennek valami okának kell
                        lennie. S be is jött szobájába. Ezt ritkán teszi meg. Oka lesz.</p>
					<p>- Ami van még az országban. Majd körülnézek a szászok boltjában - mondta
                        óvatosan, mert egészen másra gondolt.</p>
					<p>- A szászoknál van... Ott voltam.</p>
					<p>- Azért sírsz?</p>
					<p>- Nem, csak elfutott az érzékenység.</p>
					<p>- A szászoknál?</p>
					<p>- Igen... Mindenütt... Akárhová nézek, csak a szívem fáj...</p>
					<p>A fejedelem szorosan odaült mellé, és simogatni kezdte.</p>
					<p>- Ha maga szász volna és kereskedésben nevelték volna, akkor maga is elmenne
                        olyan messze földre indiai selymekért és haszontalan gyermekjátékféle
                        kincsekért.</p>
					<p>A fejedelem hátradőlt a karosszékben:</p>
					<p>- Ha szász volnék és kalmár, minden bizonnyal - mondta felcsillanó szemmel. -
                        Szép az, amit ők csinálnak.</p>
					<p>- Szép... Itthagynak feleséget, gyermeket, s elmennek két s három esztendőre,
                        az asszony itthon kínlódhat a bolttal, a házzal, gazdasággal, gyerekekkel...
                        Még jobb, mint fejedelem lenni... - és sírt.</p>
					<p>Az ura nem értette.</p>
					<p>- A férfiak csak kivágyakoznak. Szűk nekik az otthon.</p>
					<p>- S ezen sírsz?</p>
					<p>- Nem, csak én bolond vagyok, és sírok... Itt volt Juon, a fogarasi
                        számtartó, térdre esett és hálálkodott, hogy milyen jó, hogy béke vagyon s
                        nem háború, hogy már csendes életben élünk, és nem kell félni... De én ezt
                        úgy nézem, mintha vízre volna építve az egész... Mit írsz a fővezérnek?...
                        és a budai basának?... Nagy fenevadak ezek, akármikor meg tudják roppantani
                        a kis Erdélyt.</p>
					<p>- Dehogy is roppantják... Betömöm szájukat...</p>
					<p>- Mivel?</p>
					<p>- Szép szóval s ajándékokkal.</p>
					<p>- Jó, ha papirossal mindent el lehet intézni.</p>
					<p>- Hallgasd meg, milyen szépen el lehet ezt rendezni. Serbán és Kendy odaát
                        uszítanak. Homonnay Gyurkónak fejébe szállt, és nem tudom, nem akar-e
                        felülni, hiszen olyan egyszerű: egy magyar úr csak lóra ül, és belovagol
                        Erdélybe, s beül a fejedelmi székbe... Én ezt most idejében kiparírozom... A
                        Serbán helyébe, az oláh vajdaságba, unokatestvérét, Stépánt ültette a
                        szultán... Ezt a Stépánt megbátorítom, hogy ne féljen... Most a nagyvezért
                        meg kell nyergelni, hogy parancsoljon a budai basának, hogy a német császár
                        emberei háborút csinálnak, s meg akarják bontani a szent békességet... Ha a
                        budai basa megmozdul és rámegy Fülekre, akkor Homonnay nagy bajba kerül...
                        Hátába fogja érezni a török hadakat, és nem mer ellenünk operálni... Ez az
                        egész... Megértetted?</p>
					<p>- S maga ráküldi a magyarokra a törököt.</p>
					<p>- Ha ők rám jönnek fegyverrel, akkor csak nekem is kell ellenük valamit
                        kezdeni?</p>
					<p>- S mennek?</p>
					<p>- Mennek ám...</p>
					<p>- S neked nem kell menni?</p>
					<p>- Én nem akarok menni, mert nincs mivel... Még én nem tudnék sereget
                        kiállítani... Nekem most semmi mást nem lehet csinálni, csak szántani s
                        vetni... Itt a szép tavasz, bele kell akasztani az ekét a földbe...</p>
					<p>- Már van elég szekere?</p>
					<p>- Szekerem van, de lovam nincs. Ami van, azt az ekék elibe kell fogni... A
                        lengyel királynak is írtam... Homonnay sógora s Micislav uram azt állította,
                        hogy a lengyel király tízezer lovast ígért volna Homonnaynak.</p>
					<p>- És egy levéllel ezt is elintézi.</p>
					<p>- Igen.</p>
					<p>- Nagyszerű.</p>
					<p>- Két dolgot írok neki. Egyik az, hogy tízezer barmot akarok tőle venni...
                        Kétezer lovat, négyezer tehenet, ötszáz bikát, a többi sertés, juh és
                        kecske.</p>
					<p>- Mibe kerül?</p>
					<p>- Nem oly sokba. Körülbelül ötvenezer forintba.</p>
					<p>- Megvan a pénze?</p>
					<p>- Meg.</p>
					<p>- Honnan?</p>
					<p>- Apor uram erszényéből.</p>
					<p>- Az árendátor, Apor?</p>
					<p>- Az.</p>
					<p>- És ideadja?</p>
					<p>- Muszáj neki... Meg aztán zálogba adom neki Kőhalmát... Ennek annyi pénze
                        van, ennek az Apornak, hogy ládaszám van az aranya...</p>
					<p>- De majd maga megnyitja a ládáját - mondta az asszony finom mosollyal.</p>
					<p>- Ő maga is megnyitja, mert jobban szereti vagyonát birtokban, mint a vasas
                        ládákban. A másik meg, amit a lengyelnek írok, olyan hírek, amiket neki jó
                        tudni a török készülődésiről. Megtanítom, hogy hasznosabb velem barátságban
                        élnie, mint akárki mással.</p>
					<p>- És akkor nem ad Homonnaynak tízezer lovast?</p>
					<p>- Nem tudom, Homonnay mit ígér neki?... Lehet, hogy odaadja, de vissza is
                        parancsolja, ha a török csakugyan megmozdul... Én mindenesetre megvárom,
                        hogy Homonnay csakugyan felül‑e? Mert ha nem, akkor Isten őrizz, hogy a
                        pogányt ráeresszem a szegény magyarokra.</p>
					<p>A fejedelemasszony hallgatott. Szívét elszorította a nagy távolság, a roppant
                        dolog. Innen parancsolni a török hadaknak, Szebenből... De inkább elnyomta a
                        bánatát, s elismerte ura nagy lelkét.</p>
					<p>- Jó - mondta sóhajtva.</p>
					<p>A fejedelem lehajlott a nagy kutyához, s megvakarta a füle tövét. Ő is meg
                        volt hatva, mert az ember legjobban a saját nagylelkűségétől hatódik
                        meg.</p>
					<p>- A maga boszorkány csirkéje az imint a vállamra szállott - szólt mosolyogva.
                        - Majd kiszedte a hajam.</p>
					<p>- Talán keresett benne - s csukott szájjal mosolygott.</p>
					<p>A fejedelem felnevetett.</p>
					<p>- Ha maga utánanéz, kedves, könnyen talál valamit. Nézze csak meg a
                        mappámat.</p>
					<p>Zsuzsanna utánanézett s kis kendőjével ijedten törölte le a nyomokat. Leült
                        az ura helyére a nagy székbe.</p>
					<p>A fejedelem mosolygott. - Milyen jól áll magának az a hely... Úgyis jussa van
                        hozzá... Susanna principessa... jóváhagyja felséged a politikumot?</p>
					<p>- Azt maga jobban tudja - szólt a fejedelemasszony. - De miből? - tette
                        hozzá.</p>
					<p>A fejedelem nem felelt.</p>
					<p>- Ára van mindennek - folytatta az asszony -, imént a kalmárok becsaltak a
                        boltjukba. Néztem... Úristen, kinek hozták ezek ezt a sok drága portékát?
                        Kinek van ma annyi pénze, hogy ilyeneket megvásároljon?</p>
					<p>- Mindig van azért... Ami egyiknek drága, a másiknak olcsó... Sokan vannak,
                        akik az elmúlt időkben jól telerabolták magukat. Csak hadd adják ki a
                        pénzüket. A kalmároknak is élni kell, s adót csak akkor fizethetnek, ha van
                        miből.</p>
					<p>- Inkább parancsolatot adnál ki, hogy ezekben a szűk időkben mindenki
                        tartóztassa magát a pompától.</p>
					<p>A fejedelem hallgatott. Aztán tűnődve mondta:</p>
					<p>- Nem gondolnám, hogy az jó lenne. A pompaszeretet és a hivalkodás lelkesíti
                        az embereket a munkára... Az már csak az öregeknek való, hogy összehúzzák
                        magukat. Én szeretem a díszt, arany, ezüst, selyem, bársony csillogást.
                        Legyen az ország gazdag, hogy aki dolgozni szeret, dolgozzék... Mit
                        csinálnának a mesterek, ha nem kellene új meg új ruhát varrni, ha mindenki
                        ócska condrában járna? Építeni kell, és élni a holmikkal, hogy az a sok
                        emberi kéz egyre serényebben munkálkodjék... Nekünk már csak azért is sok
                        aranyat kell dolgoznunk, mert avval tartjuk fenn az országot. Soha a török
                        békén nem hágy, ha elég ajándékot nem adunk nekik, s azok nagyon tudják, mi
                        a szép... Szóval indiai selymet és drágaköveket már vehetek a
                        kalmáraimtól.</p>
					<p>Most az asszony megijedt:</p>
					<p>- Nem értem, mit mond kegyelmed?... El akarja venni a kalmárok portékáját?...
                        Nem, nem, ezt ne tegye, hogy az én nevemhez tapadjon a szégyen, hogy
                        elárultam őket.</p>
					<p>Bethlen nevetett:</p>
					<p>- Isten ments, hogy csakugyan elvegyem... Mit gondolsz rólam? Még hamarább
                        féltenéd tülem a szászt, mint engem.</p>
					<p>- De akkor miből?... Honnan van kegyelmednek annyi pénze, hogy mindent
                        meggyőzzön?</p>
					<p>- Majd csak előkerül valahogy.</p>
					<p>- Én csak a becsületet féltem, s csak a becsületet... És engem hagyjon ki...
                        Ha olyat tesz, ami nem egyenes és igaz, vigyázzon, hogy én meg ne tudjam,
                        mert meghalok... Gábor, Gábor, jobb volna a halál nekem.</p>
					<p>Ezzel hirtelen megcsókolta urának homlokát, és elment.</p>
					<p> A fejedelem úgy maradt ülve s mozdulattalan. Mint a jégmezők szele, úgy
                        rohant át rajta a felesége indulata és megfagyasztotta.</p>
					<p>Soká ült mereven és komoran és maga elé dermedve. Aztán nagyot sóhajtott, s
                        lefricskázta a porzót az árkusról, s az asztalán levő kis ezüstcsengettyűvel
                        egyet csendített.</p>
					<p>- Kik vannak odakint? - kérdezte a belépő udvarit a fejedelem.</p>
					<p>A deák mély tisztelettel mondta:</p>
					<p>- Sokan vannak, nagyságos uram - s fogta az árkust, amelyre mindenkinek nevét
                        fel kellett jegyezni, valamint azt is, hogy hová való s mit kíván. Kezdte
                        felsorolni abban a rendben, ahogy érkeztek. Mert még eddig senkinek sem volt
                        szabad belépni a fejedelemhez ma reggel.</p>
					<p>Voltak ott ügyesbajos emberek igen nagy számban, olyanok is köztük, akiket
                        személyesen jól ismert, s akiket kedvelt s becsült, de a nagyobb része a
                        szokott instanciások voltak.</p>
					<p>- Szóljon kegyelmed, s küldje be Boronkai uramat.</p>
					<p>- A kincstartót?</p>
					<p>- Azt.</p>
					<p>A komornyik deák kiment, s a fejedelem tanulmányozta a neveket s olvasta a
                        bajokat. Egy név mellett megállott: “Simoni György, Magyarországbul...”
                        olvasta. Soká nézte a nevet, s próbált visszakeresni az emlékezetében.</p>
					<p>Most sietve jött Boronkai uram, alacsony, hasas ember volt, apró ravasz
                        szemű, s ritka örmény szakálla volt.</p>
					<p>- Parancsol, Nagyságod - szólott.</p>
					<p>- Gyere csak, s mondd meg, hogy rakhatjuk egybe a fényes portára való
                        ajándékokat.</p>
					<p>Elővett egy listát, amit legelőször írt össze, mielőtt még a leveleket
                        megcsinálta volna. Boronkai uram felharákolt. Úgy megijedt a hosszú
                        listától.</p>
					<p>- Olvasd el.</p>
					<p>Boronkai uram olvasta: “Az hatalmas császárnak adunk tízezer aranyforintot,
                        száz gira ezüstöt.”</p>
					<p>- Nagyságos fejedelem - mondta -, az ország adójába?</p>
					<p>- Nem. Ajándékba.</p>
					<p>- De hiszen az adót, miólta Báthory Gábor a fejedelem lett, soha meg nem
                        fizettük.</p>
					<p>- Hagyd csak - mondta Bethlen -, arra nincsen pénzünk, s nem is fogják
                        sürgetni. De fizetni, fizetni, minden pénzt megadni, csak a szent békesség
                        maradjon - sóhajtotta, s visszaemlékezett a szultán előtti jelenetre. -
                        Olvasd tovább.</p>
					<p>Boronkai olvasta:</p>
					<p>- A fővezérnek adunk tallér ötezret, s húsz gira ezüstöt... Mahmut pasának
                        adunk tallér háromszázat s tíz gira ezüstöt... Musztafa pasának adunk
                        háromszáz tallért s tíz gira ezüstöt... Szinán pasának háromszáz tallért s
                        tíz gira ezüstöt, Ferodon agának kétszáz tallért, s egy kupát s egy aranyas
                        fegyverderekat... Amhát csauznak háromszáz tallért s egy hintót négy lóval
                        egyetemben... Murad bégnek száz tallért... Csauz pasának egy kupát... Kapi
                        agának egy kupát... Kapcsilar kihajának egy kupát... Az pasa kihajának egy
                        kupát... Azonfelül száz aranyforintot ide teszek. Ezt, hogy Piali pasának.
                        Ha nem lelitek meg, akkor se költse el senki, mert Piali pasa mihelt hírét
                        veszi, rögtön jő, s követeli az ajándékát...</p>
					<p>Boronkai mogorván nézte a számokat, összeadta s akkor elszörnyedve
                        mondta:</p>
					<p>- A szultánnak tízezer aranyforintot, a nagyvezérnek ötezer tallért, vagyis
                        nyolcezer ezüstforint... százhatvan gira ezüst... öt kupa, négy ló
                        hintóval... - megvakarta a fejét - s az ország az adajával csak tovább is
                        hátra marad... És mibül? Nincsen!... Üres kamorának bolond a gazdasszonya...
                        a hátambul vágjam ki...</p>
					<p>De nem nézett a fejedelem szemébe, csak morgott, mint öreg kuvaszok
                        szoktak.</p>
					<p>- Meg kell nézni, hogy legyen.</p>
					<p>De Boronkai belevágott:</p>
					<p>- Míg az országgyűlés nem jött, addig mit lehet csinálni, s csak tavaszra
                        lehet ugyebizony országgyűlése... No... Hunnen lehet most tízezer
                        aranyforintot s tízezer ezüstforintot összekaparni? Gyulafejérvári kastély
                        építését is elrendeltük; meszet, követ s vasat, cserepet, üveget, minden
                        órában csak pénzért jönnek; kolozsvári építések, búzának ára, ténkely, zab
                        és más egyéb vetőmag, mesterek fizetése, katonák hópénze: azt sem tudom
                        ellátni, s most vegyek a tarsolybúl tízezer aranyforintot!</p>
					<p>- Ennek holnap menni kell.</p>
					<p>- Holnap?</p>
					<p>- Rögtön. Egy órai késedelem nem lehet. Cito, cito, citissimo.</p>
					<p>- De holnap!... Talán egy vagy két holnap múlván... Addig bányásztatunk
                        ezüstöt a hegyekben, vagy csak valamit kinyomunk magunkból...</p>
					<p>- Ott vannak a Báthory ládák.</p>
					<p>Boronkai uram nagy szájat tátott.</p>
					<p>- Nagyságos uram - mondta hebegve -, csak nem gondolsz a Báthory ládákra?...
                        Ecsedi Báthory István ládáira; országpecsétjével vannak ellátva, azt csak az
                        ország nyithatja fel...</p>
					<p>- Felnyitod, s még ma.</p>
					<p>A kincstartó elfeketedett.</p>
					<p>- Nagyságos uram, azokhoz még maga az istentelen Gábris se nyúlt hozzá. Pedig
                        az csak felfordította az egész világot.</p>
					<p>- Még neki volt mihez nyúlnia holtig.</p>
					<p>- De a Báthory Anna hozománya...</p>
					<p>- Aj, sokat fáj fejünk egy ringyóért - szólt a fejedelem, s egyet sóhajtott
                        utána. Fejét tenyerébe támasztotta, s ennek a névnek hallatára zúgni kezdett
                        a vére...</p>
					<p>- De az ország pecsétje! - vakkant Boronkai.</p>
					<p>- Holnap ennek el kell menni - szólt keményen és mindent eldöntve a
                        fejedelem, s szigorúan nézett a kincstartóra. - Hívasd fel az örményeket s
                        kalmárokat. Becsüljék fel, s még a mai napon pénzt kell csinálni.</p>
					<p>Boronkai úgy állott, mint a szélütött.</p>
					<p>- Édes öcsém - mondta -, ide figyelj: én tégedet sok esztendeje kedvellek.
                        Már mikor abba a bujdosásba voltunk, mikor még a kutya Básta kergetett
                        bennünket, emlékezz meg, hogy Karánsebesen, mikor még csak húsz vagy
                        huszonkét esztendős fattyú voltál, már én fejedelemmé választottalak. Hát
                        énrám nem vethetsz, kedves egy öcsém; de ismersz, ami szívemen, az a
                        nyelvemen, én nem akarlak téged hitvány s csúnya dolgokba keverni látni...
                        Énnekem senkim a világon, se gyerekem, se szüléjim, csak egy rossz öreg
                        feleségem, amiatt én nem fogom magamat bepiszkítani: ama Báthory ládák az
                        ország pecsétjével vannak lepecsételve: én ahhoz nem nyúlok, egy öcsém,
                        szakadjon le a kezem, s égesse meg a pokol tüze a lelkem, ha én ilyen
                        böcstelenségre megyek!</p>
					<p>Bethlen mosolyogva nézett az öregre:</p>
					<p>- Itt most de salute reipublicae tractatur - mondta csöndesen -, a haza
                        idvességéről van szó.</p>
					<p>- És a böcsület?... úrecsém?... - förmedt fel az öreg Boronkai - gondolj
                        Borbély Györgyre, gondolj Rhédey Ferencre, mind tetemesebb urak s emberek
                        vóltanak nálad! Tüllek mernéd-e azt kívánni, hogy ezüstezett hajjal a
                        hitvány rabolás mestere legyenek?</p>
					<p>Bethlen csengetett. A komornyik belépett.</p>
					<p>- Péchy uramat s a fiscalis directort, Kassait.</p>
					<p>Akkor lebírta magát, s mosolyogva fordult Boronkaihoz.</p>
					<p>- Hagyján, hogy van a kegyelmed asszony feleségének egészsége, még mindig
                        kínozza-é a szédülés?</p>
					<p>- Holtával hagyja el - mondta mogorván Boronkai.</p>
					<p>- No, vigyázzon kegyelmed rá, mert mindig jó felesége s társa volt.</p>
					<p>- Isten haragja volt - morgott Boronkai -, becsületes embernek nincs jó
                        társa, az asszonyoknak csak a jó élés és a hiúság kell.</p>
					<p>Kassai István lépett be. Verhenyes arcát, rókaformájú szemeit alázatosan
                        függesztette a fejedelemre s az ajtónál maradt.</p>
					<p>- Jöjjön kegyelmed közelebb, Kassai uram: Boronkai urammal felnyitjátok a
                        Báthory ládákat, s megnézitek mi s hogy vagyon a leltár szerént?</p>
					<p>Boronkai, aki azt hitte, már megszabadult a gondtól, most egyszerre
                        paprikaveres lett.</p>
					<p>- Nagyságos uram - szólt s a zsebébe nyúlt -, itt vannak az kulcsok! Csinálja
                        nagyságod azt, amit akar.</p>
					<p>S lecsapta az asztalra a kulcscsomót.</p>
					<p>Bethlen hozzálépett, s megveregette a vállát.</p>
					<p>- Kegyelmed egy igaz magyar hazafia.</p>
					<p>Boronkai mérgesen, mint egy görény, vágott vissza.</p>
					<p>- Tiszta szív, uram - s verte a mellét, és a szemét könny lepé el. - Tiszta
                        szív, uram, de jaj, keveset tanul a fő a mások baján.</p>
					<p>- No, csak menjen, menjen kegyelmed, nem felejtjük el, amit s amikor
                        kell.</p>
					<p>Ezzel megmutatta neki az ajtót, s az öreg nagy felindulásában tétovázva
                        kereste a kilincset.</p>
					<p>Mikor kiment, a fejedelem így szólt:</p>
					<p>- Írja meg kegyelmed a vádolólevelet Boronkai uram ellen, hogy a Báthory
                        ládákat, amelyeket az ő hűségére bízott az ország, nyitva, s az ország
                        pecséteit feltörve találtuk.</p>
					<p>Kassai kezében megreccsent a toll, de szemét sem emelte fel.</p>
					<p>Most Péchy Simon lépett be.</p>
					<p>- Péchy uram - szólt a fejedelem -, kegyelmed tiszte, hogy az öreg Boronkait
                        szép szerével most elfogassa s a tanácsház temlecébe vitesse.</p>
					<p>Péchy Simon megsápadt.</p>
					<p>- Hogy fogja ezt kegyelmed csinálni, hogy semmi feltűnőség ne legyen?</p>
					<p>Péchy habozás nélkül szólt:</p>
					<p>- Magam fogom őt nyájas színnel levezetni alsó palotára, s a testőrök
                        hadnagyával megfogatom.</p>
					<p>- Semmi feltűnés. Boronkai uramra volt bízva a Báthory ládák őrizete, s a
                        pecsétek feltörve, s a ládák megnyitva találtattak. Ez fiscalis causa...
                        Most ide figyeljenek kegyelmetek... Itt vannak a kész levelek a portára, s
                        az instrukciók... Holnapra el kell készítve lenni a pénzeknek s ajándékoknak
                        a lista szerint...</p>
					<p>- A kulcsok párja kegyelmednél van, kancellár uram, most tik ketten mingyárt
                        menjetek s nézzétek a ládában levő holmik registromát.</p>
					<p>Péchy elment, utána Kassai bent maradt, s megírta röviden a vádlevelet
                        Boronkai ellen. Bethlen jóváhagyta s rendelkezett, hogy most azonnal
                        leírassa a kancelláriában.</p>
					<p>Akkor megállt, s azt mondta:</p>
					<p>- Inkább egy ember szenvedjen, mint egy ország. Mindig koncot kell vetni az
                        ördögnek is, hogy ne éhezzen az igazak s becsületesek lelkére. Ennek a vén
                        szamárnak senkije, semmije, csak a maga szamár feje, felesége is meg fog
                        könnyebbedni, ha nem kínozza s veri most otthon mérgében s dühében.</p>
					<p>Kassai meghajlott; hogy mit gondolt, mit nem, óvatos volt hozzá, hogy
                        elárulja.</p>
					<p>A fejedelem a várakozók neveit nézegette s csengetett.</p>
					<p>- Ama Simoni uramot!... - szólt neki.</p>
					<p>Simoni György lehajtott fővel lépett be a terembe, oly magas volt, hogy az
                        ajtón be sem fért.</p>
					<p>Bethlen sokáig nézte.</p>
					<p>- Kegyelmeddel voltam Bocskai uramnál - mondta aztán.</p>
					<p>Simoni szó nélkül megintette fejét.</p>
					<p>- Foglaljon nálam helyet kegyelmed.</p>
					<p>Simoni leült. Kardját két térde közé vette. Nem szólt.</p>
					<p>- A pátriáért vagy az relígiójért? - kérdezte a fejedelem.</p>
					<p>- A pátriáért - morgott Simoni -, csak az veszett hazánkért.</p>
					<p>A fejedelem intett.</p>
					<p>- Jól van. Egy az Isten, hogy szeretjük vallásunkat, de csak a hazánkban.
                        Mert magyarok vagyunk, s kik kálomisták s kik pápisták.</p>
					<p>Simoni fellélegzett. Ez a szó megnyugtatta. Veszett elszántságában elrohant
                        ide, mint az ördög kapujába, de mióta bent volt a palotában, azóta
                        elmondhatatlan kínokat szenvedett, hogyha tőle most hitének megtagadását
                        követelnék...</p>
					<p>- Nagyságos fejedelem - mondta -, akar-e kegyelmed szabadulni, vagy nem...
                        Ama bitang Homonnay Gyurkó ellen jövök...</p>
					<p>- Simoni uram - szólott Bethlen -, nem az mi fejünkről s életünkről van szó,
                        hanem az egy magyar haza sorsáról s életiről.</p>
					<p>A fejedelemasszony benyitott, s Bethlen odapillantott.</p>
					<p>- Mit parancsol, édes lelkem?</p>
					<p>Az asszony már húzódott is vissza, de az ura felállott s utána ment. Az ajtót
                        nyitva hagyta maga után, s Simoni nem hallott egyebet, csak a hangjuk
                        dürrögését, ahogy valami házi ügyet megbeszéltek.</p>
					<p>- Én Péchy uramnak meghagytam, hogy Fejérvárott úgy gondoskodjanak, hogy
                        neked jó házaid legyenek, s jó öreg fűrészdeszkából külön nyári konyha is
                        legyen... Lehet, hogy Szebenből hamar ki kell mennünk, mert a szászok nem
                        akarnak addig semmit hinni a fejedelemnek, míg vissza nem adjuk nekik a
                        városukat. De Fejérváron építtetek furtonfurt s pihenés nélkül... Tavaszra
                        ott minden szép lesz, hála ennek a mostani gyenge télnek, semmi akadály
                        sincs...</p>
					<p>Aztán visszajött, s újra leült szemben Simonival.</p>
					<p>- Nagyságos uram - szólt Simoni fellobbanva s szőke ember lettére
                        belevörösödve, aztán lesápadva: - három forintjával szedik a gyalogot, s öt
                        forintjával a lovassát...</p>
					<p>- Udvar pénzin?</p>
					<p>- Hordókban jön a pénz Homonnára s Kassára, de nyilván nem mondják ki, hogy a
                        császár munkája.</p>
					<p>- Volna kegyelmednek akaratja a hajdúságra menni s Fekete Péterrel
                        tanácskozni?</p>
					<p>- Lelkemre, van!</p>
					<p>Bethlen kezet nyújtott Simoninak, s azt mondta:</p>
					<p>- Jól van uram, kancellárunkkal s fiscalis directorunkkal mindeneket meg
                        fogunk tanácskozni, mert náluk nélkül semmibe sem léphetünk, csak ha ők
                        persvadeálnak, amit ők tanácsolnak...</p>
					<p>Simoni felállott.</p>
					<p>- Kérjük kegyelmedet, maradjon itt, szállást és ellátást rendelünk, s ez
                        napokban mindent megtanácskozunk.</p>
					<p>Ezzel ő is felállott, s kezet adott Simoninak.</p>
				</div>
			</div>
			<div type="group">
				<head> Második könyv</head>
				<div type="chapter">
					<head>[I]</head>
					<p>Három lovas poroszkált elöl s még négy hátrább a havas szironyos, csúszós
                        mezőn.</p>
					<p>- Nincsenek erre törökök? - kérdezte Simoni.</p>
					<p>- Szini se uram - mondta a kun.</p>
					<p>- Hol vannak?</p>
					<p>- Szolnokon.</p>
					<p>- Sose járnak erre?</p>
					<p>- Soha. Nem járt még erre török ló, hacsak nem a tatárjáráskor, nem kell itt
                        félni semmit. Itt van megettünk Derecske, amoda Újfalu, de amerre csak
                        megyünk előre, az mind tiszta világ.</p>
					<p>Csak úgy mentek toronyiránt, ha ugyan valahol egy tornyot lehetett volna
                        látni. Inkább napiránt mentek hát, ahogy ki tudták számítani, merre van
                        napnyugat. Simoni még sosem járt az Alföldön, hegyekhez szokott szeme nem
                        bírt beleszokni a pusztába. Mintha egy másik földön járna, amilyenről
                        fogalma sem volt. Ahogy elhagyták a hegyeket, azóta csak mennek, mennek
                        befelé a rettenetes lapos világba, sehol egy falu, sehol valami út, sehol
                        semmi, amin meg tudna állani az ember szeme. Néha erdőket láttak a vizek s
                        mocsarak közt, de az is mind olyan volt, oly Istentől elhagyatott, mindig
                        úgy érezte, mintha a semmibe menne befelé s a világ végére kellene már
                        jutni.</p>
					<p>Kísérője kunsági vitéz volt, aki úgy tudta a járást, amint dicsekedett, mint
                        a nyúl a mezőn, de sehol sem indulhattak bátran, mert akárhol akkora vizet
                        leltek, hogy meg kellett fordulni, s megint félnapig mehettek, míg valahol
                        avval állottak, hogy na mos mehetünk bátorsággal Ladány felé.</p>
					<p>Így mentek egész napon át, semmi más élő lelket nem találva, csak a
                        vadmadarak serege lobbant fel s kóválygott, mint a felhő, fejük felett. Ahol
                        erdő szélén mentek, a varjak véghetetlen tömege ijesztette meg őket, a fák
                        ágai oly sűrűn voltak rakva varjúfészkekkel, mintha vitézkötés gombjai
                        volnának nagy szorgalommal belekötve a fák lombtalan vesszőibe, s a varjak
                        éktelen károgása úgy szólt, mint a téli szél a kéményeken.</p>
					<p>Félnapokra meg kellett a lovakat állítani, mert kidőltek volna szegények.
                        Kínlódtak a fagyott füvön, míg annyit rágcsáltak hersegő fogakkal, hogy
                        elütötték az éhséget, bizony vizet sem kaptak mást, csak a mocsolyákat, amit
                        csákánnyal vágtak ékre a téli fagyban.</p>
					<p>- Úristen - mondta Simoni -, itt is emberek laknak-e? vagy csak táltosok és
                        boszorkányok s lidércek.</p>
					<p>- Hogy termelnek itt s hol valami kenyérnek valót?</p>
					<p>- Megterem itt ides uram - mondta a kun különös éneklő hangján, minden szónak
                        a farkát felkunkorítva s kapkodva s packázva az idegenbélivel. - Olyan
                        búzánk terem itt minékünk, hogy ha egy marékkal elvetek, asztagot rakok
                        belőle. Néha ugyan rágyün a víz, bizony ha zsákokkal vetek is, akkor se
                        aratok rulla egy maríkra valót.</p>
					<p>- Elhiszem.</p>
					<p>- De meg sokat nem is irdemes vetni, csak aki az embernek kell, kenyérbélli;
                        mer nem lehet innen elvinni. Ki jön ide irte. Ha csak a tatár nem. Lúháton
                        jár az ember, ha meg esők ideje van, akkor nincs az Istennek az a szekere,
                        amék elmennyen, ha meg felszárad, akkor ami út van, aztat a marha úgy
                        felvágja, hogy nincs az Istennek az a kereke, amík szíjjel ne törjik rajta.
                        Mikor meg tavasszal, ősszel meggyün a víz, akkor ippensiggel csak ladikon
                        lehet egyik helyrül a másikra járni.</p>
					<p>Már azt se tudták, hogy s hány napja jönnek s vándorolnak a pusztán. Néha úgy
                        tetszett, hogy a szittyók s kákák közt már megint csak ott vannak, ahun
                        három nappal ezelőtt, de a kun azt mondta:</p>
					<p>- Ne tüstinkedjik ides uram, úgy esmerem én eztet a világot, mint az
                        idesanyám kötőjit.</p>
					<p>Már a tarisznyából kezdett kifogyni az ennivaló, s aggodalmas volt az utazás.
                        Hiába nézték az eget, kerek volt az jobbja is, balra is, elöl is meg hátul
                        is. Olyan kerek, hogy szinte már szédült az ember.</p>
					<p>Mindennap kedvetlenebbül haladtak tovább, csak az egy kunnak volt kedvére a
                        dolog, az mindig vidámabb lett. Kevés beszédű volt, de fekete képéből egyre
                        jobban virítottak erős, fehér fogai.</p>
					<p>Egyszer aztán mégis emberi szót hallottak.</p>
					<p>A nádasban valahol nótát neszeltek.</p>
					<p>A kun is rákezdte az üvöltést, hogy aszongya:</p>
					<p>Lovad hátárul nyakad megszakadjon,</p>
					<p> Kúnsági daak hátadon nyargaljon,</p>
					<p> Tűz, víz, fúvó szél ellened támadjon,</p>
					<p> Sas, varjú, holló fejeden károgjon.</p>
					<p>- Ejnye de jó nótája van kendnek - nevetett fel Simoni.</p>
					<p>A kun ember tovább gajdolt:</p>
					<p>Vérhas, fűfájás, ágyadba törjik,</p>
					<p> Kójika, guta hirtelen rád gyöjjik,</p>
					<p> Mind ijjel-nappal ágyadba gyetörjik,</p>
					<p> Szíved mint nyárfalevél úgy reszkössik.</p>
					<p>Avval még jobban, istenigazában, nekieresztette a hangját, felemelte a
                        karját, s hátravetett fejjel, a nap felé kurjantva óbégatta:</p>
					<p>Vitézségeddel otthon pirittyolni,</p>
					<p> Tudsz az falvakbul pásztorokat lopni,</p>
					<p> De szőrös lovad nem oly sebesen fut,</p>
					<p> Ki megkötözhet, találsz még oly hajdut.</p>
					<p>Most megjelent egy lovasember a nádasban.</p>
					<p>A lova szőre oly hosszú volt, szinte a hasáig ért. Csodálkozva nézett a
                        daloló magyarokra s elkiáltotta magát:</p>
					<p>- Hujjahó!</p>
					<p>- Hujjahó! - kurjantott vissza a mi kununk.</p>
					<p>- Hoá?</p>
					<p>- Huá?</p>
					<p>- Kardszagújszállóós.</p>
					<p>- Kardszag i?</p>
					<p>- Kardszag a!</p>
					<p>A kun megvakarta a feje búbját.</p>
					<p>- Hű, a zannyaistenit - mondta nagy szemet meresztve -, eltívedtünk uram.</p>
					<p>- Hát hol vagyunk? - kérdezte dühösen Simoni.</p>
					<p>- Kardszag... Emmeg ám itt van Szólnoknál.</p>
					<p>- Hát hogy lehet az?</p>
					<p>- Nem baj uram, mégiscsak a hajdúságon vagyunk. Innen mán nincs egy hét
                        se.</p>
					<p>- Egy hét? addig megvesz az Isten hidege, s megesznek a farkasok.</p>
					<p>- Dehogy is esznek, dehogy is esznek. Ha még eddig meg nem ettek, most mán
                        nem is fognak.</p>
					<p>Intett a nádasból ólálkodó legénynek, s az előrúgtatott s közelebb jött. Hát
                        bizony Karcag határán jártak, mégpedig rettentő helyen. Már itt nem volt
                        más, csak víz és víz. A gulyáslegény magyarázta szűk szóval, hogy merre van
                        az arra! de abból ki nem igazodhattak.</p>
					<p>- Legalább az éjszakát töltsük fedél alatt - mondta Simoni -, ha ezek itt
                        élnek, biztosan van házuk is.</p>
					<p>- Vanni van - mondta büszkén a legény -, csak gyüjjenek kendtek!</p>
					<p>Bevezette őket a nádasba, a utánarúgtattak.</p>
					<p>Az idő olyan volt, hogy megenyhült, és víz jött a fagyra. A legrosszabb. A ló
                        lába minden percen beszakadt. Egyszer csak bőgés, hajsza, a gulyát
                        meglelték, s a vad csorda a lovasok zajára mozogni kezdett. Mintha
                        megbomlott volna, falkába vágódva rohant, ijedten, s egymást törte-marta a
                        sok nagy szarvú, fekete nyakú vad állat.</p>
					<p>Simoni bámult, ilyet még nem látott.</p>
					<p>Gulyáslegények támadtak lovon hátulról s nagy ostoraikat csattogva-kongatva
                        nekiállottak a marhának, s ahelyett, hogy lecsillapították volna, csak még
                        jobban verték s hajszolták, szörnyű ebeik segítettek benne, s nemsokára még
                        a nyoma is eltűnt a jószágnak, csak távolról zengett a bőgése.</p>
					<p>De a legény, aki őket bevezette, itt maradt, s mondta, hogy a számadóhoz kell
                        menni.</p>
					<p>Soká mentek, térdig érő vizeken, dombokon, egy helyen nagy disznófalkát
                        leltek, a fekete, kemény szőrű disznók vadul túrták a gyékényes, turfás
                        sarat, s a gulyáslegény megállította a lovát, leugrott. Le is hajolt, s a
                        tarisznyáját kezdte teleszedni valami fehér apró bogyókkal, amiket a disznók
                        túrtak ki.</p>
					<p>- Mit szedsz hé - kiáltott neki egy legény a Simoni huszárokból.</p>
					<p>- Böngyőt, gyere te is, szeggyél vacsorára.</p>
					<p>A huszárok nevettek.</p>
					<p>Még ilyet se láttak.</p>
					<p>Ahogy a gulyás a gyékény vastag gumóját, amit a disznók napra fordítottak,
                        nagy sebesen szedegette a tarisznyába a fekete sárból.</p>
					<p>- Na uram - mondta az egyik az úrnak -, itt osztán vadak közé jutottunk.</p>
					<p>Most a kutyák mintha a marha körül elvégezték volna a dolgukat, rájuk
                        rohantak éktelen ugatással; akkorák voltak, mint a borjak, s oly veszettek,
                        mint a farkasok, de még félelmesebbek, mert a farkas elfut az ember elől,
                        de ezek mintha az eget is le akarták volna szakítani, úgy jöttek rájuk.</p>
					<p>- Szólj a kutyádnak vagy mind agyonvágjuk - szólt a kun a gulyásnak, de az
                        csak nevetett.</p>
					<p>- Játszodnak.</p>
					<p>- De a kíkkű a játékát - mondta a kun is, és tarkón vágta a kutyát, amelyik
                        éppen az ő lovára ugrott fel.</p>
					<p>A kutya lehemperedett s tajtékzó szájjal szűkölt.</p>
					<p>De ez jó volt, mert a többi egy kicsit észbe kapott, s a gulyás is
                        beleordított a társaságba:</p>
					<p>- Iszkitee.</p>
					<p>Mikor a legény megszedte a tarisznyát, tovább mentek. Felült a lovára, amely
                        azalatt békésen állott, s pislogva nézte a gazdája munkáját.</p>
					<p>- Igyók - mondta a legény, s verték a sarat s dagasztották.</p>
					<p>Végre, de már erősen szállott az alkonyati köd, egy kis szigetre értek, ahol
                        száraz fűbe s fagyos földbe csapott a ló patája.</p>
					<p>Ott furcsa sátorokat láttak. A három öl magas nádból voltak csinálva,
                        süvegformára. Ez volt a gulyások téli szállása.</p>
					<p>- Hűj, az ídes annya irgalmas ne legyen - mondta a felvidéki ember, s
                        dideregve csapta össze a kezét az erősen fagyó estén -, ez ebbe a
                        nádkunyhóba lakik, itt megveszi az isten hidege a bűrit.</p>
					<p>A kutyák újra még fertelmesebb zsivajt csaptak, akkor kinyílt az egyik sátor,
                        s kilép rajta egy meztelen ember, csak úgy pőrén, kezében egy durunggal.</p>
					<p>- Hujjahó!</p>
					<p>- Hujjahó.</p>
					<p>- Kijóa...</p>
					<p>- Magyaróóók.</p>
					<p>Erre csend lett, a nagy hajú fekete ember a kutyákra mordult, s azok
                        elhallgattak, figyelve nézték, ahogy jöttek lefelé a lovasok, farkukat
                        magasra lobogtatták, s csak a fiatalabbja s vérmesebbje vakkantott
                        egyet-egyet tovább...</p>
					<p>A fekete legény beszólt a kunyhóba, kiadták neki a subáját, s azt csak úgy
                        pucéron magára vetette.</p>
					<p>- No legények - mondta Simoni -, erre tévedtünk, mert megyünk Erdélybül a
                        Hajdúságra, osztán idehozott a víz. Hát adjatok egy éccakai szállást.</p>
					<p>A pásztor a subába hallgatott, s csak nézett vadul.</p>
					<p>De nem volt benne semmi ellenmondás.</p>
					<p>Nagy fekete ember volt a legény, a szakálla meg volt nyírva, de bajsza hosszú
                        volt és zsíros.</p>
					<p>Nagy horgas orra volt, s fekete szemei, hosszú nyaka.</p>
					<p>Haja hosszú volt, s most látni lehetett, ahogy megfagyott rajta a csepegő
                        zsír.</p>
					<p>A lovasok leszállottak a lóról.</p>
					<p>Egy kutya odasundorgott, s a lábikrába kapott az első katonának. Ez orron
                        rúgta a csizmája sarkával, mire óriási acsarkodásba törtek ki az ebek.</p>
					<p>- Iszkite - ordította el magát a gulyás, s közéjük vágta a furkósbotját.</p>
					<p>- Aggyonisten - mondta Simoni, s előrelépett.</p>
					<p>Kinyújtotta a kezét a parolára.</p>
					<p>A gulyás úgy látszik, nem értette mi ez, nem volt tisztában az udvariasságnak
                        ezzel a formájával, csak nézte a kezét, akkor valamit gondolt s
                        megkapta.</p>
					<p>Azt hitte, meg akar vele birkózni az idegen.</p>
					<p>Simoni az első percben meg volt lepetve, most ő nem értette, de össze kellett
                        szedni magát, mert a gulyás úgy markolta s rázta a kezét, ahogy csak
                        bírta.</p>
					<p>- Hóhahó! - kiáltotta el magát Simoni, s vissza akarta rántani a kezét. Mikor
                        az nem ment, ő is összeszedte az erejét, s visszamarkolt.</p>
					<p>A gulyáslegény, aki vezette őket, röhögött.</p>
					<p>- Dancs! - kiáltott torkaszakadtából.</p>
					<p>A birkózó gulyás megállott:</p>
					<p>- No - morogta -, ha más megtuggya, én is.</p>
					<p>Evvel bement a sátorba.</p>
					<p>De már akkor két pucér legény állott annak az ajtajába, s nevetve nézték
                        társuk viadalját.</p>
					<p>- Adtok-e éjjeli szállást - mondta Simoni kifulladva, s a süvegét nézte,
                        amely valahol lerázódott a kurta birokban.</p>
					<p>Nagyon ingerült volt, mert emberei közül senki se jött segítségére.</p>
					<p>- Mingyán a számadó.</p>
					<p>A számadó, nagy sovány fekete ember, éppen kijött a saját kunyhójából, amely
                        olyan volt, mint a másik kettő, nádból, de mintha keményebben lett volna
                        szegve.</p>
					<p>- Hujjahó - kiáltott le.</p>
					<p>- Hujjahó - kurjantottak innen vissza.</p>
					<p>- Az erdélyi fejedelem katonái vagyunk, uram - mondta Simoni, még mindig
                        fújva -, s megyünk a Hajdúságra Fekete Péter kapitány uramhoz.</p>
					<p>- Noóó.</p>
					<p>- Ad-e kend éjjeli szállást?</p>
					<p>- Nyől a víz - szólt a számadó, akinek szintén földig érő nagy bőrsubája
                        volt.</p>
					<p>- Ha nyől, nyől - mondta Simoni -, mégiscsak meg kell hálni valahol.</p>
					<p>- Gyüjjék be kend noóóó - mondta a vén pásztor, s ők hárman bementek a
                        kunyhójába.</p>
					<p>Tágas nagy hely volt az. A nádfal belülről marhatrágyával simára volt
                        tapasztva, s éktelen hőség volt benne, mert közepén egy kisbojtár
                        szakadatlanul rakta a nádat kévében a tűzre, s oly rettenetes a füst, hogy
                        csaknem elájultak benne. A kisbojtár is pucér volt, de a számadó fekete,
                        zsíros inget s gatyát viselt.</p>
					<p>Réti fűzfa tuskói voltak lerakva, ez szolgált szék helyett.</p>
					<p>- Nyől a víz - mondta a számadó, s annyit sem törődött a vendégeivel, mintha
                        legyek repültek volna be, csak a saját gondolatain járt az esze -, nyől a
                        víz, osztán reggel ideszorulunk. Hanem a gazda meghatta, hogy addig innen el
                        ne merjek terűni, míg ű ki nem gyün... De mán egy hete várom. Ha reggelig se
                        gyün, akkor muszáj innen kimenni vagy tavaszig ideszorulunk.</p>
					<p>Simoni rendkívül el volt fáradva, napok óta lovon, nyeregben, hidegben, füvön
                        hálni... Most, hogy a forróságban leült, roppant álmosság vett erőt rajta, s
                        a gazda észrevette. Intett neki, hogy heveredjen le a földön fekvő subára, s
                        ő nem kérette magát, azonnal elhevert, s abban a nyomban el is aludt.</p>
					<p>Sokáig oly kábulatban feküdt, mint a víz alá süllyedt tuskó, aztán álmodott.
                        Azt álmodta, hogy otthon van Simonyifalván, s a Sátán jött hozzá. Nagy magas
                        ember volt, olyanforma magas, mint ő, hegyes fülei voltak, s furcsa, kampós
                        orra, s ő tudta, hogy ez Pázmány, pedig sose látta Pázmányt. S azt mondta
                        neki, hogy adjon pénzt Bethlen Gábornak. Pázmány vigyorgott, s amint kampós
                        körmeivel megérintette, a körme szúrt, s szikrákat vetett. Akkor, ahogy
                        visszanéz, ott van mellette Bethlen Gábor is, mint egy fiú, s tiltakozik
                        mérgesen az ördög pénze ellen. Egy írást nyújtott feléje, s ahogy a körmével
                        áthúzta a papírt, az lángot vetett, s ő megdöbbenve konstatálta, hogy ez is
                        ördög. A szíve szorult ebben az ördöngös társaságban, s a teste tele volt
                        égéssel, sebbel s fájással...</p>
					<p>Akkor valami felfordulás lett, s rászakadt a ház, vagy mi történt, s egy
                        ördögfióka rugdosni kezdte az oldalát. Azt hitte, most rögtön viszik a
                        pokolba, s rettentő ijedtség vett erőt rajta, de akkor felnyitotta a szemét,
                        s látta, lassan eszmélve rá, hogy a pásztorkunyhóban van s egy pucér
                        kisbojtár rugdossa s kiabálja, hogy:</p>
					<p>- Hé, héééé, falni!</p>
					<p>Felült. S maga elé meredt. Nyújtózkodott s vakaródzott. Hol az isten
                        haragjában nem csavarog el az ember...</p>
					<p>Látta, hogy lóg a bogrács, s benne jó szagú étel, sült malachús... Miféle
                        vademberek laknak ezen a tájon!... Az udvariasságról ugyan kevés fogalmuk
                        van...</p>
					<p>Bejött a számadó gazda, s aggodalmas arccal mondta, mintha csak folytatná a
                        megkezdett beszélgetést.</p>
					<p>- Nyől.</p>
					<p>- Mi?</p>
					<p>- A víz.</p>
					<p>- Miféle víz?</p>
					<p>- Gyün.</p>
					<p>- Honnan?</p>
					<p>- Az ár.</p>
					<p>Eltűnődött. Nem tudta, hol vannak, miféle árvíz, s mint hegyi ember azt sem
                        tudta, mi az árvíz.</p>
					<p>Még egy ember jött be, úgy látszik a gazda helyettese. Ez is olyan
                        szűkbeszédű volt. Ennek se jutott eszébe valami köszöntésre gondolni, úgy
                        vette az idegent, mintha mindig itt lett volna. Ez is olyan csontos
                        vasember, fekete, komoly férfi volt.</p>
					<p>Leültek enni.</p>
					<p>Csak ők hárman, a nagy bogrács húshoz, amely csak úgy pezsgett és párolgott.
                        Mindenki elővette a kést s enni kezdett. A pásztorok a tarisznyából vették
                        az evőszerszámot, mert nem volt csizmájuk, csak rossz bocskoruk.</p>
					<p>Körülnézett, valami kenyér után. Kóstolta a húst, hiányzott belőle a só.</p>
					<p>- Sót nem használnak kentek? - kérdezte.</p>
					<p>- Nem.</p>
					<p>- Miért?</p>
					<p>- Nincs.</p>
					<p>Tovább hallgattak. Akkor azt mondta:</p>
					<p>- Hát kenyeret?</p>
					<p>- Asse.</p>
					<p>- Mér?</p>
					<p>- A sincs.</p>
					<p>- Hát mit esznek?</p>
					<p>- Húst.</p>
					<p>- De hozzá?</p>
					<p>- Hun ezt, hun azt.</p>
					<p>- Mit?</p>
					<p>- Sulymot... Böngyőt.</p>
					<p>- Mi az?</p>
					<p>- Hozzál.</p>
					<p>Evvel a kisbojtár, aki csak a sarokban ült s csorgó nyállal nézte az emberek
                        ételét, mint egy kuvasz, aki sorára vár, felugrott s kiszaladt.</p>
					<p>- Asszony? - kérdezte Simoni, már ő maga is oly kurtán, mint azok.</p>
					<p>- Nincs.</p>
					<p>- Mér?</p>
					<p>- Ide?</p>
					<p>- Az asszony mindenütt jó.</p>
					<p>- Nincs.</p>
					<p>- Soha?</p>
					<p>- Télen.</p>
					<p>- Hol?</p>
					<p>- Bent a falukon.</p>
					<p>- Feleség?</p>
					<p>- Nem.</p>
					<p>- Hát?</p>
					<p>- Nőstíny.</p>
					<p>- Maguk nem házasodnak meg?</p>
					<p>- Minek.</p>
					<p>- Hogy legyen család, legyen élet, gyerek.</p>
					<p>- Minek?</p>
					<p>- Hogy legyen mirül gondoskodni. Hogy legyen mit szeretni.</p>
					<p>- Itt a barom.</p>
					<p>- A barom?</p>
					<p>- A barom.</p>
					<p>- Azt lehet szeretni?</p>
					<p>- Lehet, de bottal.</p>
					<p>- Mért?</p>
					<p>- Mert marha.</p>
					<p>Kicsit nevettek.</p>
					<p>Akkor jött a kisbojtár, s hozott két tarisznya valamit. Az egyikben főtt
                        sulyom volt, Simoni ilyet még sose látott; nem terem a hegyekben, csak a
                        síksági lápokon. Nézte az apró, tüskés gubicsokat. A fiatalabb pásztor fogta
                        a kis görbe bicsakot s kettémetszette. Odanyújtotta.</p>
					<p>Fogta, megszagolta, szaga jó. Mikor látta, hogy eszik, beleharapott. Jó volt.
                        Olyan ízű, mint a főtt gesztenye. Nagyon jó.</p>
					<p>- És ez?</p>
					<p>- Böngyő.</p>
					<p>S belemarkolt a pásztor. Az apró, fehér gubót megsodorta s lecsavarta róla a
                        felső háncsát s bekapta.</p>
					<p>Ő is megpróbálta, de utálattal köpte ki. Mocsárízű volt s kesernyés. Mintha
                        nyers füvet rágna. Sást.</p>
					<p>- Az jó - mutatott a tüskés fekete sulyomra.</p>
					<p>Nevettek.</p>
					<p>- Ez jobb. Ez a kenyér. De jobb.</p>
					<p>Már inkább csak húst evett magában. Azok jóízűen rágták a gyökeret. Nézte.
                        Ráismert, hogy ez az, amit este a legény a disznótúrásból szedett.</p>
					<p>- Mondja ke, gazda, mért járnak itt ezek pucéron?</p>
					<p>- Kímílik.</p>
					<p>- Mit?</p>
					<p>- A vászonynéműt.</p>
					<p>- Olyan kevés van?</p>
					<p>- Mindenkinek van egy.</p>
					<p>- Egy?</p>
					<p>- Egy őtő.</p>
					<p>- Több nincs?</p>
					<p>- Mineka.</p>
					<p>- Kimosni.</p>
					<p>- Á.</p>
					<p>- Sose mossák?</p>
					<p>- Zsírba.</p>
					<p>- Hogy?</p>
					<p>- Mikor új, béavatjuk jó avas zsírba. Akkor ojan lesz, mint a bűr. Eltart a,
                        isten tudja meddig. Egy kis kímilettel.</p>
					<p>Ő csak nézte ezeket az embereket, ahogy itt élnek, egészségben, erőben,
                        asszony s étel és ruha nélkül.</p>
					<p>- Vallás? - mondta egyszerre nekik.</p>
					<p>- Mi a?</p>
					<p>- Mi a vallásuk?</p>
					<p>- Vallás?</p>
					<p>- Hit?... Mit hisznek?... Keresztények vagy eretnekek?</p>
					<p>- Mineka?</p>
					<p>- Hát az Isten... istent hinni... imádni...</p>
					<p>Az emberek hallgattak, s csak néztek.</p>
					<p>- Mikor láttak papot?</p>
					<p>- Papot?... Mija? eszik azt vagy isszák?</p>
					<p>- Hát maguk nincsenek megkeresztelve?</p>
					<p>- Ki hogy... Az a fekete ember, amék kendet megmarkolászta, mikor gyütt, az
                        az ördög fia.</p>
					<p>- Az ördögé?</p>
					<p>- Váltott gyerek... Csajbókos... De a baromhó jól ért...</p>
					<p>- Persze, ide nem jön pap... - tűnődött Simoni.</p>
					<p>- Én láttam egyet gyerekkoromba - mondta a kisszámadó... - Nagyon cifra vót,
                        de a jóisten akárhová tegye a nyelvit, nem tudom mit s mit énekelt, de nem
                        értett abbul senki egy ígét se.</p>
					<p>- Deákul - mondta Simoni.</p>
					<p>- Ammi?</p>
					<p>- Krisztus urunk... Krisztus urunkat dicsérte.</p>
					<p>- Mán nem tudom, dícsérte é vagy szidta, mert nem értett abbul senki emberfia
                        egy hangot se.</p>
					<p>Simoni hallgatott.</p>
					<p>- Hát Krisztus urunk gyiák vót?</p>
					<p>- Nem.</p>
					<p>- Tán nem is tudott gyiákul!</p>
					<p>- Nem - mondta meggyőződéssel Simoni.</p>
					<p>- Nohát akkor Krisztus urunk se értette, hogy mit miskurált a pap. Mer én
                        amondó vagyok, hogy Krisztus urunk feltámadott, de hogy hótta után tanuljon
                        meg gyiákul, azt nem hiszem.</p>
					<p>Simoni ebben az eretnekség hangját kezdte felismerni.</p>
					<p>- Hát prédikátort láttak? - kérdezte.</p>
					<p>- Prédikátort?... aztat igen.</p>
					<p>- Hun.</p>
					<p>- A van most mindenütt. Gyünnek az ingyen kenyírre.</p>
					<p>- Ingyen kenyér?</p>
					<p>- Há persze. Nem kell nekik érte dógozni. Beszél. Ugat. Ugatni lehet.</p>
					<p>Simoniban most valami furcsa érzés volt: neki, aki a prédikátorok ellenfele
                        volt, ez a mély megvetés nem tetszett. Úgy érezte, hogy ez szemben volt
                        mindennel, ami előtte becses...</p>
					<p>El is hallgatott s gondolkodott. Nézte ezeket a vad embereket, ahogy esznek,
                        gyúrják magukba a kövér húsdarabokat, s nyers mocsári gumót hozzá.
                        Vademberek ezek. Vadállatok.</p>
					<p>Van egy másfajta, egy más világ.</p>
					<p>S mégis valamennyi olyan volt, mintha egy született uraság volna. Milyen
                        gőgösen s egyenesen ülnek, s hogy hallgatnak. Nem izgatja őket az, hogy
                        idegen ember s úr van jelen. Nem kíváncsiak rá, egyetlen kérdést nem
                        tesznek fel neki. Jött s megy. Az ő dolga.</p>
					<p>Annyira, hogy benne nem maradt meg a szó. Valahogy úgy érezte, hogy
                        kötelessége megmondani, ha ő megkérdezte őket...</p>
					<p>- A hajdúfődre megyek... De eltévedtem... Nem tudom az utat.</p>
					<p>Nem felelt ott senki.</p>
					<p>- Nem vóna itt egy legény, aki elvezethetne?</p>
					<p>Hallgatás.</p>
					<p>- Olyan ajándékot kapna tüllem... Tallért...</p>
					<p>Csönd.</p>
					<p>- S nem is egyet.</p>
					<p>Még nagyobb csönd.</p>
					<p>- Nem sajnálnék kettőt, hármat... Katonákat akarok ott lelni... Az erdélyi
                        fejedelemnek... öt pengő egy gyalogos, hét egy lovas...</p>
					<p>Itt beszélhetett.</p>
					<p>- Nem akarnak pénzt keresni?</p>
					<p>Megszólal a számadó:</p>
					<p>- Minek nekünk a píz uram... Nem is láttam pízt nem is tudom mióta...
                        Őrizgetni?...</p>
					<p>- Vásárolni rajta.</p>
					<p>- Mit?</p>
					<p>- Kenteknek is csak kell valami.</p>
					<p>- Mi?</p>
					<p>- Maguk is csak emberek, maguk is csak élnek. Valamiből hasznuknak kell
                        lenni.</p>
					<p>- Nem kell nekünk haszon. Ríti gulyásnak nem kell haszon.</p>
					<p>- Há magának semmije sincs?</p>
					<p>- Van.</p>
					<p>- Mi?</p>
					<p>- Baromjószágom van.</p>
					<p>- Mennyi.</p>
					<p>- Ekkevis.</p>
					<p>- Azt is szerezni kellett. Valami keresés kendnek is elkél. Hogy vigyáz
                        magára?</p>
					<p>- Én csak arra vigyázok, hogy mindig legyík annyi marhám, akibül a kár
                        kiteljík...</p>
					<p>- Hány darab marhája van?</p>
					<p>- Van vagy kétszáz.</p>
					<p>Erre Simoni hallgatott el.</p>
					<p>- Kétszáz?... Mit akar; az egy egész csorda...</p>
					<p>A számadó megszólalt:</p>
					<p>- Gulya.</p>
					<p>- Hát gulya.</p>
					<p>- Szűzgulya.</p>
					<p>- Oszt mit csinál vele?</p>
					<p>- Őrzöm... Uram... Vigyázok rá, hogy baja ne legyék...</p>
					<p>- Oszt felesége sincs?</p>
					<p>- Nincs.</p>
					<p>- Gyereke sincs?</p>
					<p>- A van.</p>
					<p>- Van?</p>
					<p>- Van vagy tizenhat.</p>
					<p>- Micsoda, gyereke?</p>
					<p>- Az.</p>
					<p>- Tizenhat gyerek?... Hát ha nincs felesége, hogy van gyereke?</p>
					<p>- Hát uram, a felesíget mink nem szeretjük, szilajok. Mer a csak baj. Akadék.
                        Mink itt vagyunk a mezőbe, rítbe. De azír az asszonyt szeretjük. A meg
                        minditig van. Kivált tavasszal. Így oszt gyerek is van.</p>
					<p>- S itt neveli a gyereket?</p>
					<p>- Mikor mán idevaló. Ez is az én fiam. Ez a kisbujtár. Meg még nígy. Az is az
                        én gyerekem, amék ketek ide hozta... Mer lássa, az ember csak abba bízik,
                        amit maga csinál.</p>
					<p>S ült komolyan, rendíthetetlen komolysággal.</p>
					<p>Simoninak, a felvidéki úrnak nagyon furcsa, nagyon idegen volt ez az
                        egész.</p>
					<p>Most a számadó felállott, felvette a nagy bőrsubát, s kiment.</p>
					<p>Utánament a másik ember is. Pedig ezt sajnálta, mert ennek oly beszédes,
                        mosolygó szeme volt, evvel jobban el lehetett volna beszélgetni.</p>
					<p>Ő is felállt s kiment, megnézni a lovát.</p>
					<p>Az ég alatt dermesztő volt már a hideg. Az ég csillagokkal tele, teleszórva,
                        mint vetéskor a szántás búzaszemmel. Megkereste a lovászát; az gondosan
                        lecsutakolta a lovakat, s a lovak ropogtatták a szénát, csak úgy a
                        szabadban. Megveregette a ló nyakát.</p>
					<p>- Szegény lovam - mondta -, bírod-e még? Így fagyoskodni az ég alatt ebben a
                        vad világban.</p>
					<p>Bizony ennek nem volt olyan hosszú szőre, mint a pásztorlovacskáknak, amelyek
                        oly bozontosak voltak, mint a medvék. Megfagyott a párájuk, s deresek, őszek
                        lettek.</p>
					<p>- Hogy bírjátok ezt a kutya hideget, itt egész télen - mondta egy álldogáló
                        legénynek.</p>
					<p>Az felnevetett.</p>
					<p>- Van enyhely.</p>
					<p>- Micsoda?</p>
					<p>- Melegítő.</p>
					<p>- Milyen?</p>
					<p>Az csak nevetett.</p>
					<p>- Hát ha má nagyon elgémberedik az ember, felveri fektibül a marhát, a
                        helyire fekszik. A jaó meleg.</p>
					<p>Ezeknek bizony nem kell pénz, ezeket nem lehet megvenni.</p>
					<p>Visszament a kunyhóba, mert úgy el volt törődve, aludni akart valamit. A
                        gyerek már bóbiskolt, de minduntalan felébredt, nádat vetett a tűzre, azután
                        már aludt is tovább.</p>
					<p>Ő is leheveredett a subára, s betakarózott a saját bundájával, s rögtön
                        elaludt, s csak akkor ébredt föl, mikor kint rettenetes kolompolást és
                        tülekedést hallott.</p>
					<p>Ijedten kiugrik a kunyhóból, s látja, hogy a gulyát verik.</p>
					<p>- Tila tee, tula tee.</p>
					<p>- Mi az?</p>
					<p>- Rajtunk a víz, uram, keresd a lovakat, mert meg vagyunk szorítva, ki kell
                        mennie a vízen, vagy itt pusztulunk.</p>
					<p>Hajnalodott, s iszonyú volt a hideg.</p>
					<p>Még visszagondolni is rettenetes volt erre a hajnalra.</p>
					<p>A jószág csak úgy ömlött, a gulyáslegények verték bottal s hosszú vastag
                        kötélostorokkal. Egy irányba hajtották, ezek igazán ismerték a helyet, mint
                        a vidra. A szegény jószág folyton hasig úszott a jeges vízben, a ló is alig
                        érte körömmel a földet.</p>
					<p>Órákig tartott, míg a tiszta partra értek.</p>
					<p>Ott aztán bevárták a reggelt.</p>
					<p>Ők szívesen továbbmentek volna, de meg sem tudtak mozdulni. Inkább
                        beszorultak hát az állatok közé, s a lovak reszketve szívták a tehenekből
                        gőzölgő meleget.</p>
					<p>Reggel volt, mikor messziről, a hajóról kiabált valaki. Egy fekete ember jött
                        a faluból, a gazda. Harmadmagával volt, s amint ideért, csúnyán
                        veszekedett.</p>
					<p>Szidta a számadót, mint a bokrot, hogy előre kellett volna látni a
                        veszedelmet s idejébe kimenteni a gulyát.</p>
					<p>A számadó hallgatott, mint aki bűnösnek érzi magát.</p>
					<p>- No, gyerönk, gyerönk tovább - ordított a gazda.</p>
					<p>- Hoá nagyuram - mondta a számadó.</p>
					<p>- Ráhajtani a csapásra.</p>
					<p>- De hoá az isten szerelmiér, ezt a fáradt, elszaggatott jószágot, mind
                        elviszi a víz.</p>
					<p>A gazda ott állott ridegen, még keményebben, mint ők, esküdözött, hogy csak a
                        városba érjenek, valamennyit vasra vereti, huszonnégyig vágatja, a fejüket
                        karóba szedeti.</p>
					<p>- Magad barmára tudtál vigyázni vén akasztófa - meredt a számadóra -, a
                        parton van? az enyimet az alsószigetsígbe hattad?... Hajtsd a barmot!</p>
					<p>A számadó, a mogorva vénember letérdepelt, fejét verte, sírt; hogy hagyja a
                        jószágot pihenni legalább délig, nem bírják a nagy vizet, életére esküdött,
                        hogy délben elviszi hiánytalanul, semmi baj nem lesz, nem lehet most
                        nekimenni, ő megy előre gázlót keresni a fiaival.</p>
					<p>A gazda nem törődött a beszéddel, egyre vadabbul őrjöngött.</p>
					<p>Most elnézték, amit a gulyások csináltak, ahogy felverték a sárbul, fektibül
                        a szegény állatokat s nekihajtották a nagy víznek, amerre a gazda
                        parancsolta. Simoninak az volt az érzése, mintha a gazda erőszakkal verné a
                        veszedelembe a csordát.</p>
					<p>Hosszú ideig, egy-két óra hosszáig csak ment, úgy ment a szarvas sereg a
                        nádason, bőgve, úszva, egymásra tolulva, tülekedve, lihegve.</p>
					<p>A kis borjak elmaradtak a sáron, s utánuk bégettek, míg el nem merültek. De
                        most már nem volt megállás, csak hajrá tovább.</p>
					<p>Egyszerre csak egy nagy áradatba értek, ahol úgy rohant a víz, jégtáblákkal,
                        de azon túl a száraz part intett.</p>
					<p>A katonák is sírtak dühökben, s féltek a vad ismeretlen veszedelemtől. Már
                        régen levetették a csizmát s nyakukban vitték a ruhát, a ló mellett úsztak,
                        serényükbe kapaszkodva.</p>
					<p>Most minden az isten ujján volt, az imádság tartotta őket.</p>
					<p>A gazda a hajón kísérte őket s az ökröket, kötélen vonta a vezérbikákat
                        magával.</p>
					<p>A lovak egyszer csak földet értek.</p>
					<p>Felkaptattak, remegve állottak lábukon s összedőltek, mint az agyagváz.</p>
					<p>Simoni visszanézett. Rettenetes volt látni, a szegény barmok nem bírtak
                        kijönni a szárazra, tízével, húszával merültek el a vízben, s az ár sodorta
                        őket lefelé, isten tudja hová.</p>
					<p>Az ég szürke volt, nagy köd, semerre sem lehetett látni.</p>
					<p>Déltájban, mikor összeszedték magukat, csak nézték, ahogy a számadó gulyás
                        élete kockáztatásával a hajóval harminc-negyven darabot kihozott a nagy
                        vízből. Csak diribdarabja maradt a gulyának.</p>
					<p>A gazda ott állott a hegyen.</p>
					<p>- No gulyás - azt mondja -, te felelsz ezér. Kétszáz marhád vót, fele se
                        telik ki a káromnak.</p>
					<p>A gulyás szeméből ömlött a könny.</p>
					<p>Egyszer csak odaállott Simoni elibe.</p>
					<p>- Jó uram - szólt -, elviszel-é?</p>
					<p>- Hová?</p>
					<p>- Hajdúnak.</p>
					<p>- Jössz?</p>
					<p>- Megyek uram... Mer itt má nincs keresnivalóm... Kétszáz darab lábasjószágom
                        van, de ennek a markábul egyet se láthatok többet... mehetek mán alá is, meg
                        fel is... Jó lesz mán a tallér...</p>
					<p>Próbált még utánuk nézni az elmerült teheneknek, de már csak egy darabot
                        tudott kihozni; tiszta volt a határ, valahol a gyékényben felfordult hassal
                        feküdt egy nagydarab állat...</p>
					<p>- Mán e csak a csíknak jó, meg a piócának.</p>
					<p>De azért ő maga nem ment el a Hajdúságra, ment a gazdával a városba, hát ha
                        még valami reménysége volna, de az ellen egy szava sem volt, hogy a legényei
                        közül négyen odaszállottak s velük mentek.</p>
					<p>De ez is, hogy a gazda ne lássa, csak úgy szökve, suttyomba...</p>
					<p>Megfordultak vissza Derecske felé, s ügettek a lucskos, jeges mezőn.</p>
					<p>Mikor harmadnap beértek a hajdúföldre, úgy emlékeztek az egészre, mint egy
                        lidérces veszett rossz álomra.</p>
					<p>- Katonát keresek az erdélyi fejedelem hadába - mondta az első falu
                        bírájának. - Kapok-e legényt?</p>
					<p>- Tízezeret uramék - mondta a bíró. - Ihhelhótt itt az egész világ.</p>
					<p>- Nohát akkor vigyenek Hadházra, Fekete Péter uramhoz.</p>
					<p>- Mit füzetsz?</p>
					<p>- Öt tallér a gyalogos, hét a lovas embör.</p>
					<p>- Mind felszállunk uram... Ó, de boldog idők, mikor Nagy Andorjás urammal
                        Erdély fődjin jártunk... Aranyország az, uram, van ott minden. Olyan az,
                        uram, mint a paradicsomkert...</p>
					<p>- Vótak-é itt császáriak?</p>
					<p>- Vónának még most is, de kuphicér csavargó nípsíg, három tallért adnak csak
                        egy emberfejír, lovas se kap többet ötnél. Meg azt se kapja meg, ismerjük,
                        mindig csak a rablásra szorítja a nímet a magyarságot.</p>
					<p>Szegényes kis falvak voltak ezek. A férfiak mind a piacon ácsorogtak sűrű
                        tömegben a bíró háza előtt. Soványak voltak, s kopottak s szakadtak, mert
                        ezek nemigen éltek földtúrásból, csak a hadivállalat volt a kenyerük.</p>
				</div>
				<div type="chapter">
					<head> [II]</head>
					<p>- Mit álmodtál, sógorné?</p>
					<p>A fiatal német nő kidörzsölte a szemét, s fehér fogaival nevetett, aztán
                        ásított, s azt mondta:</p>
					<p>- Gyümölccsel álmodtál, azt mondják, nem jó, egy nagy körtefát láttál, tele
                        volt gyönyörű körtékkel, de ahogy szakítottam róla, mind rothadt volt, mikor
                        hozzá nyúltál.</p>
					<p>A férfi elgondolkozott.</p>
					<p>A testvérére gondolt, Simoni Györgyre, aki isten tudja, hol jár mostan.
                        Kaptak egy üzenetet tőle a Hajdúságról, hogy ott jól megy a dolga, a
                        fejedelem, ha akarná, az egész hajdúság mind felülne mellette.</p>
					<p>- Vajjon hol van most az én Djördj - sóhajtott az asszonyka, s urának
                        testvérére nézett, aki apró komoly szemeivel kéken s aggódva nézett vissza
                        rá. Hogy hasonlítottak; csak az ura, az egy hatalmas nyílt ember, ez kisebb
                        s kurtább lelkű.</p>
					<p>- Nincs semmi baj - mondta a sógor, Simoni Andris -, nincs semmi baj. Én
                        ugyan mindig mondtam, hogy sokkal jobb lett vóna Bécsbe visszamenni, de hát
                        György erről hallani sem akart.</p>
					<p>- Mert ő akarta, hogy elvisz Erdélybe, mihelyt lehet.</p>
					<p>- Na igen, de lehet-é?... Az pedig biztos lett volna. Ott neked mindig jó
                        lett volna, mert ott a család, neki nem kellett volna a saját reményeire
                        gondolni, hanem a biztos bajokra, ami van.</p>
					<p>- Nincs semmi baj mondtál.</p>
					<p>- Jójó - mondta Andris, s megvakarta az állát.</p>
					<p>- Tudol valamibe? - kérdezte ijedten az asszony, aki mihelyt megijedt,
                        mingyárt nagyon elfelejtett magyarul.</p>
					<p>- Honnan tudnék, mit tudnék? ha tudnék is, mi az a biztos?... csak az ember
                        aggódik.</p>
					<p>- De nem, te valamit tudod.</p>
					<p>Andris habozásán a szerelmes asszony észrevette, hogy titkolnak előtte
                        valamit.</p>
					<p>- Semmi, szomszédunk, Szikszay uram, avval kedveskedett, hogy a nádornak egy
                        levelét elküldte nekem.</p>
					<p>- Mutassa, mutassa, jaj istenem, s nem szólik.</p>
					<p>- Nem szólik, hanem szólasz.</p>
					<p>- Mutassz a levelet, mert meghalik.</p>
					<p>Andris nevetett. Rossz fogai voltak, vékony hosszú fogak, barna tövűek és
                        lilás volt az ínye. De kedves volt, ahogy nevetett, s ritkuló haját, mely
                        elöl már kopaszos volt, s hátul vörhenyesen hullt vállára, kapargatta.</p>
					<p>- Én csak azt mondom, benne vagyunk a pácba.</p>
					<p>- Mit van pátz? - félt az asszony.</p>
					<p>- Itt a pác - s nevetve csapott a levélre, amely már a kezében volt. - Itt a
                        pác!</p>
					<p>Odaadta sógornőjének, de az egy betűt sem tudott belőle kitalálni, csak
                        nézte, ijedten nézte, nézte, s egyszerre csak felsikoltott.</p>
					<p>- No mi van ott, mi van ott. Úgy megijedtél, mintha farkast láttál volna.</p>
					<p>- Djördj - s rámutatott a levélben az ura nevére.</p>
					<p>András felnevetett.</p>
					<p>- Azér megleli. Megérzi, hogy hun a bibi.</p>
					<p>És soká nevetgélt az asszonyon olyan fölénnyel, mintha az egy gyermek vagy
                        egy kis macska volna. Csak azért, mert ő meg férfi. Hogy jön egy nő a
                        férfihoz. Mit ért egy nő a férfigondokbúl.</p>
					<p>- No csak nézzed, csak nézzed. Nem tudsz te abból egy árva krükköt se
                        kihámozni. - Ez a vén taknyos Szikszay akar engem megokosítani. Tudod te
                        milyen részeges csap az. Már reggel részeg, mint a disznó. Nincs két órája
                        egy napban, hogy észt lehessen nála lelni... Ennek ír levelet a nádor?... Jó
                        helyre ír... És ez átküldi a levelet nekem, hogy feleljek rá? Vadmarha. Ha
                        vóna kivel szóba állani.</p>
					<p>- Olvast, olvast - követelte az asszony.</p>
					<p>András nem sietett olvasni, mert maga se könnyen sillabizálta a nádor
                        betűit.</p>
					<p>Az kegyelmed levelét hozták nekem, akiből megértettem, hogy kegyelmednek az
                        én levelemet megadták...</p>
					<p>- No ez még semmi - tette hozzá, s duruzsolva folytatta:</p>
					<p>a vigyázásba amennyire lehet, semmit hátra nem hagyok, de ha az gonosz
                        emberek valamit akarnak indítani, mivel resistálnak, nem tudom... a
                        végbeliek elégtelenek, az vármegyék kedvetlenek, egyébféle segítségünk
                        messze vagyon...</p>
					<p>- Ezt úgy értsd - szakította meg önmagát az olvasásban -, nézd csak lelkem,
                        hogy ezek Kassán összeesküdtek, Pázmány és Thurzó főkapitány s mindenki ott
                        volt, s most már eltelt negyedik hónapja és semmi sincs. Ők akarnak valami
                        fundamentumosat csinálni. Haha. Ember kell ahhoz... Arra ment ki az egész,
                        hogy ezt a tulok Homonnayt kiforgassák a vagyonából, hogy az a fiskusra
                        szálljon... Nem lát át a szitán a bolond... Nem akarnak ezek háborút. Majd
                        Bécs egyszer kinyitja a zsebét, azt leshetik. Zavarosban halászni, azt igen.
                        A Homonnay-birtokokért nem adnék egy ütött taplót... Odaát már minden készen
                        van. És ha a nádor azt írja a levelében, hogy a vármegyék kedvetlenek, evvel
                        elég meg van mondva, nem?</p>
					<p>- Djördjöt olvasni - sürgette a nő.</p>
					<p>- Igen, igen.</p>
					<p>
                        Ami Homonnay uram s Radul vajda incselkedéseket illeti,
                            nekünk csak a szent békesség a törvényünk és parancsunk,
                            őfelségétől.
                    </p>
					<p>- Hát látod, ennyi az, amit harminc úr eldönt Kassába. Itt a tavasz, s
                        nincsen semmi. Már azóta mindennek készen kellene állani a harcra.</p>
					<p>- Djördjöt..</p>
					<p>- Igen, igen.</p>
					<p>
                        Tudja meg kegyelmed, mi van ama rossz Simoni Györggyel,
                            aki őfelsége mellől átállott a fejedelemhez, azt beszélik, hogy hadakat
                            fog a Hajdúságon Bethlennek, és még hozzá az én nevemben.
                    </p>
					<p>Az asszony dermedten hallgatott, a sógora tovább olvasott:</p>
					<p>Forgách uram írja, hogy Dóczy uram felment Prágába, megszerezni a
                        generálisságot, mert Forgách Zsigmond uram elbúcsúzott őfelségétől, látván
                        őfelsége kedvetlenségét hozzá... Ebből is értse kegyelmed, hogy amit az urak
                        indétottak, őfelsége nem hajlik rá. Ezért az Simoni ügyét tudja ki
                        kegyelmed, és nekem rögtön referáljon.</p>
					<p>Az asszony halottsápadtan ült s borzongott.</p>
					<p>- Azért mondom, hogy jobb lett volna Grácig meg se állani, s én nem is tudom,
                        mit tegyek.</p>
					<p>- Gott helf uns... - sóhajtott az asszony.</p>
					<p>- Gotthelf, gotthelf - de magunknak is jó lesz utánanézni.</p>
					<p>A fiatal asszony lehunyta a szemét és remegett. A sógora járkálni kezdett és
                        pattogott és okoskodott.</p>
					<p>- Erre a levélre mindenesetre azt válaszolom, hogy egy szó sem igaz az
                        egészből. Abból is láthatja a nádor urunk őnagysága, hogy a bátyám a
                        feleségét s házát, mindent, így védelem nélkül hagyott itt, csak maga
                        személyében távozott, s azt is azért, mert Homonnay uram Kassán bosszút
                        esküdött ellene. De ha nádor urunk salvus conductust ad s békességet tud
                        köztük teremteni, akkor ő abban a minutumban itt lesz...</p>
					<p>Az asszony nem szólt, csak hallgatott, mintha a hideg rázná.</p>
					<p>- Inkábad nem mond semmit te - mondta a sógorának -, minek kellett ezt
                        tudni.</p>
					<p>Simoni András elröstellte magát, nem bírt uralkodni a titkon s a sógornőt
                        beleavatta. Most bejött az öcskös, a legkisebb Simoni-fiú, aki a múlt
                        napokban elesett a jégen, s most nagy fájdalmakkal volt tele, megrepedt
                        kezeszára csontja, s ahogy szokás, a káplán s az udvarbíró együtt
                        befáslizták neki, s erősen megkötözték, de nem tudta semmire használni a
                        kezét. Mihálynak hívták, s szép, egyenes, kevésszavú fiú volt. Hatan voltak
                        testvérek, fiúk, a Simoniak, s nagyon szerették egymást, ezt a két öccsét
                        rendelte be György menekülése előtt a felesége oltalmára.</p>
					<p>Mihály nagyon haragos lett, ahogy látta, hogy a bátyja elmondta a dolgot.</p>
					<p>- Nem kellett volna, bátyám - mondta -, tud segíteni egy nőféle? Se segít, se
                        használ, csak sír.</p>
					<p>- De ezt meg kell beszélni - szólt Andris -, inkább nagyon is meg kell
                        beszélni, mert én most is amellett vagyok, hogy őtet el kell vinnünk
                        innen... Nono, én a Homonnayban nem bízok... Én nem vállalom, hogy
                        akármelyik nap rám jöjjön... Mi vagyunk itt hozzá a legközelebb, mihelyt
                        akármilyen dolog kezdődik, mingyárt a nyakunkon. S úgy el vagyunk itt dugva,
                        hogy sem híradással nem tudunk lemenni senkihez, sem segítséget nem
                        kaphatunk. Azt tehetik velünk azok a gazemberek, amit akarnak...</p>
					<p>- Hát jüjjenek - mondta elszántan Mihály.</p>
					<p>- No hiszen te mondhatod, hogy jöjjenek, mikor most is ki van törve a kezed.
                        Mit tudsz csinálni. Egy gyermek fellökhet. Nahát.</p>
					<p>Így tűnődtek s gyötrődtek, s nem tudtak mire dönteni. Andris a levelet mégis
                        megírta, a választ, mint jóakarójuknak, s arra kérte Szikszay uramat és
                        feleségét, hogy engedje meg, hogy a szegény s gyenge asszonyt hadd
                        küldhessék el hozzájuk, mint jó szomszédhoz, s házuknál lehessen, mert itt
                        magányosan s minden rokon és segítség nélkül, mint idegen nemzetbeli, nagyon
                        nem szíve szerint vagyon...</p>
					<p>Erre a levélre azonban nem jött válasz, hanem az az ember, aki a levelet a
                        hegyeken át elvitte, azt mesélte el az istállóban, hogy hallotta, mikor az
                        urak azt beszélték, hogy a Simoni-fiúk azért akarják az asszonyt elküldeni a
                        háztól, mert rablóvárat akarnak csinálni. Nem jó lesz az asszonyt kihozni
                        onnan, mert akkor ez lesz a fészke minden gonoszságnak. Andris elővette a
                        legényt, s pofonokkal vallatta, míg az teljesen bele nem zavarodott a
                        dologba.</p>
					<p>Már oly szép idők voltak, hogy ki lehetett küldeni a szántókat. A szelíd
                        domboldalakon ragyogott a napsugár, s a hegyek hajladoztak a téli heverés
                        után, mintha tagjaikat nyújtóztatnák.</p>
					<p>Ekkor történt, hogy egy napon három ember állott meg a kapu előtt.</p>
					<p>- A nádor őméltóságától - kiáltottak fel.</p>
					<p>Andris otthon volt, nem tudta mit csináljon.</p>
					<p>- Én nem eresztek be csak egy embert. Akkor majd meglátom, mit hoz. Ha jót
                        hoz, akkor nem bánom, de ha baj fenyeget, vigyázzatok.</p>
					<p>Mikor a kaput nyitották, hogy az ember bejöhessen, egyszerre csak a várárkok,
                        sáncok, a cserjék, mind megtelik emberekkel, s megrohanják a nyitott kaput,
                        s nem lehetett semmit tenni, elfoglalták.</p>
					<p>Andris csak nézte, sápadtan, hogy mi van itt. Most már azt sem merte, hogy
                        fegyverre keljen, mert ereje elégtelenségével számolt.</p>
					<p>- Hol a nádor őfelsége embere?</p>
					<p>- Jün - mondták vigyori elszántsággal a rablók.</p>
					<p>- Hol gyün?</p>
					<p>- Majd meglátjátok.</p>
					<p>S valóban jött is nemsokára. Síppal, dobbal s dalolással lovagolt be a kapun
                        Homonnay Gyurkó. Nyalkán volt öltözve, s jókedvű volt.</p>
					<p>- Vizitába jöttem a szép asszonyhoz - mondta.</p>
					<p> Az asszony iszonyodva nézett ki az ablakon, most úgy félt attól a vidám
                        fiatal legénytől, aki a lovát táncoltatta az udvar kövein.</p>
					<p>Andris felment hozzá s azt mondta:</p>
					<p>- Mán csak mutass neki jó képet, hatalmában vagyunk.</p>
					<p>Homonnay állította, hogy a világon semmi rossz szándéka nincs, csak
                        keresztülutazik errefelé, mert most indul hadakkal az Alföldre, s első
                        vizitje a szépasszonynak szólt.</p>
					<p>- Urad komisz vala - mondta -, de téged, húgám, nem felejtelek el. Azt
                        kérdezted tőlem, olyan bátor legény vagyok, hogy fejedelemségre megyek? Hát
                        meg akartam mutatni magamat.</p>
					<p>Abban a teremben terítettek hármasban, ahol akkor este voltak. Olyan volt,
                        mintha semmi sem volna, játékos, kedves együttlét, csak a lelkek mélyén volt
                        sötét érzés.</p>
					<p>A macska az asszony ölébe furakodott, s lassan dorombolt.</p>
					<p>- Még mindig szereted a cicát? - kérdezte Homonnay.</p>
					<p>- Szeretek.</p>
					<p>- Mit szeretsz ezen a hízelkedőn?</p>
					<p>- Kedves.</p>
					<p>- Én nem szeretem.</p>
					<p>- Hogy lehet az?</p>
					<p>- Én a tigrist szeretem és az oroszlánt.</p>
					<p>Az asszony nevetett.</p>
					<p>- Mért szeret az?</p>
					<p>- Miért?... azért, mert szeretem az erőt és a bátorságot, a nyíltságot és az
                        őszinteséget. Mert magyar vagyok, s a magyar a puszták fia, keletről hozta
                        magával a nagyszerű tulajdonságokat. Mi csupa egyenesség vagyunk, és
                        szikrázik a vérünk, mint az acél, ha a kovához ütődik.</p>
					<p>Az asszony nevetett.</p>
					<p>- Mit nevet?</p>
					<p>- Semmit, csak nevettem.</p>
					<p>- Ne nevessen, maguk németek nem tudják megérteni a magyart. Maguk olyan
                        nagycsontúak s szűklelkűek. Maguk csak a hasznot nézik, és kiszámítják, hogy
                        mi mire jó. Én ismerem a németeket, az mind összecsukott szemmel néz, s
                        megszámlálja, hogy mit lehet s mit szabad. Mi magyarok nyíltan és bátran
                        szaladunk a lelkünk után. Nem sokat számláljuk, hogy jóra megy-e vagy nem,
                        amit az Isten a lelkünkbe iktatott, annak engedelmeskedünk. Jobb volna, ha
                        mi is megtanulnánk egy kicsit számot vetni a jövendővel, de ha nem megy a
                        vérünkbe. Mi nem tudunk egyszerre előre s a hátunk megé is nézni, mi csak
                        előre nézünk, és ahogy a vér parancsolja, úgy rohanunk, akár jó, akár rossz
                        lesz belőle.</p>
					<p>Az asszony nézte, s mosolygott a fiatal férfin, aki úgy pompázott előtte
                        fajtájának dicsekvésével, mintha védekezne, mintha le akarna mosni magáról
                        valamit. Talán éppen azt, hogy itt van.</p>
					<p>- Nézze, Homoni, azt mondják, hogy maga lekötötte szerződéssel a fiskusnak
                        minden birtokát.</p>
					<p>- Azt mondják?... Hát hadd mondják... Talán igazat is mondanak... De az én
                        lelkem tiszta... Mondja, mit kívánjak én egy Bécsben s Prágában ülő
                        némettől, ettől a vén Mathiastól... Mátyás ez?... fene... Egy sült német,
                        podagrás, beteges, setét szemű s fakó arcú. Hogy lelkesítsem én fel arra,
                        hogy a magyar tüzet megérezze. Voltam nála, s szemben állottam vele és
                        szégyelltem magam... Nálunk egész jó híre volt ennek az embernek, mert
                        tetszett nekünk az, hogy megostromolta a bátyját, Rudolfus császárt, s
                        elvette tőle a hatalmat. De ez is... Tudja, ha egy magyar ember csinálta
                        volna, másképp ment volna... De ezt egy vén érsek csinálta, ez a Khlesl, a
                        tímár fia, aki eljutott a bécsi érseki székbe, s most a kezében van minden
                        hatalom, az egész birodalomban... Ez kiszámította, hogy a szegény öreg,
                        beteg, agyalágyult császárral már semmit se lehet csinálni, s kellett neki
                        ez a másik magával is jótehetetlen császár, aki csak egy pictus masculus,
                        festett kép, akinek a színe alatt ő cselekedhet. De nem soká tart ez a
                        dolog, jön az új császár.</p>
					<p>A Ferdinandus. Tudja, asszonykám, ez nekünk való, magyaroknak. Milyen kár,
                        hogy az Isten nem magyarnak teremtette, mert akkor tökéletes volna. Így
                        félek tőle... Nézze, én katolikus vagyok, azt hiszem, katolikusabb, mint
                        sokan, akik prédikálják a hitet, de a kutya istenit, magyar vagyok
                        elsősorban. Ezek inkább pápisták. Nincs se honjuk, se hazájuk. Ferdinánd
                        megesküdött, hogy az országban soha más vallásút nem fog tűrni, csak a pápa
                        hitén levőt. Hisz ez jó. Minek a sok vallás és felekezet. De a
                        magyarságomhoz ne nyúljanak... csak én attól félek, hogy jaj nekünk
                        magyaroknak, ha a religiót, a vallást hánytorgatják, mert mi isszuk meg a
                        levét, magyarok. Mert Ferdinandus egy szót se tud magyarul, Rudolfus se
                        tudott, Mathias legalább megtette, hogy felvette a koronázásra a magyar
                        mentét és kócsagos kalapot és zagyvált egy kicsit magyarul. Olyan fejedelem
                        kell, aki katolikus, de magyar. Mert ha a fejedelem protestáns, akkor az nem
                        ér semmit, az nem tudja egyesíteni a magyarságot: de egy katolikus magyar
                        alatt egyformán harcolnának a magyarok, akármilyen istent imádnak is.
                        Bethlen Gábriel, ez a hamuszürke ember?... Hát el lehet azt képzelni, hogy
                        egy ilyen senki fia össze tudja fogni a magyarok erejét... Keleti nép
                        vagyunk, nekünk nagy név kell és pompa, ragyogás, hogy csillogjon a
                        gyémánt... A mi kedves kövünk a rubint, mert az vörös, mint a vér, és
                        szikrázik, mint a napsugár. Lássa, én csak kibontottam a zászlót, s mily
                        lelkesen esküdtek fel rá... Mert mindent tud a magyar... Nem látta, hogy
                        milyen remekül jöttünk ma ide bé... Nem kellett hozzá se ostrom, se vér, se
                        harc: egy-kettő bent voltunk a kapun... A magyar katona, az olyan, mint a
                        hiúz, s ha kell, olyan mint a nemes mén, vagy a farkas, a medve, az
                        oroszlán: mindent tud a magyar. Még a janicsárok is abból élnek, ha a magyar
                        gyerekeket lopják, s maguknak nevelik, mert csak az ad erőt és lelkesedést
                        abban a szedett-vedett tömegben.</p>
					<p>Az arca kipirult, s egyre több bort ivott.</p>
					<p>Simoni András hallgatott. Csupa olyat mondott Homonnay, amit ő is csak
                        helyeselni tudott, de valami visszatartotta: félt. Nem lehetett volna
                        megmondani, mitől félt, de a szíve szorult, s nem tudta, most mi fog
                        következni.</p>
					<p>- Csak ez az egy kis Magyarország van a világon - mondta tovább lelkesen
                        Homonnay -, Erdély egyik fele, s mi vagyunk a másik fele, mert mit beszéljek
                        a török alatt senyvedő magyarok földjéről, hisz ők szegények itt vagynak,
                        csak épp a föld és a jobbágyuk maradott odaát. Mert mi vagyunk magyarok, a
                        főrendek és élin valók, s mi itt többen vagyunk, mint az erdélyiek. Most
                        aztán el kell nézni, hogy a szultán milyen fondorsággal megy beljebb s egyre
                        beljebb had s háború nélkül, mert azt mi régen tudjuk, hogy nincs neki
                        többet ereje semmiféle háborúra. Döglött állat ez a fenevad, s most ő tesz
                        Erdélynek fejedelmet. Hova jutunk?... Óh, csak a szívemet tudnám adni, hogy
                        csak egyszer üljenek fel a magyarok, úgy omlana le a félhold, mint a Jerikó
                        falai. De az embernek meg kell dühödni, hogy nincs itt két magyar ember, aki
                        egyetért...</p>
					<p>- Hát igen, nekem se kicsinyem, se nagyom, én kockára vetettem mindenemet, én
                        kiszállok, mint a hegyi sas, és vagy velem jönnek az egész világ magyarjai,
                        vagy egye meg a fene az egész világot...</p>
					<p>- Én csak egy szót mondok erre, Homonnay uram - mondta most belesápadva a
                        szavának fontosságába Simoni András -, azt, hogy itt volt egypár napok előtt
                        egy levél, amit a nádor urunk írt Szikszay Pálnak, s amit Szikszay uram,
                        mint jóakaró, elküldött nekem, hogy mit felelek rá a bátyám felől... Hogy a
                        bátyámról mit s mit nem írtak, az nem tartozik ide, de benne volt egy szó,
                        az a szó, hogy: “Homonnay uram incselkedése...”, így volt: “az mi Homonnay
                        uram incselkedésit illeti...”</p>
					<p>Homonnay elfeketedett a fejébe tóduló vértől.</p>
					<p>- Thurzó uram mondja? a beszáradt, podagrás vénember, aki a felesége szájával
                        él?... Ez a setét kálomista?... Hát mi dolog ez, Simoni uram? kereszténység
                        ez? magyarság ez? ez az én böcsületem? és hazámhoz s nemzetemhez való
                        igazságom?... Hogy mikor hitemet, lelkemet, minden vagyonomat kockára
                        teszem, akkor jüjjenek s így nyakomat messék?... Mit tegyek?... én nem
                        bánom, én a kardot kivontam, s a kivont kard nem megy vissza a hüvelyébe!...
                        Majd ha meg fogja látni Thurzó uram, hogy lángban van az egész ország, és
                        velem jönnek a bihariak s a rendek Szatmártul Posonig minden igaz magyar -
                        arra nem sokat adok, hogy ő mit szól -, majd ő másképpen beszél, ha látja az
                        új dolgokat.</p>
					<p>Felugrott, s végigment a szobán.</p>
					<p>- Erre kell nekem Erdély - s kardjával verte a deszkát -, mert itt ebben az
                        országocskában két embert nem lehet összehozni, mert ha egyik sarokban három
                        magyar pápisál, a másik sarokban kettő mingyárt protestál...</p>
					<p>- Erre kell nekem Erdély, mert ott csak egy van... mert mondom, inkább leszek
                        Erdélyben kálomistává, mint szétszakgatni engedjem magamat itt... Az istenit
                        annak a vallásnak!... valaki jön s kiáll, hogy íme én vagyok itt!...
                        nézzetek rám! Mátyás óta, a nagy Mátyás király óta senki így oda nem állott
                        elibetek! Akkor nem az a kötelessége mindenkinek, aki magyar, akár pápista,
                        akár kálomista, akár szaracén, akár mi az isten haragja: ide mellém... Ha én
                        egyszer beleülök a fejedelmi székbe, akkor lesznek embereim, akikről tudom,
                        hogy hogy kik s mifélék... de itt... Látom én, mire mennek ezek a beszédek
                        és szavak: csak mindent alájavetni a német hatalomnak, mert onnan jön a pénz
                        és dicséret... Ajjasabbak ezek a setét kálomisták, mint minden pápista, mert
                        nekik mit kellessék tenni, hogy mégis kegyben maradjanak az udvarnál: azt
                        csak az ő lelkek tudja. Micsoda! ha a protestáns Thurzó jobban nem szolgálná
                        ki a császárt, mint egy katolikus, akkor megtűrnék-e azon a helyen, vagy
                        nincsen-e már a császárnak nótája, hogy annak szegje nyakát, akinek akarja?
                        De mért tegyen egy mozdulást is, ha itt van a jó szolga, aki talpát nyalja s
                        engedelmességre szoktatja a népét...</p>
					<p>A német asszony álmélkodva nézte ezt a fiatalembert, aki itt csattog s pattog
                        s mennydörög s úgy kitálalja minden gondolatát; nekik, akik mégis mintha
                        szemben állanának s idegenek volnának.</p>
					<p>De a politika a magyaroknál olyan gyújtó valami, hogy az rögtön lángra gyúl s
                        el nem alszik.</p>
					<p>- De hiszen kegyelmed is azt mondta az imént, Homonnay uram - szólt Simoni
                        András, akinek szintén kezdte a bor megnyitni a szavait -, hogy kész volna
                        protestánssá lenni újra Erdélyért.</p>
					<p>- Ördöggé is kész vagyok lennem, csak a magyarországiak szerencséjét
                        megtaláljam.</p>
					<p>- Ha kegyelmed kész hitet változtatni a haszonért, akkor kegyelmed is azok
                        számába akar lépni, akik...</p>
					<p>Homonnay nem várta végig, ordítva robbant fel.</p>
					<p>- Kegyelmedtől nem várok semmi tanácsot, Simoni - kiáltott rekedten -, egy
                        Simoni soha nem taníthat engemet.</p>
					<p>- Én nem akarom tanítani... - szabadkozott Andris megijedve.</p>
					<p>- Mert én a hazámnak hív fia vagyok, de ti kutyák vagytok s becstelenek, akik
                        csak örvösen járhattok, mint az ebek.</p>
					<p>- Jójó, hát mi ebek vagyunk s kutyák, ez helyes - mondta Simoni Andris, és a
                        szeme veresleni kezdett, de valami buta makacssággal egyre jobban
                        forszírozta a dolgot -, de kegyelmed is kész hitet változtatni a
                        haszonért.</p>
					<p>- Gazember, hazaáruló fajzat - üvöltött Homonnay -, te sápadt, te fakó, te
                        gyilkos.</p>
					<p>- Jó, én sápadt vagyok s fakó vagyok - mondta dermedt nevetéssel Simoni
                        Andris -, de ez mit változtat a dolgon; kegyelmed mondta, hogy kész a
                        fejedelemségért hitet is cserélni.</p>
					<p>Homonnay reszketett.</p>
					<p>Simoni a kardot tartotta, mintha érezné, hogy rögtön védekeznie kell.</p>
					<p>Berohantak az urak s tisztek, s közéjük vetették magukat, s karikába állottak
                        körülöttük.</p>
					<p>De Homonnay megijedt ettől a következménytől, s kezdett alábbhagyni.
                        Elfordult, kihevült arcát törülgette, nem bírta el, hogy felelősséggel
                        végezzen valamit s elhallgatott.</p>
					<p>Egy percig csönd lett, az asszony azt mondta:</p>
					<p>- Ne haragudjék kegyelmetek.</p>
					<p>Homonnay visszanézett, s az asszony lángoló arca valami oly különös szépségű
                        volt, hogy ebben a pillanatban megkívánta. Hirtelen megfordult vele a világ,
                        s az az érzése volt, hogy most vagy soha. Csinált dühvel támadt Simoni
                        Andrásra:</p>
					<p>- Kérjék bocsánatot, vagy darabokra metéltetlek.</p>
					<p>Simoni fakón s eltökélve állott.</p>
					<p>- Miért? de mit mondtam én s miért? Én nem sértettem senkit.</p>
					<p>- Kérjél bocsánatot!</p>
					<p>- Ha hibásnak érzem magam, szívesen, de hibátlan miért kérnék én
                        bocsánatot?</p>
					<p>- Térden! - kiáltotta Homonnay.</p>
					<p>Erre az emberei egyhangúan, fenyegető arccal rivalgották:</p>
					<p>- Térdre!</p>
					<p>Simoni körülnézett s halálra szántan.</p>
					<p>Most az öccse rohant be, felkötött fájós kezével.</p>
					<p>- Meggyalázott, megszégyenített - mondta vörösen Homonnay.</p>
					<p>- Mivel gyaláztam vón meg kegyelmedet, avval, hogy elismételtem a saját
                        szavát?... Ő mondta, hogy eretnekké is kész lenni a fejedelemsüveg kedvéért,
                        s hogy én ezt nem tudom elfelejteni, ezért órol rám.</p>
					<p>- Hazug pribék.</p>
					<p>- Hazug pribék lehetek, de hazug Simoni nem!</p>
					<p>Az öccse mellé állt, s kirántotta kardját bal kezével.</p>
					<p>- Orvul betörtetek várunkba, s most mesterséggel csináljátok?... Ti vagytok a
                        hazug pribékek.</p>
					<p>- Hallgass, hallgass - sikoltott az asszony.</p>
					<p>- Ki a hazug? kölyök - ordított egy öles ember a csoportból, Bakó, a hadnagy,
                        s hatalmas karjait felemelve, ököllel közeledett.</p>
					<p>- Mindenki hazudhat, de Simoni András nem.</p>
					<p>Kardok repültek ki. Homonnay szó nélkül visszahúzódott s hátravonult, mint
                        egy sértett, de igazságát nem féltő ember, s hagyta, hogy emberei elégtételt
                        vegyenek a rajta elkövetett dolgokért.</p>
					<p>Az asszony sikoltott. Közéjük vetette magát, s nem engedte, hogy Andráshoz
                        érjenek.</p>
					<p>Homonnay az ajtóban volt már, onnan visszafordult, s nézte őt:</p>
					<p>- Fogjátok csak - szólt a mellette álló másik hadnagyának, Zsennyei Pistának
                        -, zárjátok hálóházába, de vigyázz, hangja ne legyen.</p>
					<p>A fiú, aki lovászból lett tisztté az ura mellett, mert jó családból való
                        volt, de elszegényült, s a gazdája protekciójából haramja formán verekedte
                        fel magát, alattomos léptekkel kerülte meg a csoportot s az asszonyt
                        hátulról elkapta, kezét torkára szorította, s egy pillanat alatt bevonszolta
                        a mögötte levő ajtón.</p>
					<p>Erre a Simoniak ordítani kezdettek, s minden megfontolás nélkül nekitámadtak,
                        aki épp előttük állott.</p>
					<p>A rettenetes harcban és ordításban nem hallották, hogy a bereteszelt ajtó
                        megett a fiatalasszony sikoltott. De a Zsennyei értett a nőkhöz, s letiporta
                        s megtörte.</p>
					<p>Akkor otthagyta a nőt elterülve s egy haldokló nyöszörgő zokogásával.</p>
					<p>A másik szobában már csönd volt. Kinyitotta a vastolózárat s kinézett.
                        Odakint üres volt a terem; a lárma, ordítás távol hallatszott, a földön vér
                        volt tócsában s két legénye jött befelé.</p>
					<p>- Mi az Dukó - mondta nekik.</p>
					<p>- Levágták üket - mondta a katona.</p>
					<p>- Álljatok itt meg - míg utánuk megyek -, jól vigyázzatok - bent van az
                        asszony -, kárt ne tegyen magába.</p>
					<p>Elfutott, megnézni mi van.</p>
					<p>A két hajdú bement a szobába, az asszony feléledt, s őrülettel nézett
                        rájuk.</p>
					<p>Felsikoltott.</p>
					<p>Erre ezek rámentek.</p>
					<p>Már végeztek is, mikor visszajött a hadnagy Zsennyei.</p>
					<p>- Takarodjatok ki - mondta nekik s gyanakodva nézett körül. - Jelentsétek az
                        úrnak, hogy itt vagyok, s őrzöm az asszonyt.</p>
					<p>Az emberek elkullogtak.</p>
					<p>Nemsokára bejött Homonnay. A hadnagy sunyi alázatossággal húzódott ki.</p>
					<p>A nő felpillantott, s mikor meglátta Homonnayt, gyötrődve szólt:</p>
					<p>- Ritter... ah... lovag...</p>
					<p>De Homonnay szédült volt, s letérdelt mellé s csöndesen átölelte.</p>
					<p>De ez feliszonyodott, s arcába csapott, aztán egy fúria dühével karmolt,
                        harapott s vert, míg csak erőtlenül össze nem esett újra.</p>
					<p>Homonnay elvesztette a fejét, minden vére az agyába tódult, de ebben a
                        pillanatban vörös fény öntötte el a setét szobát:</p>
					<p>- Tűz! - ugrott fel, s az ablakhoz futott.</p>
					<p>A vár szemközti része lángokban égett.</p>
					<p>Fejetlenül kezdett futkosni a szobában, s nem lelte az ajtót. Végre föltépte
                        az ablakot, s leordított:</p>
					<p>- Héhó, emberek, emberek!</p>
					<p>- Rétóját - fent van az úr! - vonítottak a katonák. Már nem lehetett kimenni,
                        mert a szobák is mind égtek. Létrát támasztottak az ablakhoz, s ő
                        leereszkedett rajta. Mikor földet ért azt mondta:</p>
					<p>- Fent van az asszony, hozzátok le.</p>
					<p>Két legény felsietett a létrán, s nemsokára le is adták egymásnak a nőt, s
                        lehozták az udvarra. Ott valami bundát dobtak egy saroglyára, arra fektették
                        az ájult nőt s egy nagy katonaköpenyeget borítottak rá.</p>
					<p>A vörös ember, a várnagy állt ott. Homonnay parancsot adott.</p>
					<p>- Ezt rád bízom, vigyétek bé Homonnára, s úgy bánjatok vele, mint egy
                        galambbal.</p>
					<p>A vörös ember rápillantott az asszonyra, annak csapzott haja, s halottfehér
                        arca szinte élettelenül feküdt a saraglyán, a bundákon. Parancsolt. Sietve
                        fölvette a két legény a trágyahordó saraglyát s kivitte az égő udvarból.</p>
					<p>Homonnay utána nézett, aztán felpillantott a várra:</p>
					<p>- Én semmit sem csináltam - mondta hangosan -, Isten látja lelkemet, nem
                        tehetek rulla.</p>
					<p>De a lelke mélyén valami szorongás volt, a rettenetes Simoni Györgyre
                        gondolt, amint itt fogadta őt, a télen, ahogy legelőször lépett ebbe az
                        udvarba s fázósan húzta össze magán a köpenyt.</p>
					<p>A harcsabajszút látta hirtelen:</p>
					<p>- Jösszte vén.</p>
					<p>- Nó, nagyságos uram.</p>
					<p>- Simoni György úrnak megesmered-é az ábrázatját?</p>
					<p>- Még hóttomba is.</p>
					<p>- Meg kell neki halni... Megértetted... Ahun leled... Nemes telket kapsz
                        irette, szógám.</p>
					<p>A harcsabajszú szembe nézett, s azt mondta:</p>
					<p>- Iletemre esküszök, kegyelmes uram. Mer nagyon vitkes előttem: kikergetett
                        az iccakába...</p>
					<p>Homonnay fellélegzett.</p>
					<p>- Ez a háború - mondta, s felült elővezetett lovára, s kivágtatott az égő
                        várból.</p>
				</div>
				<div type="chapter">
					<head> [III]</head>
					<p>A nádor elővette a páriáló könyvet. Ez az a vastag kötet volt, melybe minden
                        levélnek mását beleíratta, ami kiment a kezeiből.</p>
					<p>Haragudott, mert a felség kancelláriáján, Bécsben rosszul olvasták és rosszul
                        idézték az ő utolsó levelét, amit a budai basa dolgáról írott. Odafel nagyon
                        könnyen veszik ezeket. Ott mindent semmibe vesznek, ami a magyar nemzetnek
                        kárára van. Megcsinálják a fiskus javára a nagy artikulust, hogy Homonnay
                        megindulhat Erdélyre, evvel felbosszantják a fenevadat, aki most már szerte
                        mindenütt a lábukba harapdos, a végeken mindenfelé becsap s rabol.</p>
					<p>Mintha nem is a felség hívei lennének, kiket megnyomorít, hanem idegenek s
                        ártalmasok.</p>
					<p>Ő mit tehet?... Mást nem, mint hogy letagadta az egészet, hogy elejét vegye a
                        hiábavaló veszekedésnek s ezt Bécsben semmire veszik. Mintha csakugyan így
                        is lenne.</p>
					<p>Elolvasta a budai basának szóló levelét, szóról szóra:</p>
					<p>Mi bethlenfalvi gróf Thurzó... stb...</p>
					<p>Tekintetes és nagyságos vitézlő úr, nekünk böcsületes szomszéd barátunk.</p>
					<p> Köszönetünknek utána minden hozzánk tartozó dologban tisztességes
                        barátságunkat ajánljuk Nagyságodnak és Istentől minden jót kívánunk. Az Ngod
                        becsületes levelét vettük és megértettük, mit ír Ngod Homonnay György uram
                        őkegyelmének Erdélyre és Ráduly vajda őnagyságának Havasalföldre való
                        igyekezetirül... Jó szomszéd úr barátom, értse meg, ez dolog, kiről ír
                        Nagyságod, minekünk idáig nyilván nem volt, semmit nem tudtunk ez ideig
                        efféle szándékokról. Azért ím mindjárást megírtuk őfelségének a mi kegyelmes
                        urunknak s császárunknak, hogy miben forogjon ez az állapot. Tudjuk, hogy
                        őfelsége módot talál benne, hogy az kegyelmes császártokkal vetett s
                        megerősített szent békesség szentül megtartassék, amire nekünk is szent
                        gondunk leszen, őfelsége után. Tartsa Isten Nagyságodat. Datum in Arce
                        nostra Bittse, die 10. Ngodnak jó szomszéd úr barátja Thurzó György.</p>
					<p>Az Aly basa levelét eredetiben s a saját válaszát másolatban akkor elküldötte
                        a Felségnek, bő magyarázattal, hogy vagy adjon hatalmat és segítséget a
                        Felség Homonnaynak, vagy hagyassa abba vele az egész mozgolódást. S erre azt
                        a választ kapta, mintha minden úgy lenne, amint ő írja, hogy “az egészről
                        valóban semmit se tudnának, s csak őrizzék a magyarok a szent békességet”.
                        Könnyű ezt mondani. Khlesl uram többet tud, s most úgy tesz, mintha ő lenne
                        a legártatlanabb az egészben.</p>
					<p>Huszonnégy órát gondolkodott, akkor levelet írt Kassába Forgách Zsigmond
                        főkapitánynak s erős rendelkezést, hogy azonnal jöttön jöjjön az urakkal,
                        Eszterházyval, az érsekújvári főkapitánnyal, Batthyányi ítélőmesterrel s
                        akik ország tanácsából megtalálhatók, mert ő maga sok betegsége miatt nem
                        mozdulhat, s itt rögtön szoros vizsgálat alá kell venni ezt az egész
                        komplexumot. De az urak is oly nehezen jók, hogy félő, csak füle botját sem
                        mozdítja egyik sem a hívásra, azért nekiült s apró gömbölyű, rendetlen
                        betűivel hozzáfogott őfelségének feltárni újra az egész dolgot.</p>
					<p>Sacratissima caesarea regiaque Majestas... etc...</p>
					<p>Ebben a levélben a legmélyebb tisztelettel, azzal az alázatteljes
                        királyhűséggel, amely a magyar urakat jellemezte, tárja fel, hogy mily
                        szerencsétlenséget jelent a magyar hazára a Homonnay hebehurgya
                        vállalkozása, amely csak arra volt jó, hogy az egész török határt egyszerre
                        megmozgósítsa. Nemcsak Budáról, de Egerből s Pécs várából egyformán
                        fenyegető hadüzenetet kapott. Az egész török vonal úgy lobbant fel, hogy nem
                        lehet egyebet gondolni, mint hogy régen várnak az alkalomra, hogy okuk
                        legyen betörni. Nem tréfa, ami itt kezdődik, s az egész Magyarországot
                        kockáztatja őfelsége, sőt ha arra gondolunk, hogy a baj nem jár magába,
                        akkor itt a veszedelem, hogy átterjed a betegség a többi tartományokra is.
                        Ezért tehát a legalázatosabban könyörög, hogy őfelsége legkegyelmesebben
                        rendelkezni méltóztassék, hogy Homonnay abbahagyja a békétlenséget, s ne
                        izgassa a fenevadat, mert abból csak szörnyű veszedelmek lesznek. Elég
                        máris, hogy némely csetepatékba kezdett a Bethlen-pártiakkal, aminek
                        következménye a Simoni-kastély felégetése, s a csatában, mint értesül, két
                        Simoni úrnak elesése.</p>
					<p>Mikor idáig ért, nagy robaj a másik szobában.</p>
					<p>- Béjöhetek-é, egyetlen uram? - kiáltott a felesége dörgő hangon - nem baj:
                        ha nem lehet, nem lehet; nem akarom zavarni kegyelmedet; írjon, csak írjon
                        kegyelmed, édes uram.</p>
					<p>S ezzel már bent is volt a szobában.</p>
					<p>Thurzó felnézett az írásból, s a szeme mosolygott.</p>
					<p>- Mi az, lelkem kis galambom?</p>
					<p>- Itt vannak az urak Kassáról, itt a főkapitány uram minden kíséretével, de
                        azért jövök be apjukikám, hogy kegyelmed magát ne zavartassa, kegyelmed csak
                        dolgozzon: írjon!</p>
					<p>S ezt úgy mondta, s hatalmas karját kinyújtotta, mint valami mennydörgő
                        arkangyal.</p>
					<p>- Írjon!...</p>
					<p>S a hangja barna volt, és harsogó, mint az egész lénye.</p>
					<p>Az ura hangosan felnevetett; már alighanem húsz éve élnek együtt, de soha nem
                        unja meg a Czobor Erzse eredetiségét s temperamentumát. Ez úgyis
                        ellenállhatatlan, mint a vihar, s olyan önfeláldozó, s olyan jó, mint a
                        tavaszi eső...</p>
					<p>- Nézzen csak, édes uram - én mindent tudok -, nagy urak, főurak... Felviszek
                        őket a második kontignációra... Inasbéli, tisztességbéli minden meglészen...
                        Podhrányicska már két nap óta be van öltözködve, s minden inassal kész a
                        gazdálkodásra, kegyelmednek avval semmi gondja, csak azért mondok, hogy ne
                        zavartasson magát a munkácskába... Főuraimék meg kapnak a maguk szobákat,
                        hogy port, utat lemossanak, valamit pihengessenek, aztán nagy szépen lészen
                        minden megjelenés... kegyelmednek evvel semmi baja...</p>
					<p>Thurzó nádor szórakozottan nézett a feleségére. Az asszonynak legfőbb gondja
                        az volt, hogy a várban oly ceremóniát tartson fenn, mint a császári udvarban
                        szokás. Ő maga is kedvelte ezt a méltóságos rendet, de most ebben a hadi
                        izgalmasságú időben éppen tűnődött, hogy feleségének azt a tanácsot adja,
                        hogy az urakat valamiképpen meg ne sértse vele, mert ezek katolikus főurak,
                        akik még megorrolnának. De még végig se gondolta, már nagy zaj és csentemper
                        volt... Az urak bizony nem engedelmeskedtek az udvarbíró Podrohányi
                        szíveskedésének, hanem követelték, hol a nádor őméltósága, s ahogy
                        megtudták, hogy a várnak földszinti termében vagyon, mert köszvényes lábai
                        miatt nem bír grádicsokat járni, úgy ahogy voltak, porosan és mocskosan már
                        be is törtek.</p>
					<p>- Hagyd csak őket útjokra - mondta a feleségének, s már akkor az urak ott is
                        voltak a második szobában, és jöttek befelé tódulva.</p>
					<p>Czobor Örzsének felakadt a szeme, s mit tegyen, háziasszonyi nyájas képet
                        vágott az illedelemtelenséghez, ahogy négy darab roppant hatalmas úriember
                        robbant be a házba.</p>
					<p>- Ó - kiáltotta el magát -, de itt is vannak az urakok.</p>
					<p>Forgách Zsigmond lépett be elsőnek, a főkapitány. Még felső mentéjét sem
                        vetette le s kardja csörömpölt a márványkockákon. Utána még magasabb férfi,
                        Eszterházy Miklós jött, “kora legszebb embere,” utána a mérhetetlen kövér
                        Batthyányi ítélőmester, s Lippay Imre, a kurucformájú nyalka barsi
                        alispán.</p>
					<p>A nádor felállott s elfelejtette köszvényét, úgy lépett elébük, s hatalmasan
                        kezet fogott uramékkal. Ujjai bizony pezsegtek a kézfogásoktól, mert
                        bütykeiben a köszvény nagyon meg volt dagadozva. De most nem jutott eszébe
                        sziszegni, adta kezét, hogy megmarkolásszák a vasemberek.</p>
					<p>- Isten hozta urakok - harsogott Czobor Örzse, s szintén kezet adott sorra
                        nekik. - No ez szép, s ez nagyon tiszteletes, hogy itt vagytok lelkeim. De
                        hol a kis menyecske, főméltóságú uram?... És a tied, nagyságos uram, a
                        drágaságos Dersffy Urzulácska?...</p>
					<p>Az urak nevettek, de a tekintetük vad volt, és fenyegető.</p>
					<p>- No, no - kiáltotta a háziasszony -, csak nem hoztok törököt a
                        hátatokon?...</p>
					<p>Erre új nevetés lett.</p>
					<p>- No az apjukikám, éppen dolgozik szegényem az ország dolgában... éppen
                        rendbe teszi ezt a szegény hazánkat...</p>
					<p>Vidáman néztek rá, s vidáman fogadták a szavait.</p>
					<p>- Csókoltatja méltóságodat, méltóságos asszonyom - mondta méltósággal Forgách
                        főkapitány -, az én kis feleségecském... bezony szíves édes-örömest jött
                        volna, mert ez a vár a legkedvesebb az egész hazába. Nincsen ilyen galambdúc
                        még egy... Most is elnéztem, ahogy béjöttünk, ez az olasz fokos udvar
                        valósággal megkápráztatja a szemet.</p>
					<p>Levetette magát egy nagy székbe a nádor jobbján, mire a nádor is leült, hogy
                        valamiképpen állva ne maradjon, nádor létére, mikor a vendége, aki utána
                        következik főgenerálisi rangjával, már ül.</p>
					<p>Eszterházy Miklós sem mulasztotta el, hogy dicsérő szót ne vessen a
                        palotára.</p>
					<p>- Úgy élnek itt, méltóságos asszonyom, mint a mennybeli angyalok ez mennybeli
                        szépségben.</p>
					<p>- Nono, de hiszen kegyelmetek fáradottak... ezek az én lusta pulya cselédeim
                        nem tudnak emberséget, s nem mutattanak szállást urakoknak.</p>
					<p>- Dehogynem tudnak - recsegte Batthyányi -, de első a haza.</p>
					<p>- No, üljetek le, s beszéljétek hát az hazát, míg én valamivel
                        gazdálkodhatok. Mingyárt idehozassam? vagy nem akarnátok a felső
                        kontignációkon tisztességben lenni?...</p>
					<p>- Nem, méltóságos asszonyom, már csak itt maradunk - hárította el Forgách
                        kapitány a nagy tisztességtételt.</p>
					<p>- Te most először vagy nálam, nagyságos uram - ölelte meg Czobor Erzsébet az
                        Eszterházy vállát -, de nem is eresztelek el, míg meg nem vallatlak...</p>
					<p>Eszterházy nevetett:</p>
					<p>- Szerencsémnek tartándom, méltóságos asszony.</p>
					<p>Mikor magukban maradtak, a nádor azonnal a dologra tért.</p>
					<p>- Örvendek, hogy ily készséggel és hamarsággal megtettétek kérésünket,
                        nagyságos uraim. Valóban nehéz időket értünk... Éppen a felségnek írom
                        felterjesztésemet a török gazsága miatt...</p>
					<p>Elmondta a budai basa levelét, az egésznek histórikumát. Az urak komoran
                        hallgatták. Legelőször Lippay Imre szólalt meg, mert ő maga éppen a
                        csatatérről jött. A hatvani és esztergomi bégek oly szemtelenek, hogy egész
                        Nagysallóig jöttek portyázni, s valami ezer főnyi embert fogtak s hajtottak
                        rabláncon, és számlálhatatlan sok marhát.</p>
					<p>Ez már oly felettébb való gazság, hogy emiatt mingyárt a Felséghez kell
                        személyesen követséget küldeni. Ilyet már évek óta nem merészeltek a
                        pogányok. Ő maga a lévai hadakkal útjukat vágta, meg is verte őket, de az
                        ebek oly hamar dolgoztak, hogy a rabokat már behajtották a megszállott
                        vidékekre, s azok már Esztergomban voltak szegények, mikor ő még a csatát
                        vitte. A marhákból sokat meg tudott szabadítani, de az embereket
                        elvesztették, mert éjjeleken jöttek, s amint megfogták a rabolt népet, már
                        vitték is őket saját haduknak megkisebbítésével. Férfiakat, s nőket és
                        gyermekeket. Istenre vannak hagyva, mert a végvárakban csak kevés
                        elégedetlen zsoldosság van, s németek sokan, akik aludni feküsznek le, ha a
                        fogolynép sírását hallják...</p>
					<p>- Ez így nem maradhat s ez bosszúért kiált az egekre.</p>
					<p>A nádor megdöbbenve hallgatott. Még ezt nem hallotta, ezt a rémhírt. De
                        kisebbekkel tele van az asztala, s szedi fel a leveleket, amiken jelentik,
                        hogy a Muraköztől kezdve egész a szécsényi határig, a törökség mindenütt
                        becsapkod és rabol s éget.</p>
					<p>S ily körülmények közt a felséggel Khlesl uram aláírat egy olyan parancsot,
                        hogy megmozdulni nem szabad és a háborúra okot adni mindenki fejének
                        veszedelme mellett tilos.</p>
					<p>- Egy ilyen rongy népség, silány csürhe - kiált bele Lippay Imre. - Mit tehet
                        egy szegény várkapitány?... Huszonhat hónapi zsolddal tartozom; a német
                        katonáknak semmit nem parancsolhatok, mert azt vetik, hogy nadrágjuk sincs,
                        s igazán ki van fenekük benne, oly rossz posztókat küld a kincstár, hogy fél
                        esztendeig se tart nekiek... Oly elkeseredés van, hogy azt mondják: “mit
                        bánják ők, ha mind török fogságba is viszik őket, ott se lesz rosszabb
                        dolguk, mint most vagyon...”</p>
					<p>- Ezt mondják? - kiáltott a főgenerális - ki volt az, aki ezt mondotta?...
                        Vasra és fővételre vele.</p>
					<p>- Igen, méltóságos uram, de ki veszi fejüket?... Úgy el vannak bizakodva, s a
                        föld népe még jobban retteg tőlük, mint a töröktől, mert a török enniek ád,
                        de a német elviszi a szájukból is az utolsó falatot.</p>
					<p>- Uraim, itt semmi várni való - szólt Eszterházy Miklós -, vállalkozom rá,
                        hogy ha a nádor urunk őméltósága meghatalmaz, én magam lóhalálába kész
                        vagyok Bécsbe menni, s a Felségnek jelentést tennem.</p>
					<p>- S azalatt Léva elesik - kiáltotta Lippay. - Nekem futton futva haza kell
                        mennem, mert ha nem vagyok otthon, Léva elvész.</p>
					<p>Egyszerre valamennyien beszéltek, s olyan kétségbeesetten s kiabálva, hogy
                        senki a másiknak szavát meg nem érthette.</p>
					<p>A nádor felvette asztaláról a nagy ezüst kolompot, s megrázta:</p>
					<p>- Urak... Nyugalom... Így sem magunkat, sem egymást meg nem érthetjük... Sic
                        porro tractatur de actione Homonnayense...</p>
					<p>- Homonnay... az egy országfutó bolond ficsúr. Felzavarta a hajdúkat, s mit
                        sem tett velük... Elszökött Lengyelbe, s ott most híre sincs, ott
                        lakodalmaz.</p>
					<p>Volt elég gondjuk s bajuk, hogy tűzben és lángban legyenek.</p>
					<p>Mikor újra mérhetetlen izgalom és veszekedés volt, nyíltak az ajtók; Czobor
                        Erzsébet megnyittatta az ajtókat s nagy asztalt hozatott be a szolgákkal. Az
                        asztalon mindenféle hideg étel volt felhalmozva, s italok kannákban s
                        korsókban.</p>
					<p>- Nem ölik olyan hamar az embert - harsogta -, egyetek urakok, mindjárt
                        tisztább lesz a fejetek.</p>
					<p>Ki-ki előszedte az asztali készségét a csizmaszárból, s kenyeret
                        kanyarintottak a kis kemény cipókból, s sonkát és sült húsokat vettek, kinek
                        mi ízlett. Az evés megcsillapította kicsit őket.</p>
					<p>Csak a nádor nem evett, mert neki semmi húst nem volt szabad most enni a
                        köszvénye miatt. De még más baja is kezdődött, mert véknyát kezdte fájlalni,
                        s tudta, hogy ez a veseköveket hozza. Izzadt a homloka, s kétségbeesetten
                        nézett maga elé. Ma megint szörnyű éjszakája lesz. Felesége észrevette
                        szenvedését, s még nála is jobban megijedt, s szidta magában az urakat, hogy
                        ezek hozták meg urának nyavalyáját.</p>
					<p>- Mi az lelkecském? Édes galambocskám?... Üsse kő a sok nyomorúságát, csak
                        kegyelmed szenvedi az szegény hazát. Most is főztek már megint. Hallottam
                        bizony, hogy Homonnay Gyurkó milyen ostobaságba fogott. Olyan nagy
                        brakhiummal menni rá egy tyúkfészekre. Nézze meg az ember. Ez a békesség
                        szeretete?... No de én ebbe nem szólalok, mert ha én egy szót szólok, abból
                        mingyárt országos pletyka lesz... De bizony Szikszay uramnak nem felejtem
                        el, hogy nem adott helyet egy szegény asszonynak... Milyen ijedtségeket
                        kellett neki kiállani szegénykének... Nohát: a Simoni György feleséginek!...
                        Én ugyan haragszok az urára, mért kellett neki Erdélybe szökni, jött volna
                        ide, jobban eligazítom a dolgát, mint tizenkét vajda Erdélyben... Felküldtem
                        volna postán Bécsbe, s ott boldogan él, mint a madár atyafiai közt... De
                        senkinek nincs esze, s nincs bizodalma, ez a baj... No, üljenek már le
                        kegyelmetek, mert mingyárt...</p>
					<p>Az urak nevettek, de mint akinek az orra vére foly.</p>
					<p>- Ejnye, de élhetetlen nép ez az én embereim - mondta a nagyasszony, s az
                        égettszeszes korsók után nézett. Amint egy percre kiment a szobából,
                        odasúgta a hátra maradt Lippay Imrének, aki kálvini volt:</p>
					<p>- Hallgatnak most a pápisták! Csak azért nem bánom a Simoni veszedelmét, mert
                        megmutatta a jó Isten, hogy az, aki a halottat eltemetni nem hagyá, íme mely
                        rövid időn belül maga is végveszedelemre jutott... No de ez hadd járja, itt
                        az órros, azért mégiscsak élni muszáj.</p>
					<p>Az urak keményen falatoztak, s a magyar ember olyan, hogy míg eszik,
                        hallgat.</p>
					<p>- Megmondom nektek, urakok - szólt a nádorné -, ezek az erdélyiek forgatnak s
                        pusztítanak ki minket mindenből.</p>
					<p>Az urak felnevettek, a nádorné okosakat mondott, de olyan hangon s oly furcsa
                        gesztusokkal, hogy nevetni kellett.</p>
					<p>- Nem is tudom, hogy mit akartok, urakok, hát hogy vélitek s képzelitek?
                        nincs egy emberséges katonátok! A végbeliek mind sírnak s jajgatnak, se
                        ruhájuk, se fegyverük, se fizetésük: ezekkel akarják megmenteni a
                        kereszténységet? szöktön-szöknek a várakból! Nem védők ma a katonák, hanem
                        foglyok a várakban! Jaj, az Isten megverte a magyart vaksággal, hozzátok be
                        csak a német katonaságot, no, de elébb vigyétek ki feleségeteket s
                        lányotokat a világból, s a marhát, de még a repülő galambot is...</p>
					<p>- Méltóságos asszonyunk jobban rebellizál - mondta nevetve Eszterházy -, mint
                        egy erdélyi.</p>
					<p>- Én rebellizálok, fiataluram! - támadt rá a nagyasszony. - Szégyelld magad,
                        majd fogsz még te is rebellizálni, ha annyi esztendőket megélsz, emlékezz a
                        szavamra, csak emlékezz meg, hogy Czobor Erzse megmondta: nem az rebellizál,
                        aki jól házasodik, és akkor már azt hiszi, most már mienk a világ? Az nem
                        rebellizál soha, aki fél, csak, aki azt hiszi, az övé mind a vízig
                        szárazon... Én nem rebellizálok, édes fiam, a nyolc lányommal rebellizáljak?
                        Nekem van mit féltenem! Én megmondom őfelségének magának, hogy ő is elég
                        öreg már hozzá, hogy okosan nézze a dolgokat, no hiszen nem; Matthiás
                        királyunk egy kedves, drága, jó királyunk, tele van a szíve jósággal és
                        szeretettel, isten őrizzen, hogy valaha a szemét behunyja, mert csak az ő
                        tekintélye és embersége tart bennünket a mai fiatalok dühöngő bátorsága
                        ellen. Nem akarom megélni azt az időt, hogy a császár helyére egy szeleverdi
                        fiatal kerüljön... No, Khlesl uram, azt elengedem, az Isten olyan bukást
                        adjon neki, amilyet érdemel, mert ő az egyetlen, aki ebbe az országba
                        bujtogat és minden rossznak a feje... Nem bánom én, kimondom, ezt az egész
                        rebelliót is mind az ő kezének tulajdonítom, mert ha ő nem lett volna
                        titokban sugdosó... Homonnay Gyurkónak kardot adni a kezébe?... Ennek a
                        fattyúnak, aki csak pár esztendeje ugrott be a farkasok közé farkasnak -
                        bánom is én, nem akarok sérteni, legyen: a bárányok közé báránynak, mert
                        apjának hitirül úgy fordult át a pápistaságra, ahogy a gyerek a mézért s
                        cukorért elmegy a szomszédba, ha az ő szüléjinek halálos ellensége is. Azt
                        mondja, ő cukrot akar, a cukor jó... Jaj, én csak egy buta asszonyi személy
                        vagyok, uraimék, de én megmondom nektek, hogy nem szabad ezt a szegény
                        országot megbolygatni, mert nagyon büdös lesz.</p>
					<p>Ezzel kifordult s elment.</p>
					<p>Az urak nevettek, de keserűen, mert a nádornénak nem lehetett ellentmondani,
                        olyan igazságokat vágott a fejükhöz, s amellett asszony volt, akinek több
                        szabad.</p>
					<p>Amellett valóban új csapásra terelte az egész dolgot, azzal, hogy Homonnay
                        praktikájára fordította elméjüket. Mert csakugyan mindnyájan tudták, hogy
                        Homonnay az oka mindennek. A török már évek óta csöndben élt.</p>
					<p>Bocskai hada óta, tehát immár öt esztendeje álló harci állapot van, s közben
                        a török s magyar várparancsnokok barátságos levelezésben voltak
                        egymással.</p>
					<p>- Megbolondított mindent ez a széllel bélelt kölyök - mondta a főgenerális. -
                        Még én magam taval két hadat is vittem Erdélyre, bejártam az egészet s ha
                        nem is adott Isten szerencsét, mégis minden török tudja Konstantinápolyban
                        is, hogy milyen haddal állottam ki... De most, hogy ez a fattyú elkezdett
                        rezgelődni, vérszemet kaptak, s most ők kezdik a szömtelenkedést...</p>
					<p>- S hol van ilyenkor a túróci prépost?... - mondta Thurzó György
                        alattomosan.</p>
					<p>- A túróci prépostnak most nagyobb baja van az országnál... Koadjutor akar
                        lenni a prímás mellett, cum jure successionis... azért jár Bécsben - szúrt
                        bele Eszterházy Miklós, aki nem szerette ezt a Pázmányt, mert paphoz nem
                        illően mindenbe bele akarta ártani magát. S őt leckézteti!</p>
					<p>- Ferenc bíboros nagybeteg. Félek, ha kinyúlik, nagy veszedelmünkre lesz a
                        túróci.</p>
					<p>- Homonnayt ő bizgatta fel Kassán - morgott Batthyányi.</p>
					<p>- Akkor most tiltsa el s csendesítse le - mert annyi bajt s veszedelmet
                        hozott, mint senki - morgott Eszterházy.</p>
					<p>- Vagy fegyverezze fel - szólt a nádor fájdalmasan, belső nyögései miatt -,
                        soha ily könnyen Erdélyt meg nem szerezheti a Felség... Ez az utolsó perc,
                        mert ha e Bethlent hagyják meggyükeresedni, soha ki nem vethetik, s még
                        fejünkre nől.</p>
					<p>- Bethlentől nem félek... Bethlent is török dugta be Erdélybe, az csak annyi,
                        mint egy bég a török kezében. Egy szandsákságnak adták neki Erdélyt, s ha
                        nem tetszik, úgy elcsapják, mint akármelyiket. Selyemzsinórt tartanak ott
                        minden bég s basa számára.</p>
					<p>- No de mit tegyen hát a felség Homonnayval? Szarvat adott neki, s most
                        visszavegye szavát?</p>
					<p>- Üsse el, s vegye el... Nem arra való, hogy ország bomoljon miatta... Tudok
                        tizenkettőt, aki odavalóbb nála, ha már hódítani akar a király. Mit nem
                        hiszek, mert szegény ő is beteg.</p>
					<p>- Mondják, egy évet se él - erősítette meg Battyányi is, aki pedig óvatosan
                        nézett Eszterházyra, aki gyanú alatt volt, hogy maga akarna Erdély
                        vajdaságába beülni. S ez nem volt rokonszenves, mert ezt a kis urat, aki
                        gyermekül itt nőtt a Kubinyiaknál, egy kis uracskánál, s egyebe nem volt egy
                        szál kardjánál, már nagyon is igenlették, hogy túlságosan felvitte az isten
                        a dolgát a házasságával.</p>
					<p>- Te ott Munkácsból vagy segítsége vagy ellensége lehetnél - mondta
                        Forgách.</p>
					<p>Eszterházy hallgatott. Ő már távolabbra gondolt Munkácsnál, azért törekedett
                        a Dunántúlra, hogy közelebb legyen a felséghez. Jó német volt, és a felesége
                        is csak a császári udvar felé vágyott, s félt a távoli Munkácstól... Persze,
                        ha a fejedelmi trónusra lehetne számítani...</p>
					<p>Lippay Imre, aki semmit sem tudott Eszterházy titkos gondolatairól, a török
                        veszedelemre gondolt, s azt mondta:</p>
					<p>- Ott ember kellenék a gátra... Majd meglátják a fő-fő urak, hogy a török
                        olyan, mint az eb, csak megkóstolja a ragadományt, s hogy viheti, majd még
                        vakmerőbb is lesz.</p>
					<p>- Bizony, most ember kellenék a gátra - ismételte Forgách, Eszterházyt
                        uszítva, mert ő maga szívesen belemenne, hogy Homonnay után Eszterházy
                        uradalmai is kockára kerüljenek. Meg volt győződve felőle, hogy egy
                        Eszterházy kevés ilyen vállalatra, de arra meg sok, hogy itt a felség körül
                        zavarokat csináljon, nem volna tehát rossz szabadulni tőle... - Miklós uram,
                        mit szólasz?</p>
					<p>- Én a szabad és szent magyar hazának igaz fia vagyok - állott most középre
                        Eszterházy - én nem érdemlem, hogy engem gyermeknek és haszontalannak
                        tekintsenek, és sem vért, sem pénzt nem sajnálok a haza dolgában, de én azt
                        mondom, hogy mindenki rebellis, aki nem ért egyet.</p>
					<p>Forgách Zsigmond megsimította a szakállát.</p>
					<p>- Én pedig még Szent Péter se vagyok, én tehát leköszönök a főkapitányságról,
                        mihelyt nem látom, hogy abban valamit használni tudjak.</p>
					<p>Eszterházy felállott, s az ablakig ment.</p>
					<p>- Mihelyt munkára kerül a sor - mondta Lippay Imre Eszterházynak. - Mert csak
                        addig szereti az atyus, amíg dísz és dicsőség, de kardot húzni... S most
                        visszajő a nagy Zrínyi és Dobó István keserves ideje.</p>
					<p>Eszterházy mélyen megbántva, s keserűen nézett ki az ablakon. Valóban, itt
                        nagyon nehéz valamit tenni, ebben az országban, mert itt mindenki csak enni
                        és inni akar, de áldozni és dolgozni senki. Óh, rettenetes magyar
                        közömbösség - mondta magában -, aki köztetek a közügyeknek adja magát, annak
                        vagy együtt kell üvölteni a tömeggel, vagy elpusztulhat a maga
                        bánatában.</p>
					<p>A nádor fájdalmai egyre jobban kísértettek. Még nem volt itt a görcs, de ő
                        már jól ismerte a jeleket. Ha véknyában ezt a szúró fájdalmat érezte,
                        emellett a lévaiak kétségbeesése is csak absztrakt nyomorúságnak tűnt fel,
                        hogy ezer embert hajtottak el a törökök rabláncon.</p>
					<p>Jól ismerte az urakat. Tudta, hogy Forgách éppen úgy lenézi Eszterházyt, a
                        felkapaszkodott urat, aki harminckét éves létére merészel egyenrangú lenni
                        velük, az idősebb generáció sokat tapasztalt és régi vagyonban született s
                        nőtt tagjaival. Ő is rémülettel gondolt arra, hogy még ebből az
                        Eszterházyból valami igen nagy veszedelem lesz a mostani főurak számára, s
                        az erdélyi fejedelemséget nem szerette volna neki engedni, mert ő azt már
                        régen a fiának, Imrének szánta, az egyetlen fiúnak a családban, akit nyolc
                        lány után kapott. Most gyöngyöző homlokán hidegre fagyott a rémület, s a
                        fájás verítéke, s nem tudta, mitévő legyen. Képtelen volt gondolatait
                        valamire koncentrálni, de nagyon ügyelt, hogy egy vigyázatlan szóval el ne
                        rontsa fiacskájának, a tizenöt éves grófnak jövőjét...</p>
					<p>- Tekintetes és nagyságos uraim, az idő sürget, kérem azért kegyelmeteket,
                        hogy hamarosan megállapodásra igyekezzenek...</p>
					<p>Az idő sürgetett annyira, mert érezte, hogy a fájások kezdenek megindulni.
                        Már ínyében nyálat érzett összefutni, s közel voltak a percek, mikor nem fog
                        tudni szólani sem. Szeretett volna tehát valami véget vetni az országos
                        dolgoknak.</p>
					<p>A főkapitány érezte a feszültséget, s a nádort kénytelen volt felsőbb
                        hatóságnak tekinteni, aki előtt valóban számadással tartozott, felállott
                        tehát, s orációval válaszolt:</p>
					<p>- Méltóságos és nagyságos nádorispány urunk, tekintetes és nagyságos
                        barátaim! Ebben a kicsiny gyülekezetben, amely az ország és haza
                        rendinek...</p>
					<p>Eszterházy megérezte azt az unalmat, amely az emberben támad, amint valaki
                        szónokolni kezd, s valóban nem tévedett, mert Forgách Zsigmond itt ötük
                        előtt sem sajnálta rendre felsorolni a hazának minden baját és azokat az
                        érveket, amelyek a hazafiakat arra bírják, hogy a haza sorsán
                        kétségbeessenek.</p>
					<p>Míg a kényelmes mondatok egyforma hosszadalmassággal hömpölyögtek, ő a
                        dolgozószobában levő szekrényeket nézte. Hatott rá a nagy könyvtár, amilyen
                        az országban nem sok volt. Három üvegablakos szekrény volt a szobában. Az
                        egyikben a papi s teológiai munkák voltak, a másikban jogi és történelmi
                        művek s a harmadikban orvosi, természethistóriai és filozófiai és más,
                        általános szakbeli művek. Eszterházy arra gondolt, hogy mihelyt ezeken a
                        veszedelmeken túl lesznek, rögtön gyűjteni fog egy ennél sokkal különb
                        könyvtárat. Mikor Bécsben volt, találkozott ott egy magyar medikussal, aki
                        régi iratokat gyűjtött, arabs és görög s latin manuskriptumokat, gyönyörű
                        olasz s németalföldi könyveket s nyomtatványokat, a maga szobájára gondolt,
                        s már számítgatta is, hogy milyen szekrényeket fog csináltatni, éppen
                        olyanokat, mint a császár házában látott Prágában, hogy az egyfajta könyvek
                        együtt legyenek. De ő még egyebet is fog gyűjteni, fegyvereket s egyéb
                        kincseket. Úgysem érdemes ebben az országban politikumokkal foglalkozni, az
                        ember keresse a szépséget és a csöndes békességet. Azért sem szabad,
                        gondolta, a felső vidéken maradni. Minél messzebb kell megtelepülni a
                        töröktől, bár német vagy akár franc tájra lehetne áttolni birtokait...</p>
					<p>Most a nádorra kezdett figyelni.</p>
					<p>Thurzó György szólt:</p>
					<p>- Mi itt, magyarok, egyebet nem tehetünk, csak hogy éljünk, s az erőket
                        fenntartsuk arra az időre, mikor szüksége lesz ránk a hazának... Lássátok,
                        én már csak a fiamban élek... Beteg is vagyok, öreg is vagyok: sokat
                        küzdöttem és sokat harcoltam az életben, de mindegy, a mi életünk nem
                        számít, csak a jövendő generáció legyen ember, csak újfajta fiakat tudjunk
                        adni a hazának. Én ezt ez én egy fiamat úgy nevelem, hogy példát
                        szolgáltassak vele mindeneknek. Hála legyen Istennek, s mindennap imádkozom
                        és hálákat adok, hogy egészséges és eszes és magabíró. S arra nevelem, hogy
                        a tudományokban és a művészetekben is otthon legyen, mert nézzétek, ez a kis
                        magyarság, akik vagyunk, csak avval tudja magát fenntartani, ha az esze erős
                        lesz. Minket bizony nem úgy neveltek, mert engem az én apám kicsapott a
                        lovakhoz, s az inasok és cselédek közt töltöttem gyermekkoromat, hajnalban
                        kelni, s lovat tanultam pucolni oly koromban, mint most az én gyermekem, de
                        Isten megsegített, s később rávezetett arra, hogy magam fejétől keressem a
                        tanulást és a komoly gondolatokat. Már az én fiamnak könnyebb lesz a
                        munkája, amint ideje jött, elküldém Wittembergába, hála Istennek sem
                        költségem, sem fáradságom el nem veszítette a hasznát, mert a gyermek
                        jóerkölcsű és jóban növekedik. Még csak egy esztendőt töltött az egyetemen,
                        és az rektorává választotta. Tudom, hogy csak dekórum s tisztesség, még azt
                        is tudom, hogy nemcsak az apának szól, hanem a körmöci aranyaknak is, amivel
                        az Universitást és annak tanárait s alumnusait elláttam: de mégis nagy
                        tisztesség, amilyennel eddig a mi értünkre magyar ifjú nem dicsekedhetett.
                        Ha mindenki így gondol a következő generációkra, akkor másképp fog festeni a
                        magyar jövendő.</p>
					<p>Könny volt a szemében s mindnyájan megérezték a meghatottságot s igazat adtak
                        neki.</p>
					<p>Eszterházy oly szeretettel nézett a deres szakállára és a komoly vonásaira,
                        mintha a saját édesapja volna. Pedig bizony az ő édesapja, a galántai
                        kisnemes, keveset ért a tudományokhoz, s csak káromlásokba foglalja az ő
                        nevét, amért hitét cserélte s katolizált. De benne valami nagy, nagy
                        lelkesedés gyúlt most fel, mert mintha előbbi gondolatainak érezte volna
                        igazolását: a mai állapotok mellett semmit sem lehet kezdeni ennek a
                        maréknyi magyarnak. Nem lehet mást tenni, mint a jövőt várni s előkészíteni.
                        Az pedig nem megy másképp, mint mély bizodalommal az Isten akaratában, a
                        császári ház erejében s hatalmában és a magunk jóravalóságában.</p>
					<p>Ebben a pillanatban nyílik az ajtó, s a nádorné nagyasszony ront be szokott
                        hevességével, de feldúlva és belesápadva a nagy fekete asszony:</p>
					<p>- Urakok, uramék, nekem elég, nekem tik itt rendet csináljatok, mert én ezt
                        nem bírom az én szívemmel, itt a török megint. Hát itt már egyik
                        pogánycsapat a másiknak adja a kilincset? Mit én tudom, húsz-huszonöt török
                        lovas állított bé az udvarra, hogy ők a budai basa emberei, s jünnek hadat
                        izenni.</p>
					<p>A nádor szemöldökét felvonta magasra.</p>
					<p>- Még ez hátra volt - szólott keserűen s most érezte, hogy a kő megmozdult,
                        és irtóztató fájdalommal dúlni kezd belsejében.</p>
					<p>Lenyelte a szót, s feleségéhez fordult:</p>
					<p>- Édes egy lelkem, küldje be nekem Petheő uramot.</p>
					<p>A nádorné lelkendezve, s szinte a könny szélén:</p>
					<p>- Vége a világnak, mikor már ily bátran járnak a tatárok, csak úgy jőnek s
                        mennek, mintha a maguk országában volnának.</p>
					<p>Kiment; a nádor komoran mondta:</p>
					<p>- Asszonyomnak igaza van: mikor már ily bátran jönnek s mennek az ebhitűek,
                        az azt jelenti, hogy van mire számítaniok. De nekünk van-e?</p>
					<p>Petheő uram belépett. Mosolyogva s elegánsan, mint szokott, s borosan.</p>
					<p>- Petheő uram, gazdálkodjatok rendesen a törököknek, szállásoljátok el őket,
                        s mondjátok meg nekik, hogy holnap reggel kilenc órára teljes fénnyel
                        audienciát kapnak.</p>
					<p>Petheő uram összecsapta a bokáját s elment.</p>
					<p>Forgách főkapitány ingerülten vágta:</p>
					<p>- Mit tesznek felelőssé engem. Sem garasom, sem katonám nincsen.</p>
					<p>- Urak, most ne veszekedjünk - nyögte a nádor -, inkább rációt kérek
                        kegyelmetektől, hogy s miként lehet véget vetni becsülettel a dolognak. Az
                        erdélyi fejedelem követei már másodízben vannak Bécsben, s nem tudnak
                        őfelsége színe elé jutni. Én ebben bűnös nem vagyok, mert én legelső
                        alkalommal megírtam s üzentem őfelségének, hogy fogadja el őket, s adja meg
                        a vajdának a fejedelem címet, az Illustrissime Princepset, de azt kaptam,
                        hogy az urak Kassába nagy conventiculumot tartottak, s azon örvendettek,
                        hogy mint ebeket vetették ki az erdélyieket.</p>
					<p>Forgách főkapitány:</p>
					<p>- Vessék is és vessék ki székiből s rántsák le nyakábul a zöld bársony
                        mentét. Ebekre s ebhitűekre ne vesztegesse őfelsége a színét és szavát.</p>
					<p>Mielőtt a nádor válaszolhatott volna, rontott befelé újra a felesége:</p>
					<p>- No, megvan a nagy baj, már vége a világnak, mondom, hogy mondom. Nem
                        szállanak ám le a lóról a bestyék, avval jüttenek, hogy vagy rögtön fogadja
                        őket a nádor, vagy fordulnak vissza s mennek, mintha a nádor csak egy cseléd
                        volna, akivel úgy packázhatnak, mint komával.</p>
					<p>A nádor kényelmetlenül fészkelődött, most doktor kellene neki, s íme hősi
                        lélekkel szenvedje a kínzó fájást és még veszekedést is.</p>
					<p>- Nem érti kegyelmed, édes lelkem, a török beszédet, s ne is törődjék vele s
                        ne is ártsa magát belé.</p>
					<p>- Dehogy is nem ártom, édes fiam, kötelességem az nekem, hogy levegyem a
                        nagyságod válláról az ilyen terheket! Mikor kellett kegyelmednek avval
                        törődni, hogy hol lesznek elszállásolva a vendégek, s mit zabálnak, Isten
                        fordítsa ki a hasukból. De ha nem akarnak belefalni.</p>
					<p>Olyan furcsa a haragja, hogy mindenki nevetni kezdett, s ő furcsa mély
                        hangján s komikus dörgő tüzeléssel folytatta:</p>
					<p>- Én ne érteném meg az ő beszédjüket? Van köztük egy tarka papagájember, az
                        úgy harákol a maga kutyaugatásforma vakogásával, hogy megértheti azt a
                        siketnéma is: hányja-veti magát, hogy hozott magával szénát s zabot, nem
                        tudom, hol rabolta a gazember, de nem Konstantinápolyból hozta, az
                        bizonyos, hanem alighanem itt az alsó tanyánkat verte fel. De nagyon el
                        vannak bizakodva, megmondtam Petheőnek, hogy rögtön kivonuljon itt minden
                        épkézláb s jóruhás legény. Egy szempillantás alatt kétszáz lovasnak kell ott
                        állania szembe velük, hogy lássák az ebek, hol vannak.</p>
					<p>De már jött befelé Petheő uram, s jelentette, hogy a törökök vezetője, egy
                        nagy szakállú öreg Abdurrahman, felmutatta a nagy pecsétes fermánt, hogy azt
                        kell átadnia, de rögtön.</p>
					<p>A nádor hallgatott. A szeme sötéten izzott.</p>
					<p>- Ország tanácsára bocsátom - mondta.</p>
					<p>Erre az urak elkedvetlenedtek. Most egyenként felelőssek lesznek, hogy mire
                        szavaznak, a rögtöni kihallgatásra-e vagy az elutasításra.</p>
					<p>Petheő visszavonult, s most egyenként felszólaltak. Nagy vita s pörlés volt.
                        Mindenki szerette volna megmutatni nekik az uraságot, de a berendelt Petheő
                        csak azt jelenthette, hogy a törökök lóháton vannak, s terminust szabtak,
                        hogyha egy óra alatt nem fogadják őket, visszafordulnak.</p>
					<p>Mit volt mit tenni, a nádor érvei hatottak. Ezen ne múljon, állapodtak meg.
                        De voltak hangok, s ennek is igazat adott mindenki, hogy ha most ezt a
                        raptim való hirteleni engedelmességet tanúsítják, akkor ezentúl a török
                        mindig így fog velük packázni.</p>
					<p>Mikor azonban szavazásra került a sor, mégiscsak az azonnali elfogadásra
                        fordult a voks.</p>
					<p>Míg a törökök beértek volna, mindenki észrevette a nádor sápadott arcát és
                        izzadt homlokát. Lippay Imre meg is keserülte, hogy a nádorispán egy-két
                        töröktől ilyen csapadozott lett. Mit tenne akkor, ha kétezer török jelenne
                        meg a bittsei váracska alatt. Eszterházy is arra vélte a dolgot és
                        ellenséggel nézett a lutheránus úrra, aki gatyába ereszti a virtust, mihelyt
                        törököt fog. De Forgách idős ember volt és megijedt a nádorért:</p>
					<p>- Az Istenre, nagyságodnak betegsége vagyon.</p>
					<p>- Semmi uram, mikor a hazáról van szó, a haza megmaradásáról - morogta a
                        nádor, s lehunyta a szemét, s összeszorította fogait, s most még azt is
                        érezni kezdte, hogy fogai is már csak úgy lógnak a helyükön, s ha
                        egybeharapja, mindenik útjában van a másiknak, már ami megvan belőlük. -
                        Kövekkel vagyok tele, majd holnapra könnyebben leszek.</p>
					<p>Azt gondolom - vélte magában Lippay s Eszterházy.</p>
					<p>Bevezették a két törököt. Rögtön látni volt, hogy szokás szerint egy sima
                        öreget és egy dühös fiatalt küldtek.</p>
					<p>Az öregebbik török magyar származású volt, magyarul elég jól tudott még, de
                        azzal a keleti ékességgel beszélt, amely a szultán udvarának a nyelve, s
                        amit annyira utáltak a nyugati urak, akik nincsenek úgy szokva a török
                        módihoz.</p>
					<p>A szokott nyalakodás, a simogató szavak után az öreg így szólt:</p>
					<p>- Tekintetes és méltóságos vitézlő úr, csak röviden azt kell megjelentenem,
                        hogy a nagyságod levele megérkezett, amelyben írja nagyságod, hogy semmit
                        nagyságod a Radul és Homonnay dolgában nem tud, hogy az egyik
                        Havasalföldébe, a másik Erdélybe akar bemenni... Mely mondáson, nagyságod
                        megbocsásson, vitézlő és jeles urunk felettébb csodálkozott: hogy ennyi
                        időtül fogva itt a szomszédságban még csak nem is hallottad, ahogy tulajdon
                        kezeddel írtad, ezeknek az állapotjokat s igyekezetüket...</p>
					<p>Mély csöndben hallgatták az álnok alázatossággal mondott szavakat, amelyek
                        szemtől szembe meghazudtolták s kigúnyolták őket.</p>
					<p>- Erre mi a kardot rögtön szegre akasztottuk - folytatta a török valami
                        különös atyai jóságot s gyermekséget tettetve -, szegre felfüggesztettük,
                        hiszen a szent békesség ellen nekünk semmi akaratunk nincs, nekünk haddal,
                        néppel semmi járásunk, kelésünk egy csöpp se volna, de azt véltük, ez a
                        megnevezett két ember okot adott reá, hogy Isten segítségével elejét vegyük
                        és ellenük álljunk, mert Erdélyország s Havasalfölde az hatalmas császárunk
                        kedves virágoskertje, és őhatalmassága ezeket még a repülő rigóknak sem
                        engedi megdézsmálni... Ha hát kegyelmetök azt a két jó urat, akinek soha még
                        hírit se hallották, nemhogy mozgolódásairul tudnának - mégis
                        lecsendesítenék, akkor Őhatalmassága dehogyis vonsza ki kardját hivelyébül,
                        csak kegyelmetek jó szóval oszlassa el iket, akkor mi is csöndességben
                        leszünk, és semmit a világon nem indítunk... mostan békességet tudván tenni
                        a két hatalmas császár között.</p>
					<p>A fiatal török unta a hosszú beszédet, s félreértette az öreg szelíd hangját,
                        valamit törökül rámorgott, s megverte a kardját, mint egy fenevad.</p>
					<p>Az öreg békésen és szelíden folytatta:</p>
					<p>- De ha nagyságod el nem oszlatja és el nem csendesíti iket, akkor Isten
                        segítségével reájuk megyünk és amint Isten akarja, úgy lészen. Ez summája
                        levelünknek és erre mindjárást választ kérünk, hogy éjjel-nappal menten
                        menvén mehessünk, a mi urunkhoz, mert bizony mondom néktek, nagyságos uram,
                        hogy az nép és katonaság úgy várja a háborút, mint a varjúsereg Isten
                        kezéből a tavaszi vetést a téli éhség és téli szenvedés után.</p>
					<p>A nádor azt válaszolta, hogy most mingyárt az urak tanácsában megtárgyalja a
                        dolgot, s ők holnap reggelig legyenek békességgel, háljanak meg, egyenek s
                        igyanak, s lovaikat gondozzák, s holnap kilenc órára meglesz írásban a
                        válaszadás.</p>
					<p>Evvel a törökök valóban meg is elégedtek s kivonultak, s elfogadták odakint a
                        nekik elkészített s felajánlott szállást, amely bizony alig volt különb,
                        mint azok a szerájok, amikhez ők szokva voltak otthon a maguk birodalmában.
                        Üres nagy terem volt, amelybe lovaikkal együtt bemehettek, lepányvázhattak s
                        a ló faránál maguk is szalmába telepedhettek. Kivétel volt egy mellette levő
                        kisebb terem, amelybe a két fővezér szállott be, de ez is csak annyival volt
                        különb, hogy a falakon szőnyeg volt bőségesen akasztva, különben itt is
                        széna volt, pokróccal letakarva, fekvőhelyül készítve.</p>
					<p>Az urak aztán egész este s egész éjjel tanácskoztak.</p>
					<p>A nádor valósággal hérosz volt, mert egész éjszaka jelen volt a tanácsban,
                        oly borzalmas kínok között, hogy csak szédelgett. Tizenhétszer ment ki a
                        pervátára, és semmit sem tudott csinálni, csak hogy háromszor vagy négyszer
                        epét hányt. Egy percig meg nem nyughatott, csak leült, felállt, kékült,
                        zöldült s nyögött. Mindenki nyilván látta szegénynek nyavalyáját és szánta.
                        De nem hagyta az urakat magukban, mert félt, hogy az erdélyi dolgokra
                        térnek, és még ezt az Eszterházyt fejedelemnek kandidálják.</p>
					<p>A tanácskozás eredményeképpen a következő levelet írta a nádor:</p>
					<p>Mi Bethlenfalvi gróf Thurzó György... stb.</p>
					<p>Ez elmúlt napokban írt vala Nagyságod nekünk már egyszer Homonnay György
                        uramnak és Ráduly vajdának igyekezeti felől. Mihelyt Nagyságod levele
                        hozzánk eljutott, őfelségéhez, a mi kegyelmes urunkhoz Bécsbe, rögtön
                        elküldöttük jámbor szolgánkat, tudván azt, hogy őfelsége a szép békességet
                        szentül meg akarja tartani. Jámbor szolgánk tizenharmad napra megérkezvén,
                        meghozta őfelsége levelét, s azt írja őfelsége, hogy keményen megparancsolta
                        Homonnaynak, hogy hadát mindjárást eloszlassa és maga is el legyen az
                        Erdélybe való igyekezettül. Őfelsége a mását is megküldötte nekünk ez
                        parancsolatjának. Sőt a hajdúságnak is meghagyta őfelsége, hogy ők is
                        csendességben legyenek, és okot semmire ne adjanak. Mert őfelsége nagyon
                        becsüli a szent békességet, és Nagyságodat is kérjük, a hatalmas császár
                        részéről senkinek ne engedje megháborítani a békességet, hogy az hatalmas
                        császárok javára és esküjük sérelme nélkül álljon. De tudomásunkra esett,
                        hogy Nagyságod már valahova megindult volna. Mivégre, nem tudjuk. S hogy
                        mint értésünkre esett, Léván levő katonáinkat megtámadván, ezerig való
                        magyarokat foglyul vitettek volna el, mi a szent békességnek nyilvánvaló
                        megtörése, amit soha őfelsége elszenvedni nem fog. Kérjük azért Nagyságodat,
                        jelentse meg Nagyságod, mi adott okot Nagyságodnak a kiszállásra. Röviden
                        csak ezt akarám Nagyságodnak értésére adnunk, melyre választ is várunk
                        Nagyságodtól.</p>
					<p>Datum Bittse 25. Aprilly...</p>
					<p>Még egy levelet fogalmazott őfelségének. Ezt a főkapitány kezébe adta:</p>
					<p>- Evvel magadnak kell Bécsbe menned, Nagyságos uram... Őfelsége soha el nem
                        hiszi, hacsak Főgenerálisa nem erősíti meg, hogy a török ilyen
                        békétlenségeket tesz. Mégis ezer embert csak úgy elrabolni, ezt nem lehet
                        papiroságyúval visszaszereznünk... Mondd meg őfelségének, hogy a Bethlen
                        Gábor követit okos volna fogadnia és a vajdának a felséges címet
                        megadni...</p>
					<p>Eszterházy felhördült:</p>
					<p>- Hát azt már nem, méltóságos uram. Méltóságod szenvedéseit látjuk, de azért
                        megretirálni a rablók előtt még nem fogunk.</p>
					<p>- Ez nem retiráda, jó úr - szólott a nádor ingerülten. - A töröknek más
                        bátorságát nem ismerem okának lenni, csak ha az erdélyi vajda uszítja.</p>
					<p>- Hát akkor körmére ütünk. Adja ide a Felség az érsekújvári kapitányságot,
                        nem fogunk félni, Nagyságos uraim, kiszállani s vérünket ontani a hazáért.
                        Mink még nem vagyunk köszvényben.</p>
					<p>A nádor elfakult. Oly irtóztató dühre lobbant, hogy pillanatokig nem
                        szólhatott.</p>
					<p>Akkor Forgách főkapitány megfogta karját és szelíden azt mondta:</p>
					<p>- György úr, édes régi sógorom és bajtársam... Itt vannak ezek a fiatalok...
                        Itt van Eszterházy, és itt van Lippay Imre... És ebben a csúszós, havas
                        télvégen én úgysem mehetek Bécsbe... Én is beteg vagyok... én is doktor
                        parancsa alatt kínlódok... Menjenek ezek és ám lássuk, Őfelsége mint fogadja
                        őket... Ha valaki, ez a két úr megmutathatja a Felségnek az ország
                        veszedelmét.</p>
					<p>- Nagyságos uraim - szólt Lippay Imre -, én az időt nem vesztegethetem, úgyse
                        tudok németi nyelven egy árva krükköt se. Nekem haza kell futnom és
                        összeszednem, amit bírok, s megyek az én szerencsétlen emberim után... Meg
                        otthon egy vad rémületben van az egész határ... Ha én hetekig elmaradok,
                        mindenki azt fogja hinni, megszöktem. Menjen Miklós uram, ő úgyis jobb
                        orátor.</p>
					<p>- Hát menjen Miklós öcsénk - szólott békítve Forgách, aki rettegett, hogy a
                        fiatal feleségét két vagy három hétig nem ölelgetheti.</p>
					<p>Thurzó nádor fakón s egészen kétségbeesve nézett rájuk.</p>
					<p>Ő nem mehetett, az bizonyos, talán elhalna az úton. Battyányi nem mehet a
                        nagy hasával s a felség ki is nevetné... Forgách nem akar menni... Ez
                        borzasztó, hogy ily nagy országos fődologban ezt a taknyos Eszterházyt, aki
                        most mutatta, hogy nem fél őt magát szemtül szembe köszvényesnek nevezni,
                        ezt eressze az Udvarra... Hiszen ez mindent el fog követni, hogy az ő
                        pozícióját megtörje.</p>
					<p>Csak lélegzett és tétovázott, mint a hal a szárazon, döglődve... Hogy fia
                        mért nem öregebb már öt esztendővel.</p>
					<p>- Ahogy az ország tanácsa kívánja - mondta nyöszörögve, és le kellett esnie,
                        bekuporodni, míg az újabb görcsök el nem állottak.</p>
					<p>Eszterházy megenyhült a békés szóra. Ha Őfelsége előtt ő mint ország követe
                        járulhat, az más.</p>
					<p>- Nyavalyás Homonnay veszteg üljön - nyögött a nádor. - Amilyen hamar tudja,
                        oszlassa el hadait. Gonosz tanácsosok voltak, kik ebbe belevitték Őfelségét.
                        Bizony szánom az ifjú urat is, ha már ilyen kárba s veszedelembe ment,
                        legalább az országot meg ne nyomorítsuk.</p>
					<p>- Őfelsége bölcsessége megleli az utat s módot - szólt Eszterházy a nádor
                        felé bókolva. - Tudom, hogy Méltóságod a hazának csak javát akarja.</p>
					<p>S magadnak, te - morogta magában a nádor, és verejték ömlött viasszínű
                        homlokáról.</p>
					<p>De hangosan azt mondta:</p>
					<p>- Sohult semmi katonánk. Végvárak mind üresen. Hajdúhadakra?... A hajdú egy
                        forintért akármikor átáll... Magam sem tudom, mit tevő legyek... Ezt a
                        Simonit már megölettem volna, de nem tudom, evvel is még nem lennék-e
                        segítségére az erdélyinek...</p>
					<p>Eszterházy csudálkozva nézett a nádorra. Hogy akarná ez megöletni Simonit?...
                        Odaát van, s csak sikáriussal gondolhatja... Ezt jó tudni, hogy a nádornak
                        ilyen véleménye van, s neki is jó lesz magára ügyelni, ha így
                        gondolkodik.</p>
				</div>
				<div type="chapter">
					<head> [IV]</head>
					<p>A hajdúk úgy forrongtak, mint egy haragos tenger. Hogyne az istenért, olyan
                        jól indult a tél végén a dolog. Elébb jött a háború híre, már arra
                        felcsillogott a remény, hogy az elmúlt esztendőkbeli szép bőséges idők újra
                        kezdődnek. Mert azt mondják az ácsok, ha egy falu ég, hogy: ott virít a mi
                        búzánk... A hajdú népség is csak akkor örvend, ha a háború szele kezd
                        fújdogálni. Mert az az ő fődjük, szántóvetőjük, s onnan néz egy kis aratás a
                        szegény hajdúra. Mert mikor a hajdú a feleségét rongyokban látja, s a
                        gyerekeit cafatban, azt mondja nekik:</p>
					<p>“Ne fijjetek kis árváim, szövik már a brukátselymet a velencések, akit hoznak
                        vagy ide Bukarestibe, vagy ide Prágába e, majd csak elhozza ídesapátok.”</p>
					<p>Ezért örvend a hajdú a háború hírének, mert mennél messzebb lehet reménkedni,
                        hogy eljut az ember, annál többet lehet várni a hadijárástul. Mert ezeket a
                        szomszédvárosokat s községeket ismeri mindenki. Mit lehet itt Biharban
                        keresni, Szatmárban, Ugocsában, ahol pláne oly szegíny a főd nípe, hogy még
                        a hajdú embernek is szakad a szíve, mikor elveszi a paraszt szájátul az
                        utolsó tyúkocskát. De azért elveszi, mert hát ű se halhat íhen.</p>
					<p>És tessék, egyszerre csak bedugul a világ malma.</p>
					<p>Az az átkozott békessíg megint kitört. De mán csak legalább elindultak vólna.
                        De itt helyben éri utol őket a béke, ezt még nem írte meg hajdú világ.</p>
					<p>Csak egy semmi ember ez a Fekete Péter! Nagy Andorással ez nem történhetett
                        vóna. Mert Nagy Andorásnak az vót a szava, hogy: ahun malacot ígirnek,
                        zsákkal forgolódjál. Már Nagy Andorás uram azóta Erdély kapuján állana, s az
                        erdélyi fejedelem, ha más ellensége nincs, muszáj vóna ű ellene
                        fegyverkezni. Mán pedig csak a kell, hogy ellensíg legyík, akkor mindjárt
                        van foganatja a böcsületnek.</p>
					<p>De ez a Fekete Péter!... Hogy ez itthon tüstinkedi vígig az egisz időt.
                        Levelet írt, s ó milyen buta egy ló ember: választot is vár rá. Hun van Nagy
                        Andorás, aki azt mondta: fijaim, mink olyanok vagyunk, hajdúníp, mint a
                        kislány: ha az ujját feltartja egy legíny, mán rárepül. Jaj, de szegíny Nagy
                        Andorjást, a níp jóltevőjit, levágta az erdélyi fejedelem. Báthory Gábor,
                        saját kezeivel. Azóta nincs ebbe az életbe semmi, senki, aki a szegény
                        hajdúk dógát szívire, lelkire venné.</p>
					<p>Így folyt a szó egész hónapja már. Az egész hajdúság készen volt, hogy csak
                        egy tüzet rakjanak a szoboszlói határba, csak annyit, aki mellett egy
                        disznót meg lehet perzselni: lóra üljön valamennyi, s nekivágjon a kurta
                        csákánnyal a széles világnak.</p>
					<p>Ehelyett Fekete Péter csak levelez, csak levelez. Egyfelől Erdéllyel,
                        Betlehem Gáborral. Másfelől Homonnay Gyurkóval, most meg hogy látván
                        látszik, hogy mind a kettő ki akar bújni a háborúból, most meg mán a
                        nádorespánnyal, a hajdúk fejedelmivel.</p>
					<p>Mer mindenfelé leadták a foglalót, s ők mindenkitől felvették. Osztán mégse
                        tud kimozdulni se jobbra, se balra ebbül a feneketlen hajdúsági sárbul. Nem
                        lehet tudni, mire vár. Hát iszen szabad vóna akár napnyugatra, akár
                        napkeletre. Mert ha keletre mozdul, azt mondhatja, hogy Homonnay küldi és a
                        császár, ha nyugatra támad, akkor azt mondhassa, hogy az erdélyi fejedelem
                        parancsolta. De ez egy tehetetlen átkos ember, a végin még hoppon maradnak,
                        s el lehet kezdeni a tavaszi mezőkön a szántást, vetést. Még a gaz nípsig
                        parasztot csinál a hajdúbul...</p>
					<p>Szóval nagyon forrt az indulat a hajdúságon.</p>
					<p>S Fekete Péter valóban nem tudott mit tenni.</p>
					<p>Nem merte magára venni a felelősséget. Elébb leszerződött a Homonnay
                        kapitányoknak, de azok elmentek, s azóta nemigen mozognak. Akkor leszegődött
                        a hosszú Simoninak s ez itt is van szerencsére a markába. Mert ezt el nem
                        ereszti, mert ez biztosítékja annak, hogy a fejedelmen meg lehet venni, amit
                        akar.</p>
					<p>Hogy a hajdúi zörögnek? Csakhogy nem úgy megy az, ahogy ők gondolják. Nem
                        lehet egy országban elindulni, mikor sehol semmi mozgolódás. Azt még Nagy
                        Andorás se tette volna meg, hiszen előre is nézni kell. Ha egy békességes
                        világban elindul a hajdúság a maga útjára, mingyárt nyakát szegik. Vagy a
                        magyar, vagy a német, vagy a töröksíg.</p>
					<p>Írta hát a leveleket, amikben sürgeti a dolgot.</p>
					<p>“Kegyelmes uram - írta Thurzó nádornak -, kelleték Nagyságodat ez írásom
                        által tudósítanom, hogy mán kétrendbeli levelemmel kerestem meg Nagyságodat
                        s egyikre se kaptam választot. Tudom s remélem, hogy némely nembarátaim
                        vádolnak bizonyosan Nagyságod előtt... Most aztán meg kell írnom, hogy
                        Haltham generális uram megtalált levelével, hogy abban a dologban, akit a
                        nagyságos Radul vajda indított, abbeli dologban szolgálnék Nagyságodnak s
                        őfelségének kedves dolgot cselekednék...”</p>
					<p>Azután megírta még cikornyásan s bő szóval, hogy “őfelségének tartozom
                        engedelmességgel, de ebbe az országba kegyelmed az gubernátor, nagyságos
                        uram, és én nem akartam az ország kedve ellen semmiben megindulnom,
                        kegyelmes uram... Nehézsége van-e rám Nagyságodnak, vagy levelimet nem
                        kapta, mert én nem tudom, micsoda vádolások lehetnek felőlem... Most a török
                        igen mozog, kegyelmes uram, másfélszáz marháját elhajtotta szoboszlói
                        vitézeknek, és az bizonyos, hogy az erdélyi vajda Jenőt, Lippát s
                        félországot a török kezire akarja adni, ezért kérem, kegyelmes uram,
                        parancsoljon velem, a hajdúság mind egy lábig él s hal a hazáért.”</p>
					<p>Mikor Thurzó a levelet megkapta, csak azt mondta, hogy Fekete Péter nagyon
                        egyformán írja a Z betűt az S-sel. Nem a hazáért, hanem a hasáért
                        lelkesedik.</p>
					<p>S félredobta a levelet, s íratott a kancelláriával egy parancsoló s kemény
                        írást, hogy veszteg üljenek s meg ne mozduljanak, mert kő kövön nem marad a
                        Hajdúságban, ha az ország és a nemzet ellen támadni merészelnének.</p>
					<p>Evvel a levéllel együtt kapta Fekete Péter kapitány a budai basa levelét.</p>
					<p>Szomszédságban levő vitézlő kapitány úr barátaink! és nemesség! és fejenként
                        vitézlő rendek, akik vagytok, köszöntünk titeket.</p>
					<p>Az erdéli fejedelemtől olyan híreink érkeznek, hogy ti a szent békesség ellen
                        Homonnay uram felbiztatására ki akartok mozdulni, s háborúságot akartok
                        indítani. Eddig a két birodalom csendességben s békességben élt, és most
                        mindkét felől hadaknak kell talpra állani s a nyugodalomban levő szegénység
                        romlására menni.</p>
					<p>- Micsoda - kiáltottak a hajdúk -, Bethlen árul bé münket a budai
                        basánál?</p>
					<p>Sűrű vér tódult a fejekbe.</p>
					<p>- Olvasd csak, olvasd, Péter - sürgették az öregek, s Fekete Péter kapitány
                        továbbolvasta a levelet.</p>
					<p>Barátságosan intvén azért, hogy senki szavára ne adjatok és a háborúságra
                        okot ne adjatok, hanem szép városotokban és házaitokban maradjatok
                        csendességben és nyugalomban, mert különben a mi hadainknak is talpra
                        kelletik állani, és így a szegénységnek is nagy romlásának és sok
                        vérontásnak kelletik lenni.</p>
					<p>Tehetetlen dühvel néztek egymásra a hajdúk. Most már szemmel lehet látni,
                        hogy vége van az egész háborús reménységnek. Jobbról is, balrul is egyformán
                        ilyen nagy erős fenyegetés. Márpedig ezt a legutolsó hajdú is tudja, hogy
                        még csak tíz esztendeje, hogy örökös megyét kaptak itt e városokban s
                        falvakban. Ezt az egyet, a maguk szállását nem lehet feladni, mert akkor
                        újra kezdődik a csürhe élet...</p>
					<p>Fekete Péter kapitány befejezte az Aly basa levelét:</p>
					<p>Ha valami gonoszra feltámadtok, mi oka nem leszünk, hanem mind ez világon,
                        mind a másikon adjon számot róla, akitül indul. Ez felől és ez levelünkre
                        mindjárást és kedves választ várunk ti Kegyelmetektül. Ezzel Isten
                        velünk.</p>
					<p>Meg kellett érezniök, hogy itt romba dőlt minden remény. Ebből már nem lesz
                        háború. Roppant s vad elkeseredés vett erőt a vezéreken.</p>
					<p>- Hát akkor oszoljík a had - mondták s gyűlölködve néztek Fekete Péterre.</p>
					<p>- Én nem vagyok oka, énrám ne nézzen kigyelmetek - mondta Fekete Péter.</p>
					<p>- Dehogyisnem vagy oka, atyámfia! - szólt búsan egy csonka deres ember - mán
                        minékünk Várad alatt kék állani. Akkor oztán jöhetne a parancs. Akkor ha az
                        ember nyeregbe van, ára vagyon a leszállásnak...</p>
					<p>- Még hogy Bethlehem vajda jön ellenünk, még hogy ő uszítja ránk a
                        tatárfejedelmet.</p>
					<p>- Hun vagyon az embere?</p>
					<p>Az egész község Simonit akarja.</p>
					<p>Előhozták. A magas ember úgy állott ki a tömegből, mint egy szálfa. Sápadt
                        volt. Kedvetlen. Valóban megcsaltnak s becsapottnak érezte magát, mert a
                        fejedelemtől azóta semmi üzenetet nem kapott, nem hogy pénzt kapott volna,
                        amire ígérete volt.</p>
					<p>- Hát mi lesz a háborúval, nagyuram? - állott az orra elé a hajdú nép.</p>
					<p>Simoni komoran nézett körül rajtuk. Mintha vadak s csattogó fogú farkasok
                        volnának.</p>
					<p>- Mit tudom én - kiáltotta -, én éppen úgy be vagyok csapva, mint
                        kigyelmetek.</p>
					<p>- Hát eredj és vegyél magadnak elégtételt - ordított egy ember, s nekirohant,
                        hogy csákányával levágja.</p>
					<p>De Fekete Péter elébe ugrott.</p>
					<p>- Ne bántsd! - ordította - ki látott olyat, a túszt levágni!...</p>
					<p>Erre elhallgattak egy kissé.</p>
					<p>- Inkább úgy vigyázzatok az életire, hogy egy haja szála meg ne görbüljön.
                        Iletbe maradjík. Mer míg e megvan, addig követelhettyük az erdélyin a mi
                        váltságunkat.</p>
					<p>Megértették, s igazat adtak neki. Ez azonban nem akadályozta őket, hogy csúf
                        szavakkal, szidásokkal s göröngyökkel meg ne dobálják a magas, sápadt
                        urat.</p>
					<p>Úgy kellett megvédelmezni a tömegtől.</p>
					<p>Volt egy régi földvár-bástya, abba zárták be.</p>
					<p>Heteket töltött ott, míg a hajdúk lézengtek, mint ősszel a légy. Nem volt
                        ugyan már semmi reményük a háborúra, de nehezen szánták el magukat a
                        földmunkára.</p>
					<p>Nem hajdúnak való a kasza - mondja a régi szó.</p>
					<p>Hanem a Simoni urat azt most már úgy őrizték, hogy mikor Dóczy András, a
                        szatmári kapitány rájuk izent, hogy ha életüket szeretik, kiadják az ő
                        kezébe, akkor az egész hajdúság ellene voksolt a kiadásnak. Fogták vón el
                        maguknak. Ők nem adják az ő foglyukat. Úgyis van az uraknak foglya elég, s
                        ha kell, fognak neki törököt, de ezt nem adják, mert még nagy árat fizet
                        érte az erdélyi fejedelem.</p>
					<p>Simoni egy fiatal kálvinista prédikátorral volt összezárva, aki a maga
                        szenvedéseivel meghatotta s megtérítette őt.</p>
					<p>Megrokkanva s boldogtalanságba süllyedve élte napjait. Végre egy harcsabajszú
                        ember került melléje mint fogoly.</p>
					<p>Egy reggel a prédikátor ordítására ugrottak be az őriző katonák: a
                        harcsabajszú Simonival össze volt ám keveredve csúnyán. Egymás torkát
                        harapták. Aligisalig lehetett a harcsát leszúrni a másikrúl. Úgy mentették
                        meg Simoni életit.</p>
					<p>- Óhhó - mondta a hajdúember -, másra kelletik még ez minékünk...</p>
					<p>Így a Simoni úr életben maradt, de nagyon megtépázta az a fene harcsaféle
                        Homonnay ember.</p>
				</div>
				<div type="chapter">
					<head> [V]</head>
					<p>A három sógor kitűnően érezte magát a kis szász kocsmában. A fejedelem régen
                        öntötte így ki a szívét, mint ezen a nyájas májusi éjszakán. Talán csak a
                        bujdosásokban, ha összeszorult bajtársakkal, akikben jó lelket sejtett, s a
                        nagy feszültségtől menekülni kellett, amit már nem bírt elviselni. Most,
                        hogy itt volt vele az öccse, Istók, s különösen a sógor, Rhédey Ferenc, a
                        váradi kapitány, úgy megoldódott, másfélesztendős bánata csapott ki belőle.
                        Istók nem számított, Istók jó fiú volt, aki egész életében arra volt
                        különösen jó neki, hogy korai árvasága óta volt valaki, akiről
                        gondoskodhatott, aki mindig rá volt szorulva s mindent elfogadott tőle. Nem
                        is apja, néha igazán anyja volt, s most is legelőször Istókot vallatta meg,
                        s ez egyszerűen és őszintén kiokádta panaszát a felesége ellen, akivel
                        semmire se tudott menni. Apácakolostorból szöktette meg Csáky Krisztinát,
                        Péchy Simon feleségének, öreg Csáky Krisztinának unokahúgát, mint fiatal
                        novíciát, de bár inkább hagyta volna ott. Azóta egyebet nem csinál, csak
                        szül és szoptat. Eleinte minden második gyerek meghalt, vagy elvetélte, de
                        ma is van öt gyerek a háznál: István, Péter, Kata, Anna, Drusina. A hatodik
                        útban van, amiatt nem jöhetett el erre a nagy ünnepre, ahova pedig el
                        kellett volna neki is jönnie: az országavató lakomára.</p>
					<p>A fejedelem héthónapos megfeszített munkáját azzal akarja megkoronázni, hogy
                        holnap estére minden hívét, aki ebben a nehéz időben mellé állott, vacsorára
                        hívta Szebenbe, mielőtt a szászoknak átadná a várost. Országgyűlését tartja,
                        s egyúttal a válogatott híveknek száz tagját feleségestől meghívta, mégpedig
                        oly gonddal, hogy hetekig dolgozott rajta, hogy senki ki ne maradjon, aki
                        igazán méltó és érdemes, és maga levelezett, s követeket küldött azok után,
                        akik távolabb laktak, hogy tudomásukra adja, hogy számot tart az
                        eljövetelükre.</p>
					<p>Mikor a két embert meghallgatta s kivallatta, s megnyugodott sorsukban, hogy
                        mindenkinek megvan a maga baja és gondja a családi életben, akkor ő vette át
                        a szót. Lassan úgy belemelegedett, hogy amint az éjszaka nyúlt, agya
                        mindjobban lángolt, és semmi álmosságot nem érzett. Elméje teljes illatában
                        volt, mint a kinyílt rózsa.</p>
					<p>Rhédeyvel különösen nagyon szeretett s tudott beszélni. Rhédey Ferenc máig az
                        volt az ő szemében, aki megismerkedésükkor volt. Az az öt-hat év, amennyivel
                        idősebb volt nála, nem csökkent és nem veszett el a megváltozott viszonyban,
                        hogy mint fejedelemnek alattvalója lett a sógora. Rhédey már Bocskai alatt
                        magas állású katona volt, s éppen abban az időben haladt előre, mikor neki
                        igen nehéz volt az élete. Most is oly megnyugtató volt, ahogy elnézte ezt a
                        pompás férfit, aki valahogy ideálja volt. Rhédey valóságos török férfiúi
                        szépség volt. Sasorra éles metszésű volt, fekete szeme mint a sólyomé,
                        bajsza rákondorodott kemény vágású szájára, s deresedő szakállát rövidre
                        nyírva szerette viselni. Bethlen vele szemben inferioritását érezte: soha
                        nem volt ilyen úr. Ő e mellett a karvaly ember mellett törött arcú és
                        megnyűtt embernek érezte magát. Már az alakja oly vállas és sudár, s egész
                        tartása könnyű és levente volt, hogy ő mindig azt érezte, hogy ez az az
                        ember, akit az Isten fejedelemségre és az emberek között vezetői munkára
                        teremtett. Báthory Gábor is szép volt, de annak a szépsége egészen másfajta
                        volt. Abban valami poétaragyogás jelentkezett, olyan volt, mint a felszálló
                        madár, aki soha megülni egy ágon nem bírt. Rhédey a kőszáli sashoz
                        hasonlított, ki mindig ül, s ha felrepül, méltóságból teszi, s nem is hinné
                        az ember, hogy préda után les.</p>
					<p>Amellett kitűnően eszes ember, akinek ítélete dönt. Úgy vette egy csöndes
                        mosolyát, többre, mint a tömegeknek vivátját, s nagyobb győzelem volt ennek
                        a Rhédeynek egy fejbólintása, mint a hadi mezőn egy nyert csata. Különös
                        volt, de a szíve dagadt, ha érezte, hogy amit mond cselekedeteiről, a Rhédey
                        jóváhagyásával találkozik, s ha ez hallgatott és nem sietett mozdulni, már
                        szorongás volt benne, s maga bírálta el a dolgot, és kételkedett, hogy így
                        volt-e jó és helyes?</p>
					<p>A feleségén kívül soha senkinek nem lett volna képes ennyire őszintén
                        megvallani mindent, ami csak lelkében volt. A fiatal fejedelemségnek minden
                        dolgát, nagy terveinek minden koncepcióját és formáját s részét feltárta
                        előtte, s boldog volt, hogy kibeszélheti magából, mert beszéd alatt érezte,
                        hogy felrepül a gondolata, és tisztábbá válik minden, amit kifejteni
                        kezd.</p>
					<p>- Legnehezebb embert állítani oda, ahova ember kell - mondta. - Hivatalt
                        adhatok, de észt hozzá nem. Azért úgy kell dolgoznom velük, hogy nekem kell
                        kitalálni, kit mire használhatnék... Egy bizonyos, a régi világ emberei
                        rosszak, el vannak rontva, s azokon nem lehet segíteni... Hozzászoktak, hogy
                        tunyán és közönyösen vegyék a munkájukat, s lopnak és csalnak és elrontanak
                        mindent. Persze velem is gőgösek, mert ismertek, mikor még nem voltam uruk,
                        s nehezen megy az embernek betörni derekát régibb kis pajtásoknak... De nem
                        ez a legnagyobb baj, hanem az, hogy rossz világban nőttek, mikor nem kellett
                        munkálni, csak parádézni... Wesselényi Farkas, ez beválik, úgy látom, bár
                        nehéz neki termete miatt. De ebben a húshegyben annyi fiatalság van, és oly
                        friss akarat, hogy sokszor magam elcsodálkozom, hogy győzi szusszal... Már
                        Allia Farkas nem az én emberem... Az ő hadi tudományára úgy néz fel Erdély,
                        mint valami csodára. De mi az ő hadi tudománya?... Németes ember: mindent
                        fontra mér, és semmit a véletlenre nem bíz. Olyan ember, aki megszámlálja az
                        ellenséget, s ha kettővel több van odaát, már nem hajlandó csatába
                        ereszkedni. Csak a biztosra menne. Básta nevelése. Básta megmondta, hogy
                        Erdély ezer katonát soha feltartani nem tud, s egy vára nincs, amelyik három
                        napi ostromot ki tudna állani. Allia uram ehhez tartja magát, s arra nem
                        való, hogy várakat újraépítsen, ahhoz ő kényelmes: ez a fajta ember készen
                        akar kapni mindent, s olyan, mint a gazdag szakácsné, szegény konyhán nem
                        tud gazdáskodni, csak ott, ahol minden bőségiben van... Pedig szegények
                        vagyunk... Nekünk mindent elölről kell kezdeni. Semmiből kell teremteni...
                        Egész Erdélyben alig van két-három főúr, akinek magának valami kincse lenne.
                        Apor uramnak van. Az jól beágyazta magát az ország adajába. Hát ez is utolsó
                        dolog, uram, hogy Erdélyben adóbérlők nélkül eddig egy fejedelem sem tudott
                        meglenni. A népet úgy nyúzták ezek az urak, ahogy nekik tetszett, s még
                        István király is csak úgy tudott gazdálkodni, hogy előre felszedte az adót
                        az Aporoktól... Az egész ország ott van a markukban mind fejedelmestől.
                        Apornak oly ládái vannak, hogy ki tudott nekem fizetni idáig többet
                        háromszázezer forintnál, de én nem az adóra vettem tőle, hanem birtokokat
                        inskribáltam neki. Olcsóbb, ha bármilyen birodalmat adok, mint ha a nép
                        adóját idegenítem el... Most, most készülök, csak egy kevés levegőhöz
                        jussak, hogy megszabadítsam az adófizetést ezeknek a karmától... Az egész
                        perceptor bandát ki kell cserélnem, mint az ölyvek tépik az apróvadat, s
                        kipusztítják nekem. Én soha meg nem élek, míg ezeknek a körme közük ki kell
                        halásznom a magamét, ide nekem egészen új módokat és utánjárásokat kell
                        beállítani... Már kidolgoztam a vármegyéket. A vármegyéknek kell az
                        esküdtekkel behordani az adót. Ha a megye szavazza meg, akkor neki is kell
                        azt beszolgáltatni az utolsó fillérig. Mire való a főispánom, ha nem arra,
                        hogy ispánkodjék. Az adó beszedésének semmibe sem szabad kerülni.
                        Költségüket nem kívánom, de részt soha... Csak egy deák kell, aki beüljön a
                        kancelláriájukba, és egy időt ott töltsön, és figyelmesen jegyezze, amit
                        lát... Ennek a deáknak nem szabad öregnek lenni, mert öreg ember veszett
                        ember. Annak már magának van baja s gondja. Harminc éven túl az embereket
                        csak az érdek vezérli. Ilyen deákot csak fiatalban lehet találni, aki még
                        tele van tűzzel és lelkesedéssel, és a respublica nagy neki és szent.
                        Gondolok egy ilyen fiúra már egy idő óta, Zólyomi Miklósnak fia szemes
                        legény, szeretem. Lehet, hogy vele próbálom meg, ezt talán Apor uram is
                        beveszi, mert ilyen sihedertől nem fél...</p>
					<p>Így beszélt a fejedelem, ilyen őszintén és egész lelkét kinyitva, így könnyen
                        elrepülnek az órák, s akik hallgatnak, nem kell hogy beleszóljanak, mert ez
                        így nem tanácskérés, csak a tervezgetéseknek megnyilatkozásai.</p>
					<p>Sorra vette összes emberét, akikre nagy feladat van bízva, s az összes
                        terveket, amikkel a feje tele volt.</p>
					<p>Az ország építésének nagy gondjai. A föld megművelésének hiányossági, az
                        iparbeliek. Az igazságszolgáltatás. A vallás és az iskolák.</p>
					<p>Istók sokáig nyitott szemmel figyelt, s még azt gondolta magában, hogy most
                        belelát bátyjának ügyeibe, s az neki jó lesz, de aztán elfáradt a feje,
                        összezavarodott benne a sok minden, s meglátta, hogy míg ők fent az emeleten
                        a kis szobában a kevés bor mellett oly sokat őrölnek, azalatt odalent a nagy
                        kocsmában valami muzsikás jött, s elkezdte pengetni a citerát; halkan, hogy
                        valami papok meg ne hallják. Úgy vette észre, hogy csiklandozás van a
                        lábában, s megszökött a táncosok közé.</p>
					<p>A fejedelem erre még jobban felszabadult, s még nagyobb titkokról, a világ
                        kerekségének állapotjáról kezdett beszélni...</p>
					<p>- Uram, a Római Birodalom felbomlása óta ily megzavarodott állapotban nem
                        volt a föld, mint mostanában vagyon. Akkor úgy volt, hogy egy országban s
                        egy helyen megtorlódott a hatalom s tudomány s kincs. Óriási arany és
                        drágakő marhát hordtak össze a világ minden résziből, és abból a császárok
                        és a császári udvar béliáljai maguknak oly életet teremtettek, hogy amit
                        csak emberész ki tudott találni, az mind az örömnek és élvezetnek
                        szolgálására lött. Akkor megindultak környes-körül az emberiségnek éhes és
                        kapzsi nagy setét fellegei. A barbár népek mind hírét vették a nagy pompának
                        és dúskáló gazdagságnak, és részt akartak belőle venni. Vandálok rohanták
                        meg Rómát, és felfalták s elpusztították a művészeteket: de avval
                        elpusztították az emberi szívnek annyi bálványát és istentelenségét is, mert
                        az embernek hamar fejébe száll, ha kevés hatalom jut kezébe; magát mingyár
                        istenné teszi... Most éppen az van, uram... Megint Róma került a világ
                        tetejére. A pápák Krisztust megfejték, s aranyat csorgattak az ő megtöretett
                        csontjaiból s ereiből.</p>
					<p>- És ebből az aranyból, igaz, néminemű művészeteket is produkáltak, de oly
                        förtelmes istentelenségeket és erkölcstelenségeket is, hogy méltó volt most
                        száz éve, hogy az ágostonos barát, e Luther, a lélekvásárlás ellen
                        kiszállott... Már odáig vetemedtek, hogy Úristennek pokolbeli s
                        purgatóriumbeli tisztító hatalmát hazudták magukénak, s a népek bűnét
                        cédulákkal bocsátgatták meg, s aki e cédulákat megvette, ahogy a jó Luther
                        mondotta saját szavaival: “még ha Krisztus urunknak saját édesanyját
                        megfertéztette volna is, megbocsátották neki, s elhitették vele, hogy Isten
                        is megbocsátotta, ahogy a perselybe a cédula árát becsorgatta.” S lásd, mi
                        lett ebből... E pénzkapzsiság megnyitotta az emberek szemét, s megismerték
                        az igaz Istent... Én ennek a reformációnak egy nagy hasznát látom, uram,
                        azt, hogy nem úgy tettek a népek, mint a Római Birodalommal, nem hadakat
                        vittek Rómára, s nem az elorzott aranyakat és kifaragott köveket rablották
                        el onnan, hanem a tudományt hozták ki a népek javára... Hol volt az még száz
                        év előtt, hogy minden valami faluban skóla mester legyen és a szegény nép
                        írni s olvasni tudjon. Még a nagy Mátyás király nádorispánja, a sánta
                        Báthory kardjával ütötte rá a pecsétet a pergamentre, mert maga betűvetést
                        nem ismért. És most annyi kancellistát hozhatok kicsiny falukból, amennyit
                        csak kívánok... Nem lehet azt uram felmérni, mennyit okosodott a nép s a
                        magyar is ez alatt a száz esztendő alatt... Egy új lélekbeli rohanó
                        vándorlás indult meg az Isten igéjének ismerete után... Ezt akarnák megtörni
                        és megszüntetni a pápások, hogy tovább is setét butaságban tartsák a
                        népeket. S erre kell minékünk felkészülni, atyámfiai, Ferenc uram. Ha
                        hagyjuk magunkat, megmetélnek ezek. Ha kivárjuk, nyakunkra jönnek. Nem a
                        tömegek harca ez, hanem az urak harca a tömegek ellen. A rabságban tartott
                        népeket rázúdítják a szabadságba kerültekre, s mind a kettőnek vége:
                        mindegy, a zavarosban halászni a legkönnyebb. Ha ebben a Pázmányban magyar
                        szív nem volna, régen hóhéra lenne fajának. De ha magyar, akkor meg hogy
                        kell érteni, hogy csak éppen életet hágy bennünk, de különben írt s pusztít,
                        semmit sem hagy meg, csak a tátogó életet. Hogy éljünk magyar életet, ha
                        kifoszt és minden erőtől elmetsz. Uram, egy napig se higgy a pápistának:
                        neki mise kell, s nem szabadság és a szegény nép örömös éneke. Szolgaság,
                        szolgaság, szolgaság. Ebbe nyom, hogy ha éhezik, varsával foghassa ki a
                        halat. Hat esztendőre van szükségem, hat esztendei békességre, hogy oly
                        hadakat építhessek, amivel torkát szeghetem a bestyének. Jó Isten, háborút
                        kell mívelni, igazán, ha egy pici békét akarok. Nem kell nekem, uram, se
                        földje, se háza, de ha nem akarom, hogy itt fosszon ki kisded hajlokomban,
                        oly erősnek kell lennem, hogy meg ne merjen közelíteni.</p>
					<p>Egy kortyot ivott, hogy torkát nedvesítse, akkor:</p>
					<p>- És másfelől itt van napkeleten ez a török horda. Ez a rettenetes
                        katonanemzet, amelyik csak arra lett, hogy az egész világot kardja által
                        törje meg... Én ott voltam a fészkiben, most láttam, magam szemével, az
                        őszön, amikor Gábris miatt bujdosóba kellett mennem, hogy ennek az egész
                        szörnyűségnek minden teteme beteg. Láttam a győzhetetlen padisáht, ahogy
                        részegen és őrülten fetrengett saját trónusa lábánál, és vergődött, mint egy
                        falu bolondja. Erre van ráhagyva a világ másik fele. Egyik felől a pápa,
                        másik oldalon a szultán. Rettenetes két szörnyeteg, uram.</p>
					<p>Körülnézett, hogy a falak nem hallgatóznak-e, s még halkabbra vette a
                        hangját: már szinte fülbe gyónta legtitkosabb gondolatait.</p>
					<p>- S a keresztyén emberiség ennek a két meggyőzhetetlen fenevadnak a
                        torkában... Most nem tudom, melyiknek torkát kell elébb elmetszeni... Mit
                        tehetünk mi itt evvel a kicsiny országgal, akiben élünk... Annyiak vagyunk,
                        mint a verebecske az eresz alatt... De Isten a kis verébnek is megadhatja,
                        hogy tüzet rak szárnyára, s az felgyújthatja a legnagyobb palotákat is...
                        Más nekünk nincs, csak hogy szeressük egymást, és építsük magunkat a
                        jövendőre... Ha nézem a két főveszedelmet, a pápások íme már kezdik
                        összeszedni magukat. Ott nő a császár környékén a beteg császár mellett
                        annak öccse, a gréci Ferdinandus, akiről oly híreket hallani, hogy a
                        jezsuiták úgy megveszejtették fejét, hogy esküszik a templomokban s
                        tanácsokban, hogy ha király és császár lesz, soha eretneket meg nem tűr
                        birodalmában... És a konstantinápolyi szultán vezéri arról tanácskoznak,
                        hogy a próféta zászlaját új dicsőségre kell emelni, mert másképp saját magát
                        emészti meg a hadinép... Új rablást s rablást kell nekik adni, másképp ezt a
                        csordát féken tartani nem lehet... A janicsárok már húsz éve mást se
                        tesznek, csak lázadnak és forronganak, és egyik szultánt a másik után
                        ölik... Ha a keresztyénségben most lenne összetartás, meg lehetne törni a
                        kígyó fejét. Soha a török birodalom ily megveszett háborodott állapotban nem
                        volt, mint a mi időnkben... De mit lehet tenni, ha itt is csak az van, ami
                        ott?... Az én lelkem, uram, nem a grófokért és püspökökért retteg, hanem a
                        családos, gyermekes kicsiny népekért... És ha nézem, mind a két oldalon a
                        férfiaknak szektája uralkodik... A töröknél asszony nincs, az mind rideg
                        katonaember... de hát van-e a jezsuitáknál és más szerzeteknél, pápás
                        papoknál?... Ez is csak janicsárság... Ha azt lehetne tenni, hogy egyiket a
                        másikra uszítsuk, akkor meg volna mentve a világ... De akármelyikbe kapok,
                        magamra maradok, s nekem veszik vérem...</p>
					<p>Nagy ökleit ott nyugtatta a kemény asztalon, melyet német szokás szerint a
                        gazda fehérre és simára sikált a frissen fehérre meszelt boltívek alatt.</p>
					<p>- Uram, azt mondom kegyelmednek, ha én a bécsi Burgban oly otthon lennék,
                        mint Stambulban a portán... Én uram, azt akármikor megkezdhetném, hogy a
                        török csordát felindítsam a keresztény világ megrontására... De tehetem-é
                        azt, hogy a keresztény nemzeteket indítsam meg ennek a pokolbeli
                        ellenségnek, a katona török világnak elpusztítására?...</p>
					<p>Komoran nézett maga elé:</p>
					<p>- Ezt én meg nem tehetem, mert eretnek vagyok a szemükben... s eretneket
                        hadaik élére s tanácsukba bé nem eresztenek...</p>
					<p>Elhallgatott. Megérezte, hogy többet mondott a kelleténél. Ily gondolatot még
                        legjobb barátjára is rá nem bízhat.</p>
					<p>Ittak keveset, akkor könnyebb hangon szólt:</p>
					<p>- Hat esztendeig még háborúra nem is gondolhatok.</p>
					<p>- De mért hat esztendeig? - kérdezte Rhédey Ferenc.</p>
					<p>Bethlen mint valami súlyos és nehéz nagy titkot súgta:</p>
					<p>- Nincs lovunk... Erdély ki van fogyasztva nem emberben, hanem lóban... Kell
                        neki hat esztendő, míg a török birodalomból s másunnan hozott fő lovakkal
                        annyira javíthatom a lóméneseinket, hogy az újonnan gyarapított csikók hadi
                        állapotra valók legyenek. Ötvenezer lovat kell nevelni, hogy tízezer
                        lovassal kiindulhassak a Bocskai uram útjára...</p>
					<p>Rhédey megszörnyedt. Megnyílt előtte egy nagy út. Ötvenezer ló. Nem is
                        értette, micsoda álmai vannak ennek a fejedelemnek.</p>
					<p>- Hat esztendőre kontemplálom Erdély felépítését. Búzával s más kenyérbelivel
                        három év alatt remélem, hogy rendbe tudom hozni a hazát. Iparban minden a
                        bányáktól függ... Ha elég vasat tudok dagasztani a földből, s ha meg bírom
                        nyitni az arany- és ezüstbányákat, és pénzverésre fordíthatom a dolgot,
                        akkor nem lesz baj...</p>
					<p>Rhédey hallgatott. Elképzelhetetlen volt neki, hogy egy ember ezt mind
                        megcsinálhassa.</p>
					<p>A fejedelem maga megértette, mi ez a hallgatás.</p>
					<p>- Azért legelőször embert s embert kell nevelni és szoktatni. Az az oka, hogy
                        már most, ilyen hamar egybehívtam azokat, akikre számítanom lehet... Nem
                        gondolja kegyelmed, hogy mulatságra való ez a holnap esti vacsora...
                        Egyenként akarok beszélni az urakkal, s kitanulni kiben mi lakozik, és
                        idekapcsolni a fejedelem gyeplüjéhez mindenkit, akiben valami jóravalóság
                        van...</p>
					<p>Derülten nézett Rhédeyre:</p>
					<p>- És én látom, hogy most egy olyan világ kezdődik, hogy akarják az emberek a
                        jót. Akarnak valamit produkálni!</p>
					<p>- A szegények.</p>
					<p>Bethlen hallgatott.</p>
					<p>- A szegények?... Szóval azt hiszed, csak keresni akarnak?... Nézd, uram, én
                        már gondoltam arra, hogy az utolsó tíz esztendőben, csak mióta én látom,
                        három-négy fejedelem egymás után úgy ajándékozta a birtokokat, mintha a
                        tarsolyából szedné ki őket, mintha ő teremtette volna a földet... Zsigmond
                        odaadományozta Szászvárost Haller Gáspárnak... Egy év múlva Székely Mózes
                        ezt a Szászvárost Altorjai Péternek adta... Három hónap múlva Básta
                        szászvárost Vízkelety Gáspárnak adá. Akkor Mihály vajda elvette, s adta
                        Sarmasághy Sámuelnek... Jött Bocskai, jószágvesztésre ítélte Sarmasághy
                        Samut, és adta Kátay Mihálynak... Kátayt levágták, Rákóczy Zsigmond
                        donációba adta Cséffay Andrásnak. Báthory Gábor elvette tőle, s nekem
                        ajánlotta háromezer aranyért... Így Szászváros tizenhárom esztendő alatt
                        nyolc kézen volt, s ha én is elfogadtam volna: akkor én lennék a kilencedik
                        birtokos, és nem élnék... Mert azért akarta Gábris nekem adni, hogy ezzel
                        olyan koncot vessen, akibe belefal a kuvasz... Szerencsére barátaim
                        megoltalmaztak, s nem faltam bele, pedig már Zsuzsával össze is rakattam az
                        aranyakat... Most mondd meg: mindezek az urak mennyi törtetést, mennyi
                        alázatosságot, gazságot és bölcstelenséget míveltek érte, hogy ez a
                        Szászváros uradalma egy kis időre az övék legyen. Hogy van az, hogy az ember
                        oly vak, hogy nem fél a követ nyakába kötni s kútba ugrani vele... Senki sem
                        tanult az előbbiek példáján, rohan a Mammon után, s azt hiszi, ő lesz az
                        egyetlen kiválasztott, aki meg is tudja tartani azt a Szászvárost, és a
                        gyerekeire képes lesz továbbhagyni, s azok világ végéig már boldogan fognak
                        benne élni... Én e Szászvárost fiskális birtokká teszem. Hát nem lesz az
                        jobb, ha az országé lesz ez az átok alatt levő szászvárosi vár?... És így az
                        egész nemzetnek haszna van belőle, mert bizony, ha a státusnak van
                        jövedelme, akkor annyival kevesebb adót kell behajtani a szegénységen...</p>
					<p>Rhédey mosolygott.</p>
					<p>- No most - folytatta Bethlen. - Itt vannak a katolikus főuraimék... Itt
                        vannak a Kornisok, Kendyek, Csákyak és a többi. Ezek mind a régi nemből való
                        hatalmas nemzetek, akiknek minden ősük és elődjük fokról fokra legnagyobb
                        birtokokban és uradalmakban éltek. Ezek viszont a mi időnkben valósággal
                        elvesztették a fejüket, és kihajigálták a birtokokat a zsebükből. Mintha
                        valósággal megutálták volna, hogy annyi időn keresztül mindenük megvolt. Úgy
                        tesznek, mintha a hajóslegény kincsekkel megrakott gályán utazna, s
                        akármerre megy, egy-két pénzen minden kikötőben boldogan és bőségesen élhet.
                        Egyszer pedig megbolondul, s tele kézzel kezdi a tengerbe vetni az arannyal
                        teli zsákokat, s azt mondja: elég volt, én csak egy hajóslegény akarok
                        lenni, aki a maga erejével viszi a hajót... Már ennek a Kendynek az apja
                        kezdte. Csak emlékezz vissza, gyermekkorunkban semmi más ott nem volt, csak
                        dáridó és pazarlás és evés, ivás, zabálás. Ott mindenki fúlásig lakhatott, s
                        mikor még így sem tudta vagyonát elpazarolni, nekilát és
                        fejedelemgyilkosságba fog, s fejét veszti. Fia nem tanul, hanem egész
                        életében csak összehúzott szemöldökkel és mordul néz, és nem nyugszik ez is
                        a sok tékozlás után, míg ő is a fejedelemgyilkosságra nem bujtogatja a többi
                        fejvesztettet, s most ő is bujdosóban van. Még jó, hogy fejét vállán
                        cipeli... Ezekkel az emberekkel már semmit sem lehet kezdeni... Kendy vissza
                        akarná szerezni birtokait, s ezt úgy akarja, hogy odakint ellenünk áskál és
                        uszítja Homonnay Gyurkót, aki éppen ilyen, mint ő, mert a Drugeth nemből
                        való, s már megcsömörlött a jóléttől, Isten eszét veszi, s most leköti,
                        hallom, birtokát a császárnak, hogy maga kenyerén elindulhasson
                        fejedelemséget keresni... Hát nincs-e igazam, hogy a kincs és vagyon valami
                        idő múlva megbolondítja a benne levőt, hogy valamiképpen megszabaduljon
                        mindentől, amit az ősei oly nagy törekedéssel és hitének, becsületének
                        feláldozásával megszerzett... Az én embereim, akikre számítok, mások...
                        Szegények?... Hát szegények... De nem is lehet nekik ily nagy vagyonokat
                        gyűjteni. Mellettem, legalább, míg én itt ülök a kormánypálcánál, addig
                        nem... De harccal, hűséggel, munkássággal kiküzdhetik maguknak, hogy egy
                        olyan országot építsenek, ahol békességben és csendes boldogságba
                        élhetnek... Én úgy látom, s ennek örvendek, hogy most oly idő van, mikor sok
                        embert lehet kapni a tisztességes és egészséges munkára... Majd nézd meg
                        holnap este ezt az én vendég-gyülekezetemet... Ez mind aranyat érő ember...
                        Drágább, mint az a színtiszta arany, amit a bányaiak kimosnak a Zazar patak
                        vizéből...</p>
					<p>- Kívánom neked, nagyságos uram, hogy minden így menjen és hiba nélkül
                        legyen... De ha már vagyonról és donációról van szó... Ott van Biharban
                        mellettem a Némethy család birtoka... Magvaveszett... Most a földeket vadul
                        bitorolja bizonyos Ártándy Gergely... A föld ma még a császár alá
                        tartozik... Onnan azonban én meg nem szerezhetem... Adna-é nekem donációt
                        erre nagyságod, mert ha igen, én a szatmári főkapitánnyal, Dóczy urammal meg
                        tudom csinálni, hogy ő nem fog vétót emelni a birtokba szállás ellen.</p>
					<p>Most a fejedelem mosolyodott úgy, ahogy az előbb több ízben Rhédey Ferenc
                        tette.</p>
					<p>- Örömmel... Nem azért, mert sógorom vagy, uram, hanem azért, mert a
                        fejedelemnek kell, hogy a nagyváradi főkapitány boldog legyen és
                        megelégedett, és ha Isten úgy adja, hogy Homonnay rezgelődéséből mégis
                        valami lenne, a magáét is féltse... Hanem a kakasok kukorítanak... A nap
                        négy óra után immár felkél... mennénk haza, félek Zsuzsanna is felserken, és
                        kikapok...</p>
					<p>Vidáman felállottak az asztaltól. Kardjukat felcsatolták és lementek a
                        falépcsőn.</p>
					<p>A nagy ivóban víg katonák táncoltak a kis muzsikára. Istók egy szász
                        menyecskét ölelgetett, s nem lehetett elvinni, hogy neki még éjfél van.</p>
					<p>- Mulass öcsém helyettem is - mondta a fejedelem.</p>
					<p>Mikor az utcára kimentek, Rhédey ezt mondta:</p>
					<p>- Lippa dolgában döntött-e nagyságod?</p>
					<p>- Igen, s megadom.</p>
					<p>Rhédey hallgatott:</p>
					<p>- Nagy vállalat... Odakint az impériumon nagy füsti lészen.</p>
					<p>- Tudom, s mégis megcselekszem.</p>
					<p>- Akkor is, ha Keresztessy uram nem száll ki belőle?</p>
					<p>- Akkor még inkább... Nekem a portán meg kell mutatni hívségemet. Ha lelkemet
                        kiokádom, sem hisznek másképp nekem.</p>
					<p>- Értem. És úgy is vagyon.</p>
					<p>- Csak arra fogunk nagyon ügyelni, hogy egy szál török se legyen jelen a
                        megvételnél, mert akkor azt fogják mondani, nem adomány, hanem hódoltatás. S
                        akkor elvesztem a hitet s becsületet és a hasznát.</p>
					<p>- Egy törököt fogjon nagyságod - mosolygott Rhédey -, tanúbizonyságnak.
                        Főtörököt.</p>
					<p>- Igaz. Ebben igazad van.</p>
					<p>Végigmentek a nagy piacon a tanácsház előtt. Már csakugyan derengett a
                        pirkadat. A házak újonnan meszelve várták a reggelt, hogy a magyar urak
                        bámulják őket, és irigykedjenek, hogy a szászok szebben kapják meg
                        városukat, mint ahogy elvették tőlük.</p>
					<p>A fejedelem megállott, s rámutatott a házakra.</p>
					<p>- Ez a fejérség az én zászlóm. Többet veszek be evvel a fejér zászlóval, mint
                        Gábris minden vörös, sárkányfogas lobogójával.</p>
					<p>Rhédey megértette, fejét meghajtotta s azt mondta:</p>
					<p>- Uram, barátom, sógor uram, én is meghajtom előtted a magam kisded
                        lobogóját.</p>
					<p>A fejedelem mosolygott, s a bihari magvaszakadtak birtokára gondolt.</p>
				</div>
				<div type="chapter">
					<head> [VI]</head>
					<p>Arra ébredt, hogy a felesége dalol.</p>
					<p>Ennél nagyobb öröm nem is érhette ily kora reggel. Zsuzsanna valami régi
                        virágéneket dalolt. Ő is tudta, kisgyerekkorából emlékezett rá s talán azóta
                        sem hallotta:</p>
					<p>Vagyon-e szívem szándékodban,</p>
					<p> hogy béfogadsz engem?</p>
					<p>Igenis vagyon, szívem, lelkem</p>
					<p> csak légyen jókedved.</p>
					<p>Add kezembe jobb kezedet</p>
					<p> én édes violám.</p>
					<p>Lám meghódolt, lám meghódolt</p>
					<p> én árva fejem néked...</p>
					<p>A szíve egyszerre úgy megdagadt, azt sem tudta, örömében hogy ugorjon ki az
                        ágyból, s odafusson, agyoncsókolja.</p>
					<p>De sőt inkább ápolgatnám</p>
					<p> ragyogó, villogós két szép szemed...</p>
					<p>Milyen édes a kicsi hangja, csilingel, mint valami kis ezüst csengő, vagy a
                        filemilécske, zengedező raj méhecske... Mosolygott magában, győzedelmesen
                        mosolygott. A mai nap tehát nem fenyeget semmi búval, bajjal. Hála legyen a
                        jóistennek, Zsuzsanna dalolász. Talán hogy itt van Kata, nővére, Rhédeyné...
                        Most Zsuzsanna bekukkantott.</p>
					<p>- Dalolj, dalolj, kis madaram.</p>
					<p>- Ó, persze s van eszemben.</p>
					<p>A fejedelem kinyújtotta karját, és magához csalogatta az asszonyt, aki friss
                        volt és gyengéden piros, mint egy lány.</p>
					<p>- Mit álmodtál? - s elkapta karját, és magához vonta. - Mittá mottá?...</p>
					<p>- Hohó, én már oly rég ébren vagyok... van is időm álommal bíbelődni...</p>
					<p>Odaült az ura ágya szélére, s nyújtózott csipkés reggeli ruhájában. Magasra
                        emelte karját, s a feje felett összekulcsolta.</p>
					<p>De ő csak tovább duruzsolt, míg az a reggelnyíló kedv megvan.</p>
					<p>- Mittá mottá - s pici csókkal megcsókolta a homlokát. - Mittá mottá...</p>
					<p>- Jaj, nagyon furcsát.</p>
					<p>- Jót?</p>
					<p>- Jót.</p>
					<p>- S mit?</p>
					<p>- Halál... meghaltam...</p>
					<p>Ijedten nézte; igen csöndesen, duruzsolva mondta:</p>
					<p>- S az jó?</p>
					<p>- Jó volt... szép szelíd halál... Igen nagy betegség volt rajtam... itt
                        voltak a püspök s az orvosok, Blitz rázta a karom, s én nevettem magamban,
                        hogy: te jobban meg vagy ijedve, mint én, jó német... Mert én meg voltam
                        halva... Nem volt rossz...</p>
					<p>- Nem?</p>
					<p>- Arra gondoltam, hogy kibújtam a felelősség alól... Már a nagy lakodalomban
                        nem kell ott lennem...</p>
					<p>- Szóval táncolni fogsz... Temetéssel álmodni, azt jelenti.</p>
					<p>- Férjhez menni - szólt az asszony beharapott ajakkal.</p>
					<p>- Az már megtörtént.</p>
					<p>- Igen - sajna... - s mosolygott.</p>
					<p>- Nem tennéd meg még egyszer?</p>
					<p>Az asszony csak mosolygott.</p>
					<p>- Jobban megnézném... kihez...</p>
					<p>- Igen?</p>
					<p>- Nem kéne még egyszer ilyen nagy úr... - s tréfált a hangja, gyöngéd tréfa
                        volt a mosolyában és a bánatában -, ilyen rettenetes nagy úr...</p>
					<p>A fejedelem egyre zaklatottabb lett a lelke mélyén.</p>
					<p>- Mikor megkértelek, megmondtam a kertben... a vadrózsalugasban...</p>
					<p>- Igen - s az asszony lehunyta a szemét, s a kis ház végére gondolt, ahol
                        együtt ültek oly sokszor, lopva a perceket, s ő csak a szívének zsibongását
                        hallgatta, s kézimunkát csinált, de leejtette az ölébe, s érezte most is,
                        hogy ez a nagy fekete arc közeledett felé: oly félelmes arc, s oly jóságossá
                        tette a kimondhatatlan gyöngédség, ami belőle áradt.</p>
					<p>- Megmondtam, hogy erdélyi fejedelem lesz belőlem.</p>
					<p>A nő most is azzal a csodálkozó pillantással nézett rá, mint akkor, oly
                        hitetlenül s mosolyogva. Csak épp elhallgatta, s nem jelentett neki semmit,
                        mert neki ez a fiú csak egy rettenetesen szegény árva fiú volt, kinek
                        semmije a kerek világon, még azt is alig hitte, hogy valósággal van neki egy
                        romlott Illye nevű birtoka s jussa Dévára... Az csak olyan álomnak s
                        lehetetlennek tűnt... S neki nem számított: neki csak az számított, hogy
                        tele volt szerelemmel s jósággal... Hogy jó volt, gyöngéd és egyenes,
                        átlátszó, mint a patak vize, minden kavicsot lehetett látni a fenekén, s ez
                        a patak az ő virágos kis lelkének kertjét locsolta, úgy ölelte, mint a patak
                        nefelejcsborított partját, s úgy fájt, hogy a drága kis csermely nem áll
                        meg, elfolyik, fut, tovamegy; csak az a megnyugtató, hogy tiszta kis árja
                        kifogyhatatlan, folyton jön s jön új s új egyenletes bőséggel, isten tudja
                        honnan, de isten adja, örökké...</p>
					<p>- Megmondtam?...</p>
					<p>- Igen...</p>
					<p>S bátyjára gondolt, a magas sovány, öregedő emberre, aki epésen, zörögve,
                        mindig torzsalkodva, mindig káromkodva ült az ebédhez. “Micsoda leves ez?
                        kutyának való...” s az egész család reszketett tőle... Az semmibe sem vette
                        a jövevényt, pláne mint lánykérőt... Ki volt neki, senki, erdélyi garabonc,
                        koldus székely s mogorva medve, nem szerették egymást... Mikor a
                        staffirungot meg kellett vásárolni, a jó sógornőjének vele kellett menni,
                        megválasztani mindent a szepességiekre, nem akarta ereszteni, egy napig nem
                        tűrte, hogy az asszony kilépjen a házból...</p>
					<p>Pedig csak harmadik várig kellett elmenni... Már megengedte egy este, egész
                        éjjel, vacsora után pakoltak, úgy volt, hogy négykor indulnak, az urak
                        reggelig ittak, a bátyja, egy percre be nem állott a szája, folyton “bestye
                        így, bestye úgy...” a feleségét szidta, erőszakkal bele akart kötni, hogy el
                        ne menjen, hogy ürügye legyen visszatartani... Mikor már a kocsik
                        előállottak, részegen valami kannát odavágott az ajtóhoz... Akkor ez a jó
                        Bethlen felállott s elébe állt, s azt mondta: “Sógorom, megbecsüld magad,
                        mert kézen viszem el a lányt, s egy üngöt se fogadok el véle...”</p>
					<p>S olyan volt a fellépése, hogy László megjohádzott s csak morgott a
                        szakállába: “Nono, azért nekem a feleségemben senki se parancsol...”</p>
					<p>Nagyokat s hosszan hallgattak...</p>
					<p>- Jaj, legjobb volna meghalni, szépen s szelíden s most... bajok előtt...</p>
					<p>A fejedelem magára terítette s lágyan, lassan csókolgatta az arcát. Mint apa
                        a gyermekét.</p>
					<p>- Nem így - mondta az asszony.</p>
					<p>- Nos.</p>
					<p>- Nem így! Mint egy öreg ember... Úgy!...</p>
					<p>A fejedelem tudta, ez mit jelent. Az örök vita. Mindig az első percek lihegő
                        vágyát kívánta. Mindig a legelső csók feledhetetlen érzését akarta. Azt az
                        alázatos, reménykedő csókot, az elérhetetlen magasságban tündöklő lény
                        iránti imádatot, a trubadúr csókját, amely egyben a koldus alamizsnakérése
                        is.</p>
					<p>A fejedelem nem tudott felelni, nevetett.</p>
					<p>- Maga már úgy csókol meg engem, mint egy fejedelem! - mondta a nő kis
                        mosollyal.</p>
					<p>- Nem! mint egy hívő!...</p>
					<p>- Hát az se kell.</p>
					<p>- Hanem?</p>
					<p>- Mint egy szerelmes.</p>
					<p>- Hisz ez az.</p>
					<p>- Nem... Ez nem az...</p>
					<p>A fejedelem hevesebben csókolta, egyre hevesebben, míg az asszony rá nem
                        ismert, s el nem fogadta s el nem csöndesedett.</p>
					<p>Neki ma sürgős napja van. S ki se mondhatja. S a reggel első erejét leadni
                        dürrögő susogásban... Odakint várják százan s százan, s minden sebet külön
                        kell begyógyítani... bekötni... s minden lépcsőt egyenként kifaragni
                        fölfelé... S az asszonynak az mind semmi... neki csak egy kell: csak annyi
                        teszi boldoggá, ha el tudja szakítani az élettől; egy percre... ha nem
                        többre...</p>
					<p>Most is: meg kellene beszélni az új udvart... Az
                        asszony elment. Úgy nézett utána. Akkor fölkelt.</p>
					<p>Átment a másik szobába, s ott a kikészített nagy ezüsttálban keményen s
                        derékig megmosdott. Csak úgy szórta a vizet szét a szobában, bozontos
                        hajáról, szakálláról dühösen frecskelt a víz, s ahogy megrázta fejét, még a
                        fal is tele lett csöppekkel. Vastag csíki szőtteskendőben keményen, vörösre
                        dörzsölte magát, s míg öltözött, arra gondolt, hogy: bizony azért vágyott
                        oly kimondhatatlanul a Károlyiak úri leányzójára, minden szerelmen túl, mert
                        azt vélte, hogy ez a komoly, nagyszerű teremtés méltó felesége lesz; hogy ez
                        vele fog dolgozni s hódítani... Igen, már a vadrózsalugasban előre
                        elképzelte, hogy fogja újjáteremteni a régi királyok s fejedelmek szokását,
                        az udvari életet... Hét szerelme volt Zsuzsanna előtt, éretlen gyerekfőveli
                        szerelmek, de abban egyben sem volt benne az a meggyőződés, hogy életpárnak
                        is jó lesz... De a nagyságos kisasszony a végsőkig feszítette vágyait, itt a
                        nagy fejedelmi jövőnek látta alapját... S nem tudni mi történt: az egész
                        ország nincs oly súllyal ránehezedve, mint a felesége... Folyton úgy érzi,
                        hogy ezt az egész kis országot játékszernek tekinti, de a nőt, lelkének
                        mindennél fontosabbját, mint ólomterhet cipeli magán...</p>
					<p>Nem akar vele repülni...</p>
					<p>Már egészen fel volt öltözve, mikor az asszony újra bejött, hosszú meggyszín
                        bársony reggeli ruhában.</p>
					<p>Ma oly friss volt, annyira lányos. Öt gyereket adott. Hármat még ki sem bírt
                        viselni. Tavaly a két nagyocskát vesztette el... s oly karcsú és üde néha...
                        S mindig oly kimerült s kedveszegett...</p>
					<p>- Ma mi lesz, kis szívem? - kérdezte tőle.</p>
					<p>Az asszony ránézett.</p>
					<p>- Várom kegyelmed parancsait - mondta.</p>
					<p>Bethlen elborult.</p>
					<p>- Én nem parancsolok...</p>
					<p>- Maga?... Maga nem is tud mást, csak parancsolni.</p>
					<p>- Mit tegyek, hogy leszokjak róla?</p>
					<p>- Semmit. Kegyelmed a parancsra született... Tehát kegyelmed megy a tanácsba
                        parancsolni, s én megyek a konyhába...</p>
					<p>- Szintén parancsolni...</p>
					<p>Az asszony elfintorította az ajkát.</p>
					<p>- Átengedem...</p>
					<p>- De nézd, kicsi szívem - szólt komolyan a fejedelem s megfogta felesége
                        arcát puhán a tenyerében... -, mit gondolsz... Egy asszonynak éppen úgy
                        megvan a maga élete, mint a férfinak. Nem lehet, hogy egy nő lóra üljön és
                        csatát vigyen, az se lehet, hogy a tanácsházban a nők üljenek s az ország
                        dolgát csinálják... De a konyha, az életünknek az alapja: egy asszonynak nem
                        szabad idegennek lenni...</p>
					<p>- Á, kegyelmed úgy beszél velem, mint egy férj, aki rá akarja kényszeríteni a
                        feleségét...</p>
					<p>A fejedelem elhallgatott s elszégyellte magát.</p>
					<p>- Nem, szívem, én csak hálás vagyok magának, s boldog vagyok, ha szerelmével
                        még itt is segít.</p>
					<p>- Igen, ezek a férfiak, akik, ha a paranccsal nem tudják elérni, amit
                        akarnak, akkor a hízelgéssel próbálják... A maguk élete kint van és repülnek
                        s pompáznak, minket pedig beszorítanak és azt kívánják, hogy boldogak
                        legyünk, ha a tányérmosást végezhetjük.</p>
					<p>- Maga, kis szívem, úgy traccsol velem, s amellett mindent megcsinál...</p>
					<p>- Mert kötelességérzés van bennem, mert nem tudom elviselni, hogy eleget ne
                        tegyek annak, amit várnak tőlem.</p>
					<p>- Mert maga egy szent, egy jó és önfeláldozó lélek - mondta a fejedelem, s
                        megcsókolta a felesége kezét és homlokát.</p>
					<p>- Azt hiszi, nem tudom, mért mondja ezt? hogy annál hamarabb mehessen
                        hazulról.</p>
					<p>A fejedelem csöndesen mosolygott, de már kezdte érezni a türelmetlenséget.
                        Valóban neki el kell mennie hazulról, de valóban ez mindig nehezebben megy,
                        mert az asszony boldogtalanul marad itthon.</p>
					<p>Sokszor úgy érzi, mintha gonoszságot cselekedne, mikor erőszakkal elszakítja
                        magát.</p>
					<p>Meg volt terítve a reggelihez, s ők ketten leültek.</p>
					<p>Az asszony nem evett.</p>
					<p>- Nincs étvágya, kedvesem?</p>
					<p>- Nincs.</p>
					<p>A férfinak volt. Hatalmas szelet sonkát evett, s égett bort ivott hozzá.</p>
					<p>- Magának semmit sem kell gondolnia, a ma esti udvarral - mondta -, az úgy el
                        fog rendeződni, hogy maga is, szívem, csak mint egy fejedelmi vendég kell
                        hogy megjelenjen.</p>
					<p>- Jójó - mondta a fejedelemasszony -, tudom - s mintha a napra felhő borul,
                        elmúlt a reggeli napfény -, de inkább mondjon meg valamit nekem.</p>
					<p>- Mit, szívem?</p>
					<p>- Miből megy ez?... Miből megy az mind, ami itt folyik?</p>
					<p>Bethlen hallgatott, mosollyal takarta azt a gondolatát, hogy elhatározta,
                        hogy erről semmit nem fog szólani. Benne is volt gyötrődés és gond, de azt
                        bizonyosra vette, hogy a felesége előtt megtörik a varázs, ha elmondja.
                        Valóban minden segélyforrása kiapadt, sehonnan semmi pénzt nem tud
                        kicsinálni, ellenben a rettenetes nyomorban sínylődők olyan tömeggel veszik
                        körül, hogy nem lehet segédkezet nem nyújtani nekik.</p>
					<p>- Mert ha igaz... - mondta csöndesen a nő.</p>
					<p>Már tudta, hogy a felesége a Báthory-ládákra gondol.</p>
					<p>- Mi, szívem?</p>
					<p>- Amit beszélnek... Még én is hallottam...</p>
					<p>- Nos? - és kedvetlenül gondolt rá, hogy talán Kata hozott pletykákat, amik
                        Zsuzsannát felizgatták. De az asszony csak érzéseinél maradt.</p>
					<p>- Az rettenetes volna... Jaj, rettenetes volna, ha a kegyelmed nevéhez is
                        ugyanolyan dolgok tapadnának, mint a másokéhoz...</p>
					<p>- Én sem vagyok isten - mondta csendesen a fejedelem.</p>
					<p>- De igen! Bethlen Gábornak annak kell lennie, Bethlen Gábornak nem szabad
                        másnak lenni, mint aminek én látom őt, mert inkább a halál és nyomorúság,
                        mint az a hír, hogy ládákat feltörni és ország pecsétjit leszaggatni...</p>
					<p>Bethlen összevonta szemöldökét.</p>
					<p>- Hogy az öreg kincstartót azért tartják rabságban már harmadik hónapja, mert
                        nem akarta, hogy az ország pecsétjeit felszaggassátok...</p>
					<p>- Hiszed te ezt?</p>
					<p>- Nem.</p>
					<p>Bethlen komoran nézett.</p>
					<p>- Nem hiszem, Gábriel! Nem hiszem. De én vagyok már az egyetlen, aki nem
                        hiszi! Már mindenki ezt mondja s meséli s hirdeti.</p>
					<p>- No és ha igaz?</p>
					<p>- Micsoda?</p>
					<p>- És ha igaz volna!... És ha azért tettem volna, hogy az országot megmentsem.
                        Mert nem volt mihez nyúlnom, s ma sincs. Mert az, aki ezeket a ládákat
                        minden rablási és őrjöngési közt is megtartotta, azért tartotta meg, mert
                        rút és gaz volt, mert inkább az egész országot kirabolta, de ehhez nem
                        nyúlt, mert ez az övé volt, az ő családjáé, s kímélet nélkül elkobzott s
                        konfiskált és elpusztított mindent a kunyhóktól a várakig, de saját
                        ládáikhoz nem nyúlt: akkor nekem nincs jogom arra, hogy...</p>
					<p>Az asszony felállott, s szembe nézett:</p>
					<p>- Nincs...</p>
					<p>Csönd volt.</p>
					<p>- Bethlen Gábornak nincs joga - mondta az asszony -, s Bethlen Gábor abban a
                        pillanatban megszűnt, mikor a becsület egyenes útjáról letér...</p>
					<p>Bethlen szólni akart, de fölemelte a fejét, és sóhajtott. Nem. Nem szabad
                        szólani. Az ő igazsága felül áll az asszonyi igazságokon.</p>
					<p>- Mert kegyelmedet csak az a szent és nagy ártatlansága tartja meg, hogy
                        mindenki úgy nézzen rá, mint egy szentre ebben a földben; hogy van még egy
                        ember, aki mer és tud jó lenni és tiszta és becsületes.</p>
					<p>- Igen. Igazad van - mondta a fejedelem.</p>
					<p>Sóhajtott s elfordult s azt mondta:</p>
					<p>- Mondom neked, Zsuzsánna, higgyél és bízzál. Mert eljő az idő, amikor
                        megnyílnak a szemek és megvilágosodnak az elmék, és akkor, ami tiszta, az
                        fényesen jő elő, s ami szennyes, az hiába minden pompa és álarca, visszahull
                        a setétségbe és a fertőbe.</p>
					<p>- Ez kegyelmed! - mondta az asszony, és boldog zokogásba tört ki.</p>
					<p>Most a szobába két gyerek rontott be. István magával hozta le a két nagyobbik
                        fiát, Istókot és Pétert. Szőkék voltak, szép fiúk, mint a frissen fakadó
                        rügyek. A nagyobbik vágyó szemű, csöndes, tizenkét éves volt, a kisebbik
                        eleven, mint az ördög.</p>
					<p>Kata jött utánuk, és komolyan magához intette őket:</p>
					<p>- Gyertek csak, valamit akarok mondani.</p>
					<p>Kata leült Zsuzsanna mellett, és a két fiút szépen maga elé állította:</p>
					<p>- Azt akarom mondani, hogy ti azt tudjátok, hogy ti már nagy fiúk vagytok,
                        hát vegyétek tudtul, hogy egy kislánnyal nem lehet úgy bánni, mintha az is
                        olyan kamasz lenne, mint ti vagytok. Érted?...</p>
					<p>A fiúk hallgattak. Istók komolyan nézett, szelíd és álmos szemekkel s nedves
                        tekintetével, de Péter elcsavarta a fejét, s nem sokat törődött evvel a
                        beszéddel.</p>
					<p>- Nahát, ne rángassátok a Nikót, egyik jobbra, másik balra, majd széttépitek
                        a lányomat. Mi dolog az? Várjátok meg szépen, hogy ő megmondja, hogy
                        melyikkel akar játszani kettőtök közül... Ugye, Gábor bácsi?</p>
					<p>A fejedelem Zsuzsannát nézte, ahogy mosolyogva nézi a gyerekeket. De látta,
                        hogy a szeme lassan fátyolos lett. Fájt. Hol vannak az ő gyermekei.</p>
					<p>- Megértettétek?... Úgy fogtok tenni, ahogy mondom?</p>
					<p>Istók lelkesen integetett, Péter továbbra is csak a szőnyeg csücskét
                        vizsgálta.</p>
					<p>- Nikó, Nikó - kiáltotta Kata, s a másik szobából kisvártatva egy kislány
                        kukkantott be. Hatéves kis ördög, egészen olyan, mint az apja, mintha a
                        szeméből cseppent volna ki. Szép, fekete gyermek.</p>
					<p>- Gyere csak ide... Milyen kócos vagy. Nem tudom, ezt a kölyköt, ha százszor
                        meg nem fésülöm, egyszer sem... - s megfésülte százegyedikszer. - Azt akarom
                        mondani, hogy te lány vagy, tartsál magadra. Ne engedd, hogy a fiúk
                        széttépjenek. Nézd csak... Mondd meg, hogy mékkel akarsz játszani s akkor
                        avval fogsz játszani. Te lány vagy. Rhédey lány.</p>
					<p>Nikó lehúzta a nyakát a vállába, és hamisan nézett a fiúkra. Elébb az
                        egyikre, aztán a másikra.</p>
					<p>Akkor elszaladt az anyja öléből a sarokba, mert meglátta a cicát.</p>
					<p>Péterke utána rohant, és a fülébe súgta:</p>
					<p>- Te, ha nem engem választol, kapsz egy pofont.</p>
					<p>Nikó visszajött a kis macskával s azt az ölében tartotta, mint egy babát.</p>
					<p>- No, kivel akarsz játszani? - kérdezte az anya.</p>
					<p>Nikó csak rángatta a kis nyakát, aztán Péterkére bökött a fejével. Evvel
                        elszaladt cicástul a másik szobába.</p>
					<p>- No és neked mi bajod - vette az ölébe Zsuzsanna Istókocskát.</p>
					<p>Istók elkeseredve mondta:</p>
					<p>- Péter ha egy pofont ígér, már őtet választja.</p>
					<p>S lógó fejjel, elkámpicsorodva elbujdosott.</p>
					<p>Kata hangosan nevetett, de Zsuzsanna elsírta magát.</p>
					<p>- Katám, nincs nekem már gyermekem. Miért élek én, Katám? Nincs nekem már
                        senkim ezen a világon.</p>
					<p>- Dehogyis nincs, szívem... Itt az urad.</p>
					<p>Zsuzsanna lehajtotta a fejét, és könnyeit törülgette.</p>
					<p>- Igen. Ő még itt van... Legalább úgy tesz, mintha itt lenne...</p>
					<p>A fejedelem megfigyelte a gyerekeket, és gondba süllyedt: ez a nagyobbik fiú,
                        Istók, ez nagyon is puha... Fejét csóválgatta; nem látszik fejedelemségre
                        valónak. Pedig csak rá várna a trónus... No, majd elválik... Megcsókolta
                        feleségét, és megkönnyült hangulattal ment el.</p>
					<p> Míg átment a lakás végében levő nagy tanácsházba, ahol már órák óta várják
                        az emberek.</p>
					<p>Péchy Simon várta az írásokkal.</p>
					<p>- Mi vagyon, kancellárius uram?</p>
					<p>Péchy Simon szokott nagy gesztusával emelte fel tenyerét, s pillanatokig maga
                        elé tartva, mintha a jó kifejezést keresné, várt, s akkor mondta:</p>
					<p>- Megmondtam...</p>
					<p>Mintha ezzel mindent csakugyan meg is mondott volna, a legnagyobb
                        nyugalommal, s mosolyogva elhallgatott.</p>
					<p>A fejedelem nevetett. Tudta, hogy ez azt jelenti, hogy a kancellár tele van
                        jó hírrel a mai vacsoraünnep felől.</p>
					<p>- Bejöttek uraimék?</p>
					<p>- Akinek itt kell lenni, az itt van... Nekem senki sem fontos, csak az a
                        negyven úr, aki számít... Farkas uram is itt van... - s hunyorítva nézett a
                        fejedelemre... - Nem megmondtam?</p>
					<p>- Tehát kik?</p>
					<p>- Kik... azt nem olyan egyszerű elmondani... Sok nagy fejedelme volt már
                        Erdélyországnak, sok nagy fejedelmi mulatság és pompa volt már: egyebet sem
                        tudunk... De az még nem volt, hogy ennyi becsületes, jóravaló, munkaszerető,
                        komoly, derék, igazságos úrember a fejedelmi udvarba együtt s egyszerre és
                        jókedvvel és életüket nem féltve jött volna össze: hát ez még nem volt a
                        históriában.</p>
					<p>A fejedelem átment a kancellárián, amely tömve volt csizmás, mentés és
                        bozontos urakkal.</p>
					<p>- Tessék megnézni ezeket az urakat - mondta a kancellár olyan büszkén, mintha
                        az istállóban a remek arabus főlovakat mutogatná, akik már meg is jöttek
                        csakugyan Konstantinápolyból, és mindenkinek szívét gyönyörűséggel töltötték
                        el, ami azt illeti - meg lehet nézni ezeket az urakat: mind hájas és
                        szakállas vagy kopasz... mind okos és bölcs ember... nem azok a nyalakodó,
                        incifinci csiribiri népek, akik tavaly keresték a fejedelem kedvét; nem
                        Imreffy-banda ez; nem kinyalt úrfiak, akiknek csak az a fontos, hogy mily
                        csizmában bokázik, s milyen agarakat tart, és milyen boglárokkal dicsekszik;
                        itt nagyságos uram, olyan értékes főket látunk, hogy három belőle
                        országtanácsot ér... Itt van mindjárt Kovacsóczy uram...</p>
					<p>Vállára tette kezét Kovacsóczy Istvánnak. Csakugyan elég borzas és mackóforma
                        úr, minden foga rossz, ha csak az kell éppen nem udvari nyalka gavallér.</p>
					<p>Bethlen nevetett, s kezet adott Kovacsóczynak, s rögtön hozzáfogott vele
                        beszélni az enyedi mesterekről. A fejedelemnek most legfontosabb ügye volt,
                        hogy mindenütt céheket csinált, vagy a régi céheket újra rendezgette.
                        Kovacsóczynak az összes mester-céhekről be kellett számolnia. Nagyenyeden
                        magában tizenkét céhet csinált. Annak mind atyamestere volt, és mind olyan
                        ember, akit Kovacsóczy személyesen ismert. Becsületes és megbízható emberek,
                        akik a mesterségben mindent készek végrehajtani, hogy a legkisebb baj se
                        legyen.</p>
					<p>- Ezt mind írásban Kovacsóczy uram és jegyzékekben a kancelláriában, hogy
                        mindig kézben legyenek.</p>
					<p>A kancellár tovább vitte a fejedelmet, mert neki volt sok mondanivalója. S
                        itt a sok főispán, Mikola János Kolosból, Allia Farkas Küküllőből.
                        Sarmasághy Zsigmond Tordából egyszerre akartak a fejedelemnek jelentést
                        tenni, s ő csakugyan gyorsan ki is vallatta őket az építkezések felől...
                        Örömmel hallotta, hogy a feljebb való urak mind nagyon szépen haladnak az
                        újjáépítésekben. A megégetett kastélyok már mind munkában vannak. Isten
                        segítségével az esztendő végére nem is fog meglátszani, hogy a múlt
                        esztendőben három irtóztató csorda-hadsereg ment keresztül az országon...
                        Hát építenivaló van elég...</p>
					<p>- Csak mesterünk kevés.</p>
					<p>Kemény Boldizsár lépett hozzájuk, s panaszolta, hogy várát oly emberekkel
                        muszáj rakatni, akik között egy sincs, aki valaha követ kőre rakott
                        volna.</p>
					<p>- De hol vegyem őket, nagyságos uram. Háromszor ledőlt a bástya, akit
                        rakattam.</p>
					<p>- S negyedikszer megállott?</p>
					<p>- Még áll...</p>
					<p>- Nohát, gyakorlat teszi a mestert - nevetett a fejedelem. - De ne
                        búsuljanak, uraimék, tíz építőmestert kapunk hamarosan. Már kaptam a
                        leveleket, hogy Eperjesről négyet küldenek s Lengyelből hármat és olaszfélét
                        kapunk, a legjobbakat megint, hármat.</p>
					<p>Továbbment, s kivel egy szót, kivel kettőt váltott.</p>
					<p>- Vetőmag, vetőmag sehol. Nincs, nagyságos uram.</p>
					<p>- Immár kétszáz szekérrel hozattam Debrecenből s Kőrösről. Kecskemétről is
                        harminccal.</p>
					<p>- Kimaradunk az időből. Már május kettőben vagyunk.</p>
					<p>- Az a kérdés, ami jött, mindenütt földbe került-e?</p>
					<p>- Az utolsó szemig, ahogy felséged parancsolta: elsősorban a fiskális
                        földekre, de csak ahol jó föld vagyon, az már oly szép zöld, hogy öröm...
                        azután ahol jó földek vannak, az mind kapott.</p>
					<p>- Székelyeknél mi van?</p>
					<p>Petky János, aki most megint székelyek főkapitánya lett, hümgetett, hogy biza
                        náluk szűk.</p>
					<p>Allia Farkas, mint nagy hadiember, inkább a fegyverdolgokról szól.</p>
					<p>- A szászokat mind eljárám, s azok dolgoznak. A puskamívesek éjjel-nappal
                        verik a kalapácsot. Kiszorítom belőlük a lelket is.</p>
					<p>- Megelégszenek a pénzzel?</p>
					<p>- Nem nagyon akarnak, de megmondám nekik, hogy a nagyságos fejedelem parancsa
                        az, hogy most hagyjanak fel a hitvány kereskedéssel, és akijük van, portékás
                        és kereskedő ember, az mind búzát és magot szerezzen. Nem is lehet
                        panaszolkodni, mert a szász földek jól meg vannak ekézve s még boronázva
                        is... Majd jövőre már ott is jobban megy, de most nagy büntetéseket szabék
                        minden üresen hagyott mezőért...</p>
					<p>Péchy továbbvitte a fejedelmet:</p>
					<p>- Itt van Pekry Ferenc, Csáky István, Szilvássy Boldizsár. Éppen itt jő.</p>
					<p>Szilvássy Boldizsár gyönyörű férfi, nagy sebbel a lelkén, mert ha Bethlen
                        Gábor százezer törököt nem hoz, ő lesz vala a fejedelem. Így meg kellett
                        érnie Torda vármegye ispánságával, s neki a tordai bányászok vannak
                        legjobban a lelkére bízva:</p>
					<p>- Sütik-é a vaskenyereket Tordán?</p>
					<p>- Sütik, nagyságos uram. Tíz esztendőben együtt annyi vasat nem főztek ki a
                        kövekből, mint ez esztendőben, ha érkezésük leend.</p>
					<p>- Ne búsuljanak, ők csak süssenek, s elég vas legyen az összes míveseknek,
                        mind szászoknak s mind magyaroknak.</p>
					<p>Most a szebeni bíróhoz hajlott a fejedelem. Mindenki megfigyelte, hogy oly
                        előrehajlottan nyújtott neki kezet, mintha magát megalázná, s bizony voltak,
                        akik ezt nem is szerették. Paktál a fejedelem ezekkel a galád szászokkal, de
                        nem szólhattak ellene, mert a szászok szegei nélkül egy házat se tudnának
                        felállítani.</p>
					<p>- Hogy vagytok, jóurak?</p>
					<p>- Felséges uram - szólott a szász bíró, s rettenetesen meghajtotta magát,
                        egészen a fejedelem csizmájáig -, Isten éltesse felségedet, az egész szász
                        nép reménységgel vagyon felséged eránt.</p>
					<p>- Lehettek is, uraim: ez az utolsó mulatságunk van már itt csak Szeben
                        várában, s ország gyűlése után mind visszakapjátok a privilégiumokat, de
                        elvárom, hogy annak megfelelően való serénységgel viselitek magatokat.</p>
					<p>- Isten segítségével, nagyságos fejedelem, felségednek nem lesz panasza.</p>
					<p>Kamuthy Farkas robbant elő. Nagy fogaival belekacagott a hajbókoló beszédbe.
                        Nagyon jól visszaemlékezett Sólyomkőre, ahol tavaly tavasszal Báthory Gábor
                        a szászok kiirtását elhatározta, s megveregette a szász bíró vállát, mint
                        valami cigányét, s mondá:</p>
					<p>- Nem meleg a szűr, komé?</p>
					<p>- Nem, nagyságos uram - értette el a szót a bíró, s könnyes szemekkel nézett
                        a fejedelemre. - Nem, a szívünk meleg.</p>
					<p>A kancellár továbbvitte a fejedelmet. Mindenki reménykedéssel törekedett a
                        közelébe, s mindenki szinte dicsekedve referált arról, ami reája volt bízva.
                        A fiskális direktor még az öreg Apor volt, akit nem lehetett elküldeni, míg
                        csendesebb idők nem jöttek. Ez volt az ország adóbérlője. Oly irtóztató
                        gazdag ember, hogy aranytál nélkül még a korpalevest sem tudta megenni.
                        Ládákkal volt a pénze, mint mindenki tudta, s úgy nézett itt széjjel, hogy a
                        fejedelemség az ő alamizsnájából vagyon, mert már háromszázezer forintot
                        adott kölcsön, igaz, hogy ezért olyan birtokokat kapott zálogba, hogy az
                        maga egy esztendőben meghozza az interesben a kapitálist. Szörnyű egy homo
                        pecuniosus volt az öreg, avarus, félelmes faenerátor. Magyarán, uzsorás
                        gazember.</p>
					<p>- Jó egészségben van, Nagyságos uram, s kövér - mondta a fejedelem neki,
                        kedveskedő hangon.</p>
					<p>De az öreg megorrolt, felkapta fejét. Vele nem szokás ily hangon
                        beszélni.</p>
					<p>- Vén kappan a levegőn is hízik - mondta gőgösen.</p>
					<p>Ott állott véletlen mellette Zólyomi Dávid, egyenes tartással, büszke
                        szemmel, mint egy cövek.</p>
					<p>- Ezt a gyermek urat nagyságod mellé kommandírozzuk - mondta a fejedelem. -
                        Deáknak.</p>
					<p>Apor megvillanó szemmel, mint kit kígyó csíp, nézett a fiatal emberre, aki
                        beleveresedett a kitüntetésbe, s azt mordulta:</p>
					<p>- Nojszen, mindig úgy tudjuk, tojásbul kél a csirke.</p>
					<p>Evvel hátat fordított a fiatalnak, aki nem is álmodta, hogy ma ily szerencse
                        éri.</p>
					<p>Most a fejedelemnek felvirult az arca:</p>
					<p>- Méltóságos uram - kiáltott egy vendége elé: - Isten hozta nagyságodat.</p>
					<p>Mindenki ránézett, mert a fejedelem senkik meg nem méltóságolt, ő nem lévén
                        méltóságos a bécsi udvartul, ezt a titulust meg nem adta másnak, csak
                        Bethlen Farkasnak.</p>
					<p>Bethlen Farkas holtkopasz, idős ember volt, vékony és száraz ember. A feje
                        oly fényes volt, mint egy üst, s rágott fekete bajsza már tele volt ősszel.
                        Keveset mosolyodott, s úgy fogott kezet, hogy semmi erőt nem adott a
                        kézfogásban, ahogy fiatal emberrel fog idős úr.</p>
					<p>Mindenki tudta, hogy a fejedelem mily nagy becsületnek veszi, hogy Farkas úr
                        bejött Búnról. Ez volt az első eset, hogy a fejedelem hívására semmi
                        kifogást nem tett; bizonyosan kíváncsi volt a híres vacsorára, amivel
                        Szebenben országot épít a fejedelem. Aki ma itt van, egész életében büszke
                        lesz, s Bethlen Farkas sem akart kimaradni.</p>
					<p>A két Bethlen most úgy állott egymással szemben, a régi nagyúr, aki büszke
                        rá, hogy már négyszáz esztendő óta úr ebben az országban, s a másik, akinek
                        senki se merné szemére vetni, hogy csak az öregatyja jött be
                        Magyarországról, ahol Budán kapitány volt. (Domokos volt névre, s felesége
                        Kasza Ágnes. Ennek fia, Gábor vette Kinizsi Pálnak húgát s Mohácsnál esett
                        el.) Két Bethlen-család volt Erdélyben, de a kettő csak itt és most fogott
                        kezet először egymással.</p>
					<p>Eddig még nevét sem kívánta Farkas úr hallani ennek a másik Bethlennek, mert
                        sértette a szívét, hogy ezt a nevet más is meri használni, de “sokat tesz a
                        fejedelmi süveg”.</p>
					<p>- Hogy utaztál bátyám - kérdezte a fejedelem.</p>
					<p>- No - mondta Bethlen Farkas, és egyebet nem mondott, de barátságosan
                        mosolygott.</p>
					<p>A fejedelem még azt sem bánta, hogy az egész társaság mind ezt figyeli s
                        tárgyalja, hogy ő mint bánik s hogy örvend az úri vendégnek. Egész őszintén
                        örült, hogy megjelenésével bizonyította meg, hogy nem mond le az udvari
                        tisztségről, amit már három fejedelem alatt viselt előtte.</p>
					<p>- Reméljük, a keresdi várban semmi hiba?</p>
					<p>- Van egy hiba.</p>
					<p>- Mi légyen az, hadd javítsuk meg.</p>
					<p>- Fiatal a gazda... hatéves.</p>
					<p>- No, majd tizenhat év múlva segítek rajta - nevetett a fejedelem, s újra
                        kezet fogott Bethlen Farkassal, és bement a maga szobájába. Egyelőre csak
                        Péchy kancellár követte, aki nagy gesztusával ismételte:</p>
					<p>- No?... megmondtam?</p>
					<p>- Még van egy ember, akiről rögtön szólok, hogy el ne felejtsem... Péchy
                        apám, mikor megy kegyelmed Vásárhelyre?</p>
					<p>- Tíz napon belül kell menjek - s azt nem mondta, miért: Ruth, a zsidólány
                        várta.</p>
					<p>- Ne felejtse el, hogy van ott nekem egy emberem, Borsos Tamás, a bíró...
                        Evvel bujdosásban voltam, s jó török... Vizsgáld meg, ha azóta el nem
                        parasztult, ennek még hasznát lássuk.</p>
					<p>- Borsos Tamás - mondta Péchy. - Borsos Sebestyént ismertem, talán annak
                        fia... Hát, nagyságos uram, csak hamarosan mondom, hogy a magyari dolgok
                        nagyon cifrán vagynak. Budáról megjött Teleki uram, s azt a hírt hozta, hogy
                        a nádorispán még azt is letagadja, hogy Homonnay van a világon, s hogy ő
                        ismeri. Nem hogy a rezgölődésérül hallott volna.</p>
					<p>- Zavarodottságban vannak ők Bittsén...</p>
					<p>- Bizonnyal, Nagyságos uram, könnyebb a kolomppal a gulyát szétzavarni, mint
                        egybeseregeltetni. Ám semmi baj, inkább azon örülünk, hogy uraimék
                        asszonyostul bejöttek.</p>
					<p> Már napok óta olyan Szeben, mint egy ostromlott vár, tele szekértáborral. S
                        ma megérkezett utolsónak Csíkból Ugron Bálint uram, maga hajtotta
                        macskalovait, kettő elöl s egy a saraglyában.</p>
					<p>- Ugron Bálinttal bujdosásban voltam - szólt a fejedelem -, a legkeményebb
                        ember, akit ismerek, ez sem nem éhezik, sem nem fázik, sem meg nem ijed, s
                        keresztülmegy törökön, rácon, minden náción egy szó nélkül, s nem veszi
                        észre senki, hogy nem közülök való. Ha, isten ne adja, hadra kerül valaha a
                        sor, Ugron Bálint nélkül el nem indítom az előhadat.</p>
					<p>Akárkit említettek, a fejedelem mindenkit ismert. Nem volt a meghívottak
                        között senki, akinek tövirül-hegyire ne ismerte volna az egész életét.</p>
					<p>Bánffy György, Kendeffy Ádám és Kamuthy Farkas jöttek be a terembe, mint akik
                        közelebb vannak a fejedelem őnagyságához.</p>
					<p>- Nagyságos fejedelem - hízelkedett Bánffy György -, ily memóriával én is
                        tudnék fejedelem lenni.</p>
					<p>Bethlen mosolygott.</p>
					<p>- Ha én egyszer valakit megláttam - mondta -, még tíz esztendő múlva is
                        vissza tudok emlékezni a helyre s időre.</p>
					<p>- Istennek különös adománya.</p>
					<p>- S még mi minden kell a fejedelmi szék betöltéséhez - udvarolt Kendeffy
                        Ádám, s mivel túl magas ember volt, igyekezett kicsire összehúzódni.</p>
					<p>- Abízigaz - mondta nevetve a fejedelem, a megtapogatta tréfásan azt, ami a
                        fejedelmi székhez szükséges -, nézzétek meg csak azt a trónust, már egy idő
                        óta elfáradok benne, valami léce vagy deszkája, valami baj van vele.</p>
					<p>A trónusnak nevezett szék egy öreg öblös karosszék volt, vaspántokkal
                        megpántolva, mert régi volt, még a szászok régi tanácsházából hozták. Remek
                        faragású volt, magas támlájú, de nem ilyen túl díszes, mint a mostani
                        munkák, hanem szinte puritán.</p>
					<p>A kancellár futott elöl s diadalmaskodva kiáltott:</p>
					<p>- Hogyan lehet ebben ülni, nagyságos uram, hiszen kiesett a középléc.</p>
					<p>Bethlen maga mozdította ki a lécet, mikor tegnap este felállott belőle, hogy
                        ezzel figyelmeztesse a szolgákat, hogy szegezzék meg, tréfásan mondta:</p>
					<p>- Nem is vettük észre, fenekünk sem szólala.</p>
					<p>Hatalmas kacagás lett, az urak boldogan nevettek, hogy ily jó humorban van
                        ily korán a fejedelem. Bethlen István jött be kívülről, hangosan kérdezte,
                        mit nevettek.</p>
					<p>- A fejedelem ülepinek több esze van, mint a mi egész kompániánknak - mondta
                        Kamuthy Farkas, és vállára csapott Istvánnak.</p>
					<p>Bethlen István szélesen röhögött.</p>
					<p>- Hogy járt a kocka? - kérdezte csöndesen Kamuthy az Istvánt.</p>
					<p>- Lófráz - mondta nevetve István, s megvakarta a fejét.</p>
					<p>- Nekem el kellett mennem, mert az asszony soha nincs jól, s tegnap
                        hazahívott, de nagyon szántam.</p>
					<p>- Sose szánd, cimborám, az marad meg az ember zsebébe, akivel másnapra
                        virradt. Elvitték ott a Telekiek még az utolsó tallért is.</p>
					<p>- Fene Telekije, mék?</p>
					<p>- Mind visszájárul játszik, s egymás szemébe pillogva, falsum ez az
                        egész.</p>
					<p>- A nagyságos fejedelem szólítja kegyelmedet - lépett oda egy deák.</p>
					<p>Bethlen István sietve ment felfelé. A nagy tanácsház akkora volt, hogy abban
                        követeket kellett küldeni az emberekért.</p>
					<p>- István gyermekem - mondta a fejedelem -, azt beszéljük itt a kancellár
                        urammal, hogy megnyitjuk az egész házat. Oly sokan leszünk, hogy ne legyen
                        mindenki egymás hátán s táncra is legyen hely, megnyitunk itt tovább még
                        négy szobát. Csak a hálóházak lesznek lezárva. Most azért menj bé, s instáld
                        meg asszonyunkat, hogy ha ő is jónak vélné, akkor így cselekednénk, s akkor
                        titeket kérünk meg, hogy rendezkednétek el. Ami felesleges vagy apróbb
                        darab, elrakni a belső helyekre, hogy láb alatt ne legyen. Csak egy-egy
                        asztal a borivásért s ülő készségek maradnak, s a képek a falon - tette
                        hozzá, mire újra nevetés lett.</p>
					<p>Nem mintha zsebre nem vágnának az urak emlékül valamit, hisz mindet azzal
                        eresztették el hazulról, hogy pro memoria vigyen valamit az asszonynak, a
                        gyereknek, de rendesen csak magukról gondoskodnak az urak...</p>
					<p>István bement a sógornéjához, s elmondta neki nagy óvatosan a fejedelem
                        üzenetét.</p>
					<p>Zsuzsanna mosolygott. Értem, látszott az arcán, így törtök be hozzám, az
                        életembe. Így borít el mindenestül ez az egész fejedelemség.</p>
					<p>- Nem enyém - mondta -, nem az én házam, én csak vendég vagyok benne. Ahogy
                        ti jónak látjátok, Istókám, lelkem. Mi kár, hogy Krisztinkát el nem
                        hoztad.</p>
					<p>- Szoptat - mondta István. - Már az soha mást nem tesz, csak szoptat.</p>
					<p>- Boldog - mondta Zsuzsanna megindulva. - De akkor kezdjünk mindjárt a
                        dologhoz.</p>
					<p>Zsuzsanna életében oly boldog nem volt, mint ma. Nagyon szerette a testvérét,
                        aki finom, vidám, csöndes, angyalian jóságos teremtés volt. Oly ügyes
                        gazdasszony, hogy egy pillantásra áttekintette az egész nagy vállalkozást,
                        kétszáznál több személyt kellett ellátni.</p>
					<p>Zsuzsanna rettegett attól, hogy annyi embert hogy fognak elhelyezni, s már
                        azt akarta, hogy mint vadászatoknál, csak felhordják álló asztalokra az
                        ételeket, s mindenki vesz, amit megkíván, s ott ül le, ahol akar, s ahhoz,
                        akit akar.</p>
					<p>De Kata komolyan nézett s azt mondta:</p>
					<p>- Meg fognak sértődni az urak. Erdélyi emberekkel s fejedelmi vacsorán nem
                        lehet... Itt mindenki kényelmesen akar ülni, s étkezni, ejtőzni... Talán úgy
                        lenne legjobban, öcsém, hogy minden vidéknek külön asztalt csinálunk...
                        Kolozs megyeiek asztala, tordaiak asztala, székely urak asztala s szászok
                        asztala...</p>
					<p>Péchy urat bekérették, s a listával összeültek s kijelölték mindenkinek a
                        helyét.</p>
					<p>- A fejedelem asztalánál ezek s ezek... Főispánok asztalánál... hadi
                        asztalnál...</p>
					<p>A Kata ügyes szeme és tapintata mindent elintézett. Zsuzsanna, mint
                        gyermekkorában, rábízta magát, s oly jó volt, hogy nénje jósága
                        megcsillapítja. Még a szeme is könnyes volt. Ha benne ez a nagy nyugalom
                        lenne, akkor egészen másmint menne az élete is...</p>
					<p>Különben egy percnyi pihenés nélkül dolgozott, s a konyhában mindennek az ő
                        szeme előtt kellett mennie.</p>
					<p>- Miért dolgozik ennyit, asszonyunk őnagysága - mondta udvari asszonya -,
                        nincs arra szükség, hogy nagyságod eméssze magát.</p>
					<p>- Szebia - feddette meg a fejedelemasszony -, csak annyi van jól téve, amit
                        magunk teszünk.</p>
					<p>- Igaz, nagyságos asszony, de ez nem a mienk, hanem az országé. Amit főznek,
                        s egyék meg.</p>
					<p>- Ej, ej, Szebiám, hát az ország kié?... Nem a miénk?</p>
					<p>S így ment ez egész nap, a fejedelemasszony karcsú alakja ott volt mindig a
                        testes szakácsnék közt, s vékony arca ki is pirult, megszínesedett, s ma
                        különösen jó napja is van.</p>
					<p>A fejedelem pedig sorra fogadta az összes urakat.</p>
					<p>Mindenkinek feleletit külön lapra írták, hogy aztán össze lehessen egyeztetni
                        a leveleket, s rendezni lehessen majd a tájak szerint. Így az országról a
                        fejedelem egész számszedést állított egybe, s ennek még a jó oldala is
                        megvolt, ahogy az előadók karakteréről is képet adott.</p>
					<p>Az egész nap valami roppant fárasztó munkával telt el; mert legfárasztóbb az
                        emberekkel való beszélgetés. De a fejedelem egy olyan tőkét gyűjtött
                        magának, amiből a jövendőben élnie lehet. Száz embert úgy magához kapcsolt,
                        hogy ezek érte készek lesznek élni s halni s együtt menni jóban s
                        rosszban.</p>
					<p>A vacsora aztán estére volt téve, erősen napszállat után, úgy kilencedik
                        órára. A fejedelem, a fejedelemasszony az ajtóban állottak, úgy fogadták
                        vendégeiket.</p>
					<p>Mindenki kocsin jött, s a darabontok úgy voltak felállítva az utcákon, hogy a
                        kocsi elhajtott a kapu alatt, a másik kapun kiment, s a hátsó térségen
                        várakozott a bástya alatt a kocsitábor a mulató urakra.</p>
					<p>A felszolgáló deákok a fejedelem megett állottak, s mikor a vendég jött,
                        mindjárt az asztalnál levő helyére vezették, a kezükben levő lista
                        segítségével.</p>
					<p>Mindenki csak addig beszélhetett a fejedelemékkel, amíg a következő vendég
                        feljött a lépcsőn, mert a kocsik egymást tartóztatták fel. Még a Szent
                        Mihály-templománál is állott a szekérsor vége, mikor már itt udvaroltak
                        azok, akik korábban indultak. Volt is egy kis mérgeskedés, de a darabontok
                        jöttek, s szíves szóval magyarázták meg, hogy a nagyságos fejedelem maga
                        fővesztés terhe alatt parancsolta meg, hogy senkinek kivételt cselekedni nem
                        lehet.</p>
					<p>- De azért kell itt valami suskusnak lenni - mondta Ugron, a székely góbé -,
                        mert látom én, hogy mind csak ilyen közsorúak vagyunk itt, hol vannak a
                        főbbek?</p>
					<p>Azok bizony a másik utcasoron mentek, s mikor a főtéri hosszú kocsisor a
                        kapuig ért, még akkor is folyton jöttek, s jöttek, közéjük hajtatva a
                        főrendek kocsijai.</p>
					<p>A szászok remekül megépítették ezt a palotát. Előtte vashorgokban s tartókban
                        szövétnekek égtek, szép lobogó füsttel; még a kapu alja is ki volt
                        világítva, de itt már viaszgyertyákkal, s a lépcső alatt olyan aranysujtásos
                        és ezüstzsinóros legények állottak nagy karosgyertyatartókkal, mint a
                        mesében.</p>
					<p>A lépcső merev, mint a szászok gusztusa, de magyar lobogók s szőnyegek voltak
                        felrakva itt-ott, s mindjárt szebb lett.</p>
					<p>Fent az emeleten jobbra mentek lerakni a bundákat s kardokat, aztán mikor
                        készen volt egy-egy csapat, akkor balra, a termekbe.</p>
					<p>A nagy terem rendkívüli volt. A fafaragásos nagy szász tanácskozóterem. Fent
                        a magasban a sok gyertya dacára is elveszett a mennyezet minden festett
                        dísze, de annál hatalmasabb volt és impozánsabb az egész kép, ahogy ott
                        állottak, s zsibongva álldogálva csoportosultak az urak és a dámák. Mert a
                        legfőbbeknek, vagy akinek itt volt a családja, felesége s egynéhány leány is
                        meg volt invitálva.</p>
					<p>Nézték egymást az emberek. Nézték a vidám, nyúzott vagy macskaszőrös képű
                        emberek egymást s ahol ismerősök találkoztak, rögtön nagy csattogás,
                        kézfogások s orcacsókolások lettek.</p>
					<p>- Hé, édes egyem, hogy kerülsz ide, nem láttalak Tömösvára óta, mikor a
                        pogány ajándokán íheztünk...</p>
					<p>Másik kettő Brassó alatt találkozott egymással, mikor a brassói csatában
                        Imreffy elesett.</p>
					<p>- A vót a kuruc ember - mondta valaki -, csak attul féltem, mikor puska volt
                        a kezébe, hogy úristen, mékönkbe tesz e most kárt evvel. Igen jeles úriember
                        volt, mikor pennával cílzott, de a puskafegyver úgy állott a kezébe, mint a
                        hurkatőtő. Mindig hálát adtam az Istennek, ha megmenekedtem a közeléből.</p>
					<p>- Gyere már, öcsém, hadd mutassalak meg a feleségemnek - s egy rövidre nyírt
                        hajú főember karon fogta a messziről jött barátot, s vitte az
                        asszonyaihoz.</p>
					<p>Aztán nem törődtek a nőkkel, odaállottak az orruk elé, s hevesen
                        beszéltek.</p>
					<p>- Ugyan mennyenek mán előlünk, ne legyenek gyertyák - szólt a fiatalabb
                        asszony, s a főemberek tisztességesen félreállottak, hogy azok láthassák a
                        társaságot.</p>
					<p>Mindenki csak megnézte a helyét, s a közelében maradt, de addig senki sem ült
                        le, míg jelt nem kapnak. Az asztal remekbe volt terítve. Rengeteg arany- s
                        ezüsttál felrakva. Török narancs és lemónia, azaz citrom volt bőségesen.
                        Ezeket rakták zsebre az urak, hogy otthon a gyerekeket boldoggá tegyék
                        véle.</p>
					<p>Így szemlélődtek s csodálkoztak s nézelődtek.</p>
					<p>- Milyen könnyen hozzá tud szokni az ember a jóhoz - mondta valaki -, még
                        tavaly ilyenkor, mintha fejünketvevő piacon lettünk volna, úgy voltunk itt,
                        s mikor Báthory uram a szász menyecskét kivette a táncos kezéből, s oda
                        beszorította a belső rekeszbe e... - s odamutatott a hátsó részébe a
                        teremnek. Most az is úgy ki volt világítva, s úgy tele emberrel,
                        zsúfolásig.</p>
					<p>A szászok is itt voltak. Most már vidám orcával nézték a magyarok tumultusát,
                        mert biztos ígéretet kaptak a fejedelemtől, hogy legkésőbb május elejére
                        kiköltözik s átadja nekiek az egész várost, úgy, mint hajdanán.</p>
					<p>- Az áldott, az isteni béke - mondta itt is, ott is egy-egy pap, de a
                        legszárazabb s legmogorvább is az aranyidők felújulását érezte.</p>
					<p>A máramarosi főispán udvarolt a fejedelemnek, aki igen komolyan
                        hallgatta.</p>
					<p>- Bizonyos, nagyságos uram, Homonnay kimozdult, de csak Simoni faluig ért.
                        Ott nagy csata volt, s Simoniak megütköztek, azt mondják, hajdúk lettek
                        vóna, a kastély porrá égett s a Simoni-fiúk elestek.</p>
					<p>A fejedelem nem mutatta, miről mit tud; figyelt.</p>
					<p>- Hogy a bécsi udvar nem mer, Gyurkó is visszahúzódott volna, semmit se lehet
                        tudni.</p>
					<p>Feljött az utolsó vendég, s Péchy kancellár ijedten odasúgott a
                        fejedelemnek:</p>
					<p>- Nagyságos uram, az öreg Beke Bóldisárt megütötte a guta.</p>
					<p>Csönd.</p>
					<p>- Senki nem tud róla, levitettem az alházba.</p>
					<p>- Ültess a helyére.</p>
					<p>- De kit?</p>
					<p>Már ebben a percben az egész társaság a helyét kereste s a fejedelem
                        rámutatott Zólyomi Dávidkára.</p>
					<p>- Mindegy, őkegyelmét.</p>
					<p>Péchy nagyot nézett, akkor hozzá ment:</p>
					<p>- Kegyelmednek helye lesz az asztalnál, uram.</p>
					<p>Dávidka azt se tudta, él-e vagy holt, úgy megrökönyödött. Ma már második
                        tisztesség éri.</p>
					<p>- A fejedelem őnagysága kiválasztotta kegyelmedet nemesnek és úrnak. Holnap
                        meglesz róla a levél.</p>
					<p>Most a fejedelem s a fejedelemasszony az asztalfőn állottak. Lassan mindenki
                        eligazodott, csak Ugron Bálint lotyogott még.</p>
					<p>Akkor Keserűi Dayka János püspök megeresztette kedves duruzsoló hangját, s
                        lassan kezdve és egyre hangosabbra fordítva az igét, kedves szép imát
                        mondott, amelyben bele volt szőve az is, hogy ímé a szenvedésnek s Izráel
                        pusztában bolygásának vége lött, s megkezdődött Erdélyben az áldott szép
                        igazság.</p>
					<p>Oly szívreható volt a szava, hogy mindenkinek könny fakadt a szemében, s
                        sózván sózták könnyeikkel az ételeket, pedig elég só vagyon itt Újvárott a
                        bányában...</p>
					<p>Meleg s boldog érzés volt a szívekben, s a fejedelem két dörmögő s feldördülő
                        szava után, melyben ő is hálát ada Istennek, nagy zupszháttal leültek, s
                        sietve megkaparintották a remek tálat, amelyet már ima közben kinéztek
                        maguknak. Volt méreg, ha a szomszéd hamarább nyúlt hozzá...</p>
					<p>S milyen szép volt a fejedelemasszony. Milyen jól állt neki a nagyszerű
                        selyemruha, a világos violaszín, bíborveres bársony rózsával, s a feje simán
                        fésülve s tizenháromsoros gyöngykoszorú rajta.</p>
					<p>Ezt a koszorút anyjától örökölte, de hirtelen elhalványodott: az az érzése
                        volt, hogy valaki azt fogja rámondani, hogy ez is a Báthory-ládákból
                        van.</p>
					<p>Minden vére leszállt az arcából.</p>
					<p>Ura észrevette és hozzáfordult: - Mi történt, szívecském?</p>
					<p>- Semmi.</p>
					<p>- Szeme tele könnyel.</p>
					<p>- Semmi.</p>
					<p>- Én tettem valamit?</p>
					<p>- Maga? maga egy szent ember, édes egy lelkem.</p>
					<p>- De mégis kell valaminek lenni.</p>
					<p>- Tudja kegyelmed, hogy ilyenkor minden megbolondít - mondta mosolyogva az
                        asszony, de a szeme égett a könnyben.</p>
					<p>- Ilyenkor... Minden... tudom... de mi az, ami most felizgatott...</p>
					<p>- Igazán semmi - szólt az asszony... -, a boldogságtól sírok...</p>
					<p>Ettől a fejedelem is megnyugodott s szomszédjának elég hangosan azt
                        mondta:</p>
					<p>- Minden igaz lélek sír most a boldogságtól... Isten adja, hogy mindig így
                        maradjon...</p>
				</div>
				<div type="chapter">
					<head> [VII]</head>
					<p>Még a vendégek alig oszlottak el, s alig maradtak magukban, rettenetes hír
                        jött: a szultán Moldvába érkezett a lengyelek ellen.</p>
					<p>Ez oly váratlan szerencsétlenség volt, hogy a fejedelem is megrendült bele,
                        és mint a bokrot szidta követeit, hogy vele ezt idejében nem közölték, de
                        azok mentették magukat, hogy semmit nem lehetett tudni. A bolond szultánnak
                        egyik napról a másikra eszébe jutott, hogy hadi dicsőségre tesz szert, s az
                        úgy ment, mint amikor a szél felkavarja a port, s hirtelen forgó vihar
                        oszlopa kavarog a mezők felett.</p>
					<p>Az egész ország megborzongott a hírre, hogy a szomszédban van a tűzvész s
                        veszedelem. A legkisebb is érezte, hogy itt van a nagy baj. A töröknek csak
                        át kell lépni a határokat, és a szultán neve mint a legiszonyúbb pestis és
                        dögvész irtóztatta az embereket.</p>
					<p>A török követség egyik a másikat érte.</p>
					<p>- Te betlengábor, Erdély fejedelme, parancsolom - azt mondja a padisah -,
                        hogy tizenkilencezer jó sereggel, magad vezetése alatt rögtön jöjj, és
                        zászlóm alá add magad.</p>
					<p>A fejedelem éppen úgy meg volt rémülve mint mindenki az országban, s első
                        dolga volt, hogy csakugyan sereget szedett s rendelt. Ha nem
                        tizenkilencezret is, de ő maga vezette a hadát át a hegyeken, s tíz nap
                        múlva, május végén már ott volt a Dnyeszter mellett a szultán sátora
                        előtt.</p>
					<p>A padisah fogadta őt, s különös kedvezése jeléül a lengyel foglyokat, akiket
                        magával vitt, a jelenlétében és szeme láttára fejeztette le.</p>
					<p>A rableánykákat is, akiket a fejedelem pénzen vett, a legnagyobb örömmel
                        fogadta, s elhitte, hogy ezek erdélyi főurak gyermekei; ahogy a tolmács
                        fordította meg a szavakat: “Az arannyal fedett Erdélyország leghatalmasabb
                        és dicsőséges főurainak szüzei, akik a legfelségesebb padisah ékességétől és
                        varázsosságától elragadtatva maguktól jöttek, hogy a győzhetetlen padisah
                        napjait eggyel szebbé tegyék...”</p>
					<p>A dnyeszteri csatában a szultán megveretett, s a testőrségen kívül csak a
                        fejedelem erdélyi hadai maradtak meg körülötte sziklaszilárdan. Ezért a
                        vezérbasa féltékenységből örökre halálos ellenségévé lett a fejedelemnek. A
                        lengyelek azonban elmulasztották sikerüket kizsákmányolni; mint ebek a
                        koncon, a tábor egy darabján összemarakodtak, s azalatt a török sereg
                        annyira rendbe jött, hogy a törzset s a szultán sátorát, szekereit és
                        kincseit és elefántjait megmenthették. A szultán azonnal vissza is fordult,
                        s Bethlen hírt kapott, hogy Homonnayt a krakkói udvarban felbiztatták, hogy
                        a zavart használják fel s másik oldalról támadjanak a török ellen,
                        Magyarország felől.</p>
					<p>A fejedelem erre engedélyt kért, hogy hazatérhessen s ígérte, hogy amint
                        megtér, abban a szempillantásban megindul, hogy a hatalmas császárnak avval
                        kedveskedjék, hogy Lippa várát ostrommal megveszi és beszolgáltatja Szkender
                        basa kezeibe.</p>
					<p>Még a búza akkor hányta a fejét, mikor a fejedelem hadaival a Dnyeszterre
                        indult. Mikor megérkezett, már zsendülni kezdtek a kalászok.</p>
					<p>De mégis annyi örömmel jött haza, hogy a török hadakat, akiknek nagy kedvük
                        lett volna egy kis zsákmányra a kincses Erdélybe átlátogatni, kibeszélhette,
                        hogy menjenek haza, és valóban elkerülte a török inváziót.</p>
					<p>Felesége még Szebenben volt, mert a moldvai háború miatt arra az időre
                        elhalasztotta a vár átadását, míg megérkezik. A szászok maguk belátták, hogy
                        oka van rá, s ők szintúgy imádkoztak templomaikban a fejedelem fegyverének
                        győzelmeért, mint a magyarok.</p>
					<p>Zsuzsanna még jobban megfogyott és megsápadt az izgalmak miatt.</p>
					<p>Idegei teljesen felmondták a szolgálatot.</p>
					<p>Az első napok sírásban és ölelkezésben teltek el. A fejedelem átvette az
                        ügyeket Péchy kancellártól s egyik parancsot a másik után küldte
                        Lippára.</p>
					<p> Harmadik éjszaka tört ki feleségével a nagy összecsapás.</p>
					<p>- Tehát vége mindennek, vége az egész világnak - sírt Zsuzsanna
                        reménytelenül.</p>
					<p>A fejedelem vigasztalta:</p>
					<p>- Semminek sincs vége, kedvesem... Úgy vagyunk, mint vihar után... Elmúltak a
                        mennydörgések, és a villámcsapások megkíméltek... Tele vagyunk, mint árvíz
                        után, mindenféle szeméttel és a patakok medre gerendákkal, kősziklákkal s a
                        hegyekből lehozott szegény szarvasok és őzek dögeivel... De ez mind semmi,
                        hiszen nézd csak, az egész országban egy ló lába a vetéseket meg nem
                        tiporta.</p>
					<p>- Mindennek vége, mert a kegyelmed nevén örök szégyenfolt esett, a keresztény
                        világ ezt neked soha megbocsátani nem fogja.</p>
					<p>- Milyen szégyen esett volna nevünkön, szívem?</p>
					<p>- Te a pogánynak keresztény rabokat adtál, akiket a te szemed láttára
                        fejeztetett le a pogány.</p>
					<p>- Az énnekem a legfőbb dicséretem és jutalmam. Ez háborús szokás.</p>
					<p>De Zsuzsánna ebbe nem nyugodott bele.</p>
					<p>Csak sírt és jajgatott, hogy az ő ura minden keresztyén ember szemében egy
                        lett most már a pogánnyal. Semmi különbség nincs a Bethlen Gábor neve és a
                        török név között. Végnélküli érveket tudott kikeseregni magából, hogy az ura
                        befeketítette magát, és soha ezt lemosni nem fogja.</p>
					<p>- Pirul az orcám - susogta -, kimondani szégyellem, hogy az erdélyi fejedelem
                        szegény lengyel urak vérén és keresztény leánykák becsületének árán
                        vásárolta meg a pogány barátságát.</p>
					<p>A fejedelem tűrhetetlennek érezte a meddő vitát.</p>
					<p>- Egy tucat lotyóval ha megmenthetem ezer s ezer szűznek életét és
                        becsületét...</p>
					<p>- Uhh... Leánnyal kereskedő kalmárrá lettél hát... már semmi hátra nincs csak
                        az, hogy ezentúl vásárra hajtod őket a török piacokon.</p>
					<p>Mit mondjon erre... Hogy értesse meg feleségével.</p>
					<p>- Én ezt a török szokások szerint cselekedtem. A farkasnak nem adhatok füvet
                        enni, mint az ökörnek, mert felfal engem magamat... De mit mondjak azokról a
                        keresztény generálisokról és barátokról, akik felhasználták, míg én távol
                        voltam, s nem elég, hogy mióta fejedelem vagyok, első perc óta áskálódnak
                        ellenem, de most ide csaptak és a mi kis határainkat pusztítják és
                        országunkat még kisebbre szabják... Dóczy András Szatmárból és Lónyay
                        Zsigmond Kállóból nem átallották megrohanni az erdélyi határt és Kővárt
                        elrabolták. Az én Kőváramat, ami végvára a magyarságnak... Hát nem alávalóbb
                        dolgot csináltak ezek a keresztyénség ellen, mint én, aki pénzen vett néhány
                        leányt, kik maguk adták magukat erre a mesterségre, s egypár árulót és
                        ispiont odavetettem a haragos oroszlánnak, hogy avval annak torkát
                        betömjem.</p>
					<p>De Zsuzsánna csak sírt és zokogott, és meggyőzhetetlen volt:</p>
					<p>- Már megkezdődött ellenünk a harc a keresztyének részéről. Már ezután minden
                        keresztyén ember csak így fog gondolni az erdélyi fejedelemre, hogy ez méltó
                        a pusztulásra, mert magát alacsony szennybe s bűnbe keverte. Nemcsak Dóczy
                        András és Lónyay, hanem minden keresztyén irtózattal emlegeti, hogy az
                        erdélyi fejedelem lánykufár és nemes keresztyén foglyok hóhéra tud lenni a
                        maga hasznáért.</p>
					<p>- Ehhez asszony nem ért. Mi a mi igazságunkkal oly kontentusok s
                        megelégedöttek vagyunk, hogy mi soha a mi magyar s keresztyén szomszédainkra
                        szemünket nem vetettük, hanem határainkkal megelégedtünk, és őket inkább a
                        békességben megtartottuk, minthogy, amit tehettünk volna, a török hadat
                        rájuk ereszthettük volna, s nekiek kárt és bajt szereztünk volna. Tudd meg,
                        hogy az igazságnak oly látható ereje vagyon, hogy a vér szerint való
                        atyafiság sem állhat meg, ha ők vissza nem adják, amit tőlünk elrablottak.
                        Ami ősi idők óta Erdélyhez tartozik, azon nekik nem illendő kapkodni,
                        különösen míg mink kezünk-lábunk megkötve a szultán hatalma alatt vagyunk. A
                        füstölgő tüzet addig kell eloltani, míg lángot nem vet. A német ma is azt
                        csinálja, hiába keresztyén, mint ennekelőtte... Mikor Békés Gáspár Báthory
                        István ellen felállott, a keresztyén német küldött Békésnek tízezer fő
                        segítséget, és most is a német dolgozik azon, hogy Serbán vajdát
                        Havasalföldébe, Markó vajdát vagy Petraskót Moldovába beiktassák. Homonnayt
                        meg a mi helyünkre erdélyi fejedelemmé tegyék... Ezért kellett nekem
                        törvényink ellen és hazánk szabadsága ellen lóra ülni és futton-futva a
                        szultán mellé sietni... és bizony nem a hegyek oltalmazták meg Erdélyt a
                        tatár kán rabló csordáitól, hanem az én szavam és cselekedetem, hogy oly
                        gyorsan mutattam meg a szultán előtt hűségemet lovas seregemmel és
                        ajándékaimmal... Ha én akarom, az a sok tatár fene nép örömmel jön velem a
                        keresztyén népek ellen, mert rabolhatnak... de én még annyit sem akartam,
                        hogy az országuk határát meglovagolják... igaz, még ott nem is tudtam, hogy
                        míg én a javukra dolgozok, ők azalatt az én Kővár határomat már el is
                        rabolták...</p>
					<p>- Amit keresztyén elvett, azt keresztyén visszaveheti.</p>
					<p>- Tehát tűrjem békével, hogy Homonnay hirdesse, hogy ő Erdélyt nagy summa
                        pénzen vette meg a szultántól. És a mi tízezer arany adónk helyett százezer
                        arany évi adót ígér, hogy fog fizetni a portára... Ez is keresztyén
                        cselekedet?</p>
					<p>- Ez talán csak szóbeszéd.</p>
					<p>Zsuzsanna szeméből a könnyek kiapadhatatlanul pörögtek, egész teste egy síró
                        forrássá változott, mintha az egész keresztyén világnak angyala lett
                        volna.</p>
					<p>- Nekünk egy dolgunk van, édes szívem, a pogány szemét bekötni, száját
                        megtartóztatni és hatalmát magunk ellen nem ingerelni. Tudom istenemet, hogy
                        amit tettem, jól tettem, és ha Lippát kezükbe adhatom, akkor hosszú és nehéz
                        esztendőkben oly bizodalmat nyerek náluk, hogy minden munkát nyugodtan
                        végezhetek.</p>
					<p>- Lippa - sikoltott Zsuzsanna. - Hát még ez is, még ez is hátra van... Még
                        mit nem vállal magára, hogy az egész világnak utálatát megkapja.</p>
					<p>- Asszony, nem tudod mit beszélsz... Körös-körül feltámadt az ellenség... Jön
                        Homonnay a lengyel sereggel - a lengyelek azon a kis győzelmen, amit a
                        Dnyeszternél kaptak a véletlen szerencsétől, úgy akarják magukat delektálni,
                        hogy ezt a Homonnayt reánk szabadítják. A császári generálisok, a szatmári,
                        kállai bitangok alig várják, hogy vele összeérjenek, és meg sem akarnak
                        állani Kolozsvárig, Fejérvárig és Szebenig... Most még csak az hiányzik,
                        hogy a török is hazugságban leljen, s az én nagy ellenségeim, a Nagyvezér
                        Mehemed basa, aki most vesztemre esküdött, és a budai Aly basa, aki régi
                        ellenségem, azt mondhassák a portán, hogy: Bethlen Gábor éppen olyan
                        hitetlen eb, mint a többi, megígérte, s íme Lippát nem adta meg.</p>
					<p>- Keresztyén földet adsz hát neki. Hiszen ha a pogány keresztyén várban
                        egyszer megimádkozik, soha többet azt nem engedi vissza.</p>
					<p>- Hiszen éppen ez a baj... Lippa már a töröké volt! és még Báthory Zsigmond
                        foglalta vissza tőlük!... Ezért követelik tizenhárom esztendeje, s ezért
                        kell megígérni azóta miden fejedelemnek, akit megkoronáznak, hogy vissza
                        fogja adni.</p>
					<p>Zsuzsanna megtorpant. Ezt nem tudta.</p>
					<p>A fejedelem tovább ütötte a vasat, míg felesége felocsúdna
                        meglepetéséből.</p>
					<p>- És mi az a Lippa... A Marosnak túlsó partján van. Egy rothadott sárfészek,
                        ami kétnapi ostromot ki nem bír... Bizony, ha a török nem volna oly együgyű,
                        már régen egy szandsákbasa által elvehette volna...</p>
					<p>- Akkor el is vette volna... De Lippának erősnek kell lennie, hiába biztatja
                        kegyelmed magát, mert ha ilyen gyenge lenne, nem alkudozna felőle a török
                        tizenhárom esztendőn keresztül...</p>
					<p>Így folyt közöttük a reménytelen harc, pihenés nélkül és fáradhatatlanul, míg
                        csak a virradás meg nem jött.</p>
					<p>- Már legyen vége - mondta a fejedelem zúgó fejjel. - Ha módom volna Lippa
                        megtartására, minden marhámnak harmadát odaadnám annak, aki ettől
                        megszabadít, de nekem annak tartásában se módom, se halasztásom nincs, mert
                        ha lelkemet kiokádnám a török előtt, akkor se hinné el, hogy nem az én
                        praktikám. Úgy szidalmaznak és teli torokkal kiabálják, hogy árulók vagyunk
                        mindnyájan, méltók, hogy a tűzzel emésszenek meg.</p>
					<p>Komoran folytatta:</p>
					<p>- Énnekem most is az a gondom, hogy a hajdúkat Homonnay mellől eltérítsem...
                        Én Homonnaynak elébe akarok ballagni Ungvár felé, de addig nekem minden
                        dolgomat tisztába kell tennem... Én addig itt sehol meg nem nyughatok...
                        Szebent vissza akarom adni a szászoknak, mert kétfelől ellenséggel nem
                        bírok. Hogy kint az egész keresztyénség együtt ellenem felkeljen, s addig
                        idebent a házam is égjen, azt nem viselhetem el... Téged Váradba akarlak
                        vinni s ott leszel, míg Lippát átadom és Homonnayt kitakarítom...</p>
					<p>Ettől Zsuzsanna teljesen megnémult.</p>
					<p>Már látnia kellett, hogy valóban itt a legnagyobb kockán forog minden. Mintha
                        a vihar szele felkapta volna a magasba - egyszerre még meg is
                        csillapodott... Ha Váradba viszik őt, ott talán egy kicsit Kata mellett ő is
                        visszanyeri a lelke békességét.</p>
					<p>- Óh, de soká jön a halál - mondta, s fehér arccal omlott el az ágyára.</p>
					<p>Úgy feküdt ott, mint egy halott, míg az ura kiment a szobából, és bundában,
                        útra készen jött vissza.</p>
					<p>- Én mostan elmegyek - szólt, s megcsókolta Zsuzsannát. - Megyek a hadak
                        után.</p>
					<p>Zsuzsanna visszacsókolta. Aztán újra s újra. A csókoknak vége nem akart
                        szakadni.</p>
					<p>- Mikor jössz?</p>
					<p>- Két hét az egész.</p>
					<p>- Rettenetes.</p>
					<p>- Ha tudok, hamarább itthon leszek.</p>
					<p>- Gáborom. Siess.</p>
					<p>- Sietek.</p>
					<p>- Repülj.</p>
					<p>- Repülök.</p>
					<p>- Gondolj néha rám.</p>
					<p>- Mindig.</p>
					<p>Szorosan összeölelkezve állottak a lépcső magaslatán, az egész folyosó s
                        lépcsőház tele volt udvariakkal s emberekkel, de az asszony még soha ily
                        nehezen nem vált el az urától.</p>
					<p>- Hisz addig te vagy itt az én képemben édes szívem fejedelemasszonyom:
                        Zsuzsanna Principessa...</p>
					<p>Az asszony fájóan mosolyodott.</p>
					<p>- Nekem csak te kellesz.</p>
					<p>A fejedelem úgy érezte, most nem fogja bírni lehárítani magáról az asszonyt,
                        vajon mi van vele, mért ez a kétségbeesetten görcsös búcsúzkodás. A feje
                        szédülni kezdett, valóban azért is megy voltaképpen, hogy egy kis levegőhöz
                        jusson, szabadságra van szüksége, s minden szónál attól fél, hogy nem bírja
                        tovább, nem bírja a keménységet s kegyetlenséget, és itt marad. S jaj ha itt
                        marad, meg kell fulladnia. Mintha a lélegzetét venné el tőle a csókoknak ez
                        a szívós és kétségbeesett áradata.</p>
					<p>Ebben a percben Péchy kancellár sietve jön vissza fel a lépcsőn:</p>
					<p>- Nagyságos fejedelem - szól -, nevezetes nagy újdonságunk vagyon. Nagyságos
                        asszonyom, most már Isten a békességet örökre megadá.</p>
					<p>- Mi történt, Péchy uram?</p>
					<p>- E percben, hogy itt állunk, megjött a hajdúk követe s mondja, hogy a
                        hadakat teljességgel le kellett szállítani, mert a törökségtül megijedt
                        németek leparancsolták Homonnayt. A hajdúk el vannak keseredve.</p>
					<p>A fejedelem komolyan s merően nézett maga elé, aztán derülten a felesége
                        szemébe:</p>
					<p>- No látja, édesem, eggyem. Az Úristen őszentfelsége békét ád.</p>
					<p>- Meddig? - sóhajtotta alig hallhatóan a fejedelemasszony.</p>
					<p>- Édesem, míg engem életben hágy, addig itt meglesz a békesség... Azért kell
                        nekem mennem s dolgoznom ez ország életin. Mert ha Isten velünk, kicsoda
                        ellenünk? De Isten azt hagyá, hogy mindenki tegye maga dolgát, s a békesség
                        minden percét munkára kell fordítani, hogy ha eljönnek a nemszeretem napok,
                        legyen mihez nyúlni.</p>
					<p>- Legalább egy napot! - suttogta mosolyogva, pironkodva a
                        fejedelemasszony.</p>
					<p>- Hogy szívem?</p>
					<p>- Legalább annyi ajándokot adjon nagyságod nekem, hogy egy napot, csak egy
                        napocskát...</p>
					<p>- Hiszen minden napom a tiéd.</p>
					<p>- Hm.</p>
					<p>- Sem éjjelem, sem nappalom nincs nálad nélkül, sem étem, sem italom, sem
                        álmom, sem ébrenlétem, sem érzésem, se gondolatom nálad nélkül nincsen.</p>
					<p>Az asszony csüggedten, de megértve s szerelmesen hunyta le a szemét. Jaj,
                        most úgy érezte, mintha elvesztené, mintha valami eddig egészen ismeretlen
                        veszedelembe eresztené az urát...</p>
					<p>- Istvánom, maradj, s légy mindenben asszonynénéd segítsége.</p>
					<p>- Hugám, hugám - mondta István ijedten helyesbítve, s erre kis nevetés
                        lett.</p>
					<p>Ez feloldotta a hangulatot, s a fejedelem gyorsan még egyszer megcsókolta a
                        feleségét s elment.</p>
					<p>A lépcső közepéről visszafordult, az asszony ott állott, s lehajolva nézett
                        utána, a kapuból még egyszer felnézett: érezte, hogy az asszony visszavárja
                        még egy csókra, de megrázta magát, s meleg mosollyal, nevető arccal,
                        intéssel elment.</p>
					<p>Mikor kint az utcán, a téren, lóra szállt, felnézett az ablakba, abban a
                        percben nyitotta az asszony az ablaktábláját, s ő felintett.</p>
					<p>A fejedelemasszony szívszakadva nézett utána, ahogy elment, eltűnt a
                        lovasokkal, folytonos vissza-visszanézésekkel s kézintegetésekkel.</p>
					<p>Még soká nézett utána, amint megüresedett az utca; jaj, csak előbb eszébe
                        jutott volna, felmenni a bástyákra s onnan még messze lehetett volna
                        ellátni, míg megy a csapat a zöldellő mezőn. Ez a gondolat oly fájdalmasan
                        hatott rá, hogy keserves zokogásban tört ki.</p>
					<p>Aztán felállott, kiegyenesedett, s szédülten és sápadtan, mint egy élőhalott,
                        ment körül a néma lakásban, ahol nincs senkije, mert nincs. S mert senkije
                        sincs sem égen, sem földön, egyedül van: ahogy elszakadt az ő egy emberétől,
                        magános maradt, mint egy élőhalott.</p>
				</div>
				<div type="chapter">
					<head> [VIII]</head>
					<p>Ha látta volna, hogy az embere mily fellélegezve s vidáman ül nyeregben, s
                        mily őszinte s nyílt szemekkel néz körül a vidéken, s milyen szabad, szabad,
                        mint egy boldog s kirepült madár!... csak a szíve körül szorul s zsibong
                        valami érzés, hogy gyógyíthatatlan és szerencsétlen élet az, amelyiket
                        otthagyott, s amelytől elvált, s amelyen nem lehet segíteni.</p>
					<p>De hiába, ez jó volt s jólesett, nyeregben ülni és ügetve haladni az úton, s
                        elmaradtak a szebeni falak, s a város és az országút tele volt néppel s
                        mindenfelé tisztelő csodálattal néznek rá, emberek s némberek, gyermekek,
                        parasztok, s még úgy érezte, az útmenti fák s a hajló dombok és a boldog
                        tavaszi fényben fürdő mezőségek is.</p>
					<p>Mert boldog volt, mert úgy érezte, hogy az Isten különös kegyelme sugárzik
                        felé, s úgy érezte, hogy ez az egész ország végre a boldog béke biztonságos
                        ölébe került, s gazdagnak érezte a szívét, erősnek a karjait s okosnak a
                        fejét, s arra gondolt, hogy talán megadja neki az Isten, hogy békére és
                        egészséges végre jusson, vágyait s repülő terveit megcsinálhassa. Senkit sem
                        tudott, akitől meg kellene retirálni, aki előtt kisebbnek kellene magát
                        éreznie.</p>
					<p>Egyszerre felmosolyodott. Mily különös, sose gondolta volna, de miért is nem
                        maradhatott volna még egy óráig a feleséginél? Azért, mert Ágotán ma van
                        találkozása Báthory Annával.</p>
					<p>S erről felesége semmit sem tud.</p>
					<p>Nem merte tudomására hozni. Mert sem a töröktől, sem a némettől, sem e
                        világnak minden hatalmasságától úgy nem tart, mint ama Báthory Annától,
                        akinek menyasszonyi kincseivel szabadította meg az országot.</p>
					<p>Most minden ellenségével le akar számolni. Miért oly fontos neki, hogy
                        legelőször Báthory Annával kössön békességet? Sürgősebb, mint a szászokkal.
                        Homonnayval nem tud megharcolni, míg ez rendben nincs. Lippát nem bírja a
                        töröknek megadni, míg az Anna dolgát ki nem egyenlítette.</p>
					<p>Az a vakmerő cselekedet, hogy feltörette a Báthory-ládákat, ország pecsétjét
                        s hitet s becsületet félretéve a nagyobb parancs, az ország élete miatt, ez
                        alávetette egy rosszhírű nőszemélynek. S nem tudja, hogy fogja ma elintézni,
                        hogy fogja a Báthory lányt kielégíteni... Birtokot ad neki... leköti az
                        ország jövedelmeit kamatra, s amit lehet... legegyszerűbb volna szóba se
                        hozni: ha bátyja a parafernumot soha ki nem adta, ő még kevésbé volt köteles
                        vele...</p>
					<p>Nem látta a mellette elmaradó hegyeket s völgyeket, a rügyező fák gyönyörű
                        lármáját, senkivel szót sem tudott váltani, behúzta magát prémes köpenyébe,
                        s összevont szemmel s szemöldökkel gondolkodott.</p>
					<p>Eszébe jutott a hosszú úton egész élete. Minden perc, amikor találkozott a
                        Báthoryakkal, mikor legelőbb látta meg Annát. Igen fiatal s igen vékony, égő
                        szemű tündérlány volt, akire ő ránézni sem mert. Ő már vőlegényember volt...
                        Úgy hessentette el magától az emléket, mint egy varázslást, egyszer azt
                        mondta a feleségének: “Nem tanácsolom, hogy ilyen személyt meghívjon
                        házába”, az asszony, szegény, boldog volt, erkölcsi fölháborodásnak vélte a
                        szót, pedig ő úgy gondolta, hogy: nem bírna ellentállni.</p>
					<p>Sohasem volt vele együtt, mert rettegve s rémülettel menekült s védte magát.
                        Az egyetlen nő volt ez, aki reá hatással volt... Egy időben a
                        fejedelemasszony, ama Palotsay Anna zavarta; de az más volt. Fehér bőre s
                        méltóságos lelke, finom érzései hatottak rá... Abból lehetett volna is
                        valami... Összébb húzta magán a köpönyeget, Zsuzsannára gondolt - tudta,
                        hogy felesége soha más férfit meg nem nézett: de Báthory Gábor
                        megbomlasztotta az éjjeli álmait... Ott volt valami kis zavar, tűz és
                        álom... S ő nem bánta: mert ő is szerelemmel gondolt a remek fiúra: a
                        szárnyas Pegazust érezte szavaiban s lelkében. Ettől talán még feleségét sem
                        sajnálta volna...</p>
					<p>Megdermedt. Nem. Azt nem. Azért megölte volna a tulajdon kezével...</p>
					<p>De ez csak olyan elfutó gondolat volt, mindjárt visszavillant az Anna
                        képe...</p>
					<p>Mikor legelőször látta az ecsedi várban, mint egy hattyú, vércsöppel ajakán
                        villant fel előtte... Oly légies, oly vékony sugár volt, oly fehér arcú, s
                        rozsdabarna haja, valami különös kiválasztott szűzi volt... A hangja úgy
                        hatott rá, mint valami túlvilági muzsika, különös hangja a csudálatos
                        csilingelő ezüst kacagása... Az egész teste s minden vére zsibong még ma az
                        emlékére is... És mily utálatosságokat hallott róla mindjárt legelső nap,
                        hogy testvérbátyjának szeretője...</p>
					<p>Nem hitte el, de tudomásul vette s behunyta a szemét, és nem akarta többet
                        látni, és nem is látta.</p>
					<p>Nagy gondok s nagy dolgok forrtak benne akkor. Az ország, a
                        fejedelemválasztás. Bocskai után ő hozta be a Báthoryak magvát, s remegett,
                        hogy nem fog sikerülni. Nem lehetett tovább folytatni, még nehezebb
                        kalandokba belemenni...</p>
					<p>S ki volt ő: egy senki, egy lovász, egy kurta ember ezeknek a szemében: hogy
                        lehetett volna neki annyira kicsinynek s alacsonynak lenni, hogy kitegye
                        magát a kinevetésnek... S mi értelme is lett volna... Fiatal felesége lett,
                        boldog házassága, piciny gyerekei... Egy erős és viruló és növekvő élet...
                        Milyen semmiség s milyen játék lett volna ez, kitenni magát a veszélynek,
                        akár igen, akár nem. Tönkremenés s halál lett volna abból... Nem volt ott
                        más mit tenni, mint elmenekülni még a levegőből is, ahol szemmel nézhettek
                        volna egymásra... Ah, csak ő nézett volna a nőre, mi volt ő annak a
                        szemében... Akinek a Csákyak, a Bánffyak, a nagy famíliafiak voltak
                        játékból, fölkapott s elvetett szeretői... Mindig megszédült, hogy ő egy
                        fröstökre nem volna elég mindenestül ennek a fényes dámának... Nem, nem
                        akarta kockáztatni magát s életét és jövőjét egy ringyó szeszélye miatt,
                        akinek semmi nem számít, sem élet, sem becsület, sem kincsek...</p>
					<p>Ezt is azért. Azért vette el s törte fel s szórta két marokkal, hogy minél
                        hamarébb túl legyen rajta. Nem szabad, hogy kincsei legyenek e nyomorult
                        boszorkánynak, s ország hite s ereje alatt. Legyen szegény és legyen koldus
                        és legyen utolsó... hogy az ő hatalma alatt legyen.</p>
					<p>De most, hogy a találkozás minden dobbanással s minden közeledő dombbal
                        hamarább lesz, most a vére egyre jobban égni s főni kezdett. Nem lehetne
                        elhalasztani?... Nem volt vele köteles; ő maga akarta a találkozást...
                        Szembe akart szállni a végzettel...</p>
					<p>Igen, most ő a fejedelem.</p>
					<p>Átlépett a Báthoryak sokszázados hatalmán. Minden porban fekszik előtte, a
                        lába alatt. Mintha mérföldlépő csizmákban járna, úgy haladt előre ropogva s
                        dobogva, s legázolta a világot, amely oly magasan volt felette, mikor kezdte
                        az életet, mint az égboltozaton a csillagok.</p>
					<p>Szkender basa temérdek ezredivel állott itt e földön, itt vette hírül, hogy
                        Báthory Gábor megszökött Szebenből... Egy szál lóval menekült Meggyes felé,
                        s bujdosott Bethlen Gábor elől. S a kolozsvári mezőn meg volt rakva a föld
                        fegyveressel, törökkel, tatárral. Hát ne pattanjon meg a mente, ha az ember
                        visszaemlékszik. Nem, nem a nép választotta: a világhatalmak ereje állította
                        ide, ahol van... Mi az a választás?... Ravaszkodás, komédia, hízelkedés,
                        szolgaiság... Őt a maga ereje állította a fejedelmi trónra s megmutatta
                        ezeknek a Báthoryaknak s Csákyaknak s Kendyeknek s Kornisoknak s mind az
                        egész magyar arisztokráciának, hogy jött és odaütött s győzött: van-e ennél
                        erősebb hatalom?... mindenki a legelső tavaszon tisztába jöhetett vele, ki
                        ő... Nos, odaát ti magyariak, hol van a hetykeségetek, hol van a
                        lármátok?... Mi az?... A császár Bécsben nem fogadja a követeimet?</p>
					<p>Csak óvatosság s csak vigyázás. Mert megvan az a baja, hogy minduntalan
                        el-elbízza magát, de jó az, ha itt-ott bakot lő, mert akkor mindjárt magára
                        eszmél, s összehúzza magán a mentét.</p>
					<p>Ebben is igaza van a feleségének, aki minduntalan azt veti:
                        Bethlen-vér...</p>
					<p>Most úgy összegubbaszkodik lelke s úgy összehúzódik, nemcsak mélyráncú
                        homloka s szeme s orra s bajusz alatt, vastag szája, de egész maga mintha
                        valami roppant veszély s felelősség alatt volna. Mert van is. Mert a maga
                        szakállára indult erre az útra, leszámolni a Báthory lánnyal. Sem országot,
                        sem az asszonyt nem értesítette róla, s jaj, ki tudja nem azért van-e
                        minden, mert a vére viszi.</p>
					<p>Csüggedten ejtette le a fejét, a mögötte menő urak azon beszélgettek, hogy
                        milyen nagy dolog fejedelemnek lenni, mennyi gondja lehet ennek a
                        fejedelemnek, egész úton csak egy szót sem beszél, mind csak eszi magát.</p>
					<p>- Hm - mondta Kékedy Zsigmond -, a mi kobakunkba egész életünkbe nem bír egy
                        gondolat megteremni, de ennek a nagy Gáborunknak úgy tele van, mint e
                        teleköpű méhvel.</p>
					<p>Ebédnél jól evett, lassan morzsolta a hideg sültet, amit felesége rakatott a
                        málhába, s harapta hozzá a jó almát, mert ezt szerette. Milyen kevés
                        gyümölcsfa maradt Erdélyben - mondta -, ültessetek szilvásokat s almásokat
                        mindenfelé a hegyek alatt. De nem ám úgy, ahogy Erdélyben szokás, hogy egyik
                        fát a másik hátára, istenért, van elég földünk, hála istennek. Legyen az
                        egymástól oly távoldad, hogy ha a fák megnőnek, akkor a baglyuk s koronájuk
                        jól kiteljesedhessék. S nem ám mindenféle ficfa almákat, hanem ültessétek a
                        pónyikot s a jófajúakat. Meglássátok, mennyi haszna lesz abbul az országnak.
                        El lehet az almát vinni nagy messze földre, a Maroson lábbón le lehet vinni
                        az Alföldre, s ott megveszik jó áron. Itt meg ingyen terem az ingyen földön.
                        Ahol úgy sincs semmi.</p>
					<p>A fiatalabbak abbahagyták a hancúrozást, a fejedelem komoly arca megindította
                        őket s egyszerre csak tanácskozni s tervezni kezdtek, hogy hogy lehetne
                        gyümölcsöst csinálni. Mindenkinek volt birtoka elég, de nem tudták, hogy s
                        mi módon lehet fiatal fákra szert tenni.</p>
					<p>- Majd én szólok Péchy uramnak - mondta a fejedelem -, s a mi kertünkben
                        csemetéket fogunk neveltetni, az öreg fogarasi oláhunk jól ért ehhez. Akkor
                        aztán mindenki ingyen is kaphat, vagy tanácsot vagy kalácsot, csak a fát
                        neveljétek s gyarapítsátok, kedvesem.</p>
					<p>Alkonyodni kezdett, mikor Szent-Ágotára beértek.</p>
					<p>Egyenesen mentek fel a várba.</p>
					<p>A fejedelem nagyon hallgatag s zavart volt, nem tudta, hogy mit tegyen s mit
                        míveljen, csak ment. Ej, ebellette, morgott rá önmagára, csak nem fogsz egy
                        bestye nőszemély miatt...</p>
					<p>Mikor a lovakról leszállottak, egy szolgaember jött eléjük, csak a fejedelem
                        volt már nyeregben, s nézte a magas fát s a szál faragott követ, amelyen a
                        pallos volt s a hóhérfejvevő: a főúri hatalom jelvénye. Ott volt a kerek
                        magas oszlopon a két nagy vaskarika, amihez láncolni szokták a jobbágyokat,
                        s ott volt betéve, de be nem zárva a nagy tömör kapu, amely oly félelmesen
                        intett. Jobbra a várfal emelkedett, s a dombon egy óriási nagy, soktörzsű s
                        terebélyes fa állott, valami rettentő agg iharfa.</p>
					<p>- Nézze nagyságod - mondta a deákja -, ezt a fát még Átilla idejében
                        ültették.</p>
					<p>A fejedelem megnézte a fát. Elnyúló, görcsös görbe törzse mintha elébe
                        hajlott volna. A Csákyak ősi hatalmára s családjuk régi erejére irányította
                        a figyelmet.</p>
					<p>De akkor megrázta magát, s azt mondta:</p>
					<p>- Anyámrul Attila vér van bennünk, hahogy az ősök hatták.</p>
					<p>A fiatalember borzadva nézett a fekete nagy emberre, s mély tisztelettel
                        vonult visszább: megérezte valóban a hunnus vért, az átillai hatalmat
                        rajta...</p>
					<p> Most a várnagy sietett elő a vaskapun, s már nyitotta is kérdés nélkül maga
                        a kaput. Mikor az nehéz rozsdás sarkán csikorgott s megnyílt, a fejedelem
                        előre léptetve egyedül haladt át a kapuív alatt. Egy pillantást vetett a
                        rettentő pillérekre, amelyek helyén tartották, támasztották a falakat.</p>
					<p>Az udvar igen kicsiny volt, s négyszegű, fekete volt minden, de a falak be
                        voltak futtatva borostyánnal, s az mint valami megfeketült pókháló
                        mászott-mászott kőről kőre. A borostyán levele is fekete az alkonyattól, de
                        szép volt az egész, mint egy kibélelt madárkalitka.</p>
					<p>Fent az ablakban már világosság volt.</p>
					<p>Odabent már égtek a gyertyák. A fejedelem leszállt a nyeregből, s az udvariak
                        átvették a lovát, amit úgy meghajtott ma a gazdája. A fejedelem megsimogatta
                        a ló nyakát, belenézett a szemébe, mintha csak tanácsot kért volna tőle,
                        akkor kissé elmosolyodott:</p>
					<p>- Ugye nem? - mondta neki - persze hogy nem.</p>
					<p>Ezzel fordult s fellépett a garádics széles alsó fokára.</p>
					<p>A várnagy futott előtte, s felvezette egy kisebb terembe; jó meleg volt.</p>
					<p>Jólesett a meleg. Odaállott a kandalló elé, s szétvetett mentével nekiszegült
                        a tűz sugarainak, s engedte, hogy ömöljön rá a hősugár.</p>
					<p>Most egy előkelő arcú nő jött, középidejű teremtés, a ház vénasszonya, avagy
                        hopmesterné, s alázatos instanciával kérte, mit kíván a nagyságos
                        fejedelem.</p>
					<p>- Asszonyoddal akarok lennem - mondta egyszerűen.</p>
					<p>- Italbélit, avagy ételt, avagy mást.</p>
					<p>Csak megrázta a fejét. Nem akar itt maradni. Ez a ceremónia
                        elkedvetlenítette. Ha meg merészelik éreztetni vele... Elmegy s... Bolondság
                        is volt, hogy ő maga jött... Oda kellett volna rendelni kihallgatásra a nőt
                        Szebenbe...</p>
					<p>Úgy érezte, s beleszédült, hogy ez valóban egy oktalan lépés volt tőle...
                        Kiszolgáltatta magát egy fajtalan nőnek... Mit akar ez vele...</p>
					<p>Jött vissza a vénasszony, s mézédesen könyörgött, hogy jöjjön vele a
                        fejedelem.</p>
					<p>Ő habozott, még egy kis ideig csak állott...</p>
					<p>Aztán elindult.</p>
					<p>Utánament a vénasszonynak.</p>
					<p>Ez a vár nagyon kicsi volt s nagyon furcsán s zegzugosan építve. Keskeny s
                        szűk folyosón mentek át, aztán szobán le s szobán fel, itt is lépcső s ott
                        is.</p>
					<p> Egyszer csak beléptek egy tágas nagy terembe, ahol nagyobb világosság volt,
                        számos gyertya égett, s néhány nőszemély állott fel az ő betoppanására.</p>
					<p>Körülnézett, hol már az asszony?</p>
					<p>Szó nélkül állott, s egyszerre csak a nyitott ajtón belép egészen ártatlan s
                        mit sem tudó arccal Báthory Anna.</p>
					<p>Meglátja őt, akkor felgyúl az arca, elbámul, nagyra nyílik a szeme, s valami
                        csudálatos tündéri hangon felsikít. De milyen sikoltás volt az! Az örömnek,
                        a boldogságnak, a váratlan felgyulladásnak mily csudálatos hangja!</p>
					<p>- Jaj istenem! - kiáltott újra - istenem, istenem! Jaj én édes istenem...</p>
					<p>S a szavak elkezdtek csipogni s csiripelni, s a magas, karcsú, édes szép nő
                        megrázkódik, mint a nyárfa a szellőben ezüst levelekkel, aranyfürtökkel, s
                        elborítja a férfit véknyan és súlytalan s őrjítően édes boldog
                        kacagással.</p>
					<p>- Hát akkor jó, akkor jó, akkor nagyon jó... - mondja-mondogatja, s
                        belerohan, belekarol a fejedelembe, s most már egy arasznyiról néz és bámul
                        rá, és csodálja és imádja és csaknem elnyeli nagy kék szemeivel.</p>
					<p>S a fejedelem csak áll, meghökkenve s szinte megdermedve, de boldogan. Mi ez.
                        Miért örült meg ennyire?... Hát igazán?... csakugyan?... lehetséges
                        volna?...</p>
					<p>De Báthory Anna már cipeli. Belekarolt, belemarkolt s karját ölelve viszi,
                        viszi magával, s ő megy s hol? valami grádicson fel, fel, sötétes, a nő
                        elöl, alig férnek el, jaj, alig bírja, hogy meg ne szorítsa. De nem, nem
                        szabad, nem lehet: valami visszatartja, hogy el ne árulja magát; úgy érzi,
                        kiszolgáltatná önmagát. Nem ért valamit s fél valamitől.</p>
					<p>- Most itt üljön le, egy perc s rögtön...</p>
					<p>S odaadással s szemérmesen és szerényen néz a férfira s eltűnik az ajtón.</p>
					<p>A fejedelem áll, vár, körülnéz. Valami kis helyiség, a falon száz kiskendő,
                        egy nagy karosszék, szemben az ajtóval. Nem érti az egészet, olyan, mint egy
                        álom... Az ablak keskeny lőrés, amelyen nem jő be a fény, de látni, hogy
                        odakint még vörös az ég, s az alkony csillog.</p>
					<p>Belesüpped a karszékbe, mert nem bír állani, oly izgalom van a lábaiban,
                        combjaiban, karjaiban, a szívében.</p>
					<p>S nézi az ajtót, mely mögött van a nő... Íme itt van...</p>
					<p>Hát minden itt van?...</p>
					<p>Hát egyszerre csak minden megvan?...</p>
					<p>Lehet ennél nagyobb álom ebben az életben?...</p>
					<p>Mintha a szél eláll, minden fűszál fölegyenesedik, s a nagy fák, amiket
                        kicsavart tövéből, megszaggatott, sietnek újra nőni s élni... Úgy van?...
                        Elállott a szél, s az egész ország egy pillanat alatt megnyugszik s talpra
                        áll, s talán már nem is emlékeznek emberek arra, ami volt... Bajt jó
                        elfelejteni...</p>
					<p>Most megnyílt az ajtó, s ott állott másik ruhában Báthory Anna.</p>
					<p>Nem lett volna képes megnézni, milyen volt a ruhája, csak nézte a zöld és
                        fehér színeket, a puhaságot és lengeséget, a ragyogó arcát s a rácsillogó
                        szemeit.</p>
					<p>- Jöjjön be Bethlenem - szólt a nő.</p>
					<p>A fejedelem felállott s nehézkesen, öregesen lépett be, s kényelmetlen volt
                        neki, hogy nevén szólították.</p>
					<p>Ott bent valami tizenkét gyertya égett, nagy fény és világosság volt a piciny
                        fehér szobában.</p>
					<p>A nő nem tudott szólani, ő is oly elfogódott volt. Helyet mutatott a
                        vendégnek, s az állt, s nem volt benne a biztosság, hogy most mit fog
                        csinálni.</p>
					<p>De lassan leült, szinte a székbe.</p>
					<p>Báthory Anna is leült szemben vele. Leült s soká hallgatott, a szemei
                        lángolva néztek, ahogy összepillantottak, el-elmosolyodott, akkor s igen
                        halkan s igen nemesen s igen szívből annyit mondott:</p>
					<p>- Nagy fejedelem...</p>
					<p>S erre a fejedelem szemébe könny lobbant. Óhatatlan édes könny.</p>
					<p> Mindenre el volt készülve, de erre nem.</p>
					<p>Ez a szó valahogy úgy szíven érintette, hogy össze kellett csukni a száját,
                        egymásra vágni vastag állkapcsait, s megmerevíteni kemény vonásait, hogy el
                        ne törjön s le ne omoljon... Jaj, soha még ennyire meg nem volt lágyulva
                        talán, mióta él...</p>
					<p>Nem bírt nézte a nőre, könnyein át, visszazuhant önmagába, s szempilláit
                        lezárta, keményen összecsukta, könnyeit akarta visszafojtani, de nem
                        lehetett, megeredt az, megindult az, s ömleni kezdett, némán szivárogni...
                        patakzani... szakadni...</p>
					<p>Aztán lekönyökölt s maga elé nézett a földre.</p>
					<p>- Szégyen ez? - mondta magában. - Szégyen az, hogy egy nő előtt, egy idegen
                        nő előtt, egy rossz nevű, rossz hírű... egy magas magasságban született s
                        élt s tündöklő nő előtt ennyire elvesztettem erőmet, s ennyire gyerekké
                        esett a nagy buta fejem?</p>
					<p>Soha nem lehetett.</p>
					<p>Soha nekem sírnom nem lehetett. S nem is sírtam.</p>
					<p>S valóban kereste emlékei közt a percet, amikor könny volt a szemében. De
                        csak az édesanyja kötényére emlékezett... soha azóta... Mert mindig
                        borotvaélen s kardhegyen volt minden. Soha megpihenése és megkönnyebbülése
                        nem volt: nem, mindig össze kellett szednie magát, s mindig szembe nézni a
                        sorssal és az emberekkel, az ellenséggel s a barátokkal, a szerelmessel is:
                        mindig harcra készen állani, s mindig a rettentő veszedelmet
                        kiparírozni...</p>
					<p>Most hirtelen újra felvillant benne az ösztönszerű védekezés. Felkapta a
                        fejét, s megrázta üstökét, s szembe meredt a nővel.</p>
					<p>Ez ki? Ez mit akar? Ez mit fon?</p>
					<p>De csak egy pillanatig tartott, hogy gyűlölettel és villogva s támadva s
                        gyilokkal nézett reá. Annak a tiszta kék szemében semmi ellenségest, semmi
                        összehúzódó, számító, támadó, kereső fényt nem talált, csak valami
                        határtalan egyszerűséget és odaadást, és úgy érezte, hogy kitárja magát
                        előtte, a lelke legfenekéig, s azt mondja: várlak, vártalak, jó, hogy itt
                        vagy... Nézd, itt vagyok, nincs semmim, nincs senkim, nem vagyok semmi és
                        senki; kellek? a tied vagyok; vegyél el és taposs el és tegyél a földre s
                        lépj rám, vagy lobogtass ki az ablakon, mint egy zászlót... itt vannak
                        bennem a Báthoryak minden maradék vércsöppjei, a tied, Bethlen Gábor...</p>
					<p>S a fejedelem elszégyellte magát, hogy ő tárgyalni s az elrabolt, a
                        felhasznált, a kigórt kincseket okosan megtárgyalni jött... A fejedelem most
                        úgy érezte, hogy ma először kerül szembe, valóban a szemébe, egy ős ártatlan
                        tündelevénynek... Ennek?... ennek nem kellenek kincsek, pénzek: ennek jár,
                        hogy mindene legyen... Ez nem harcol a maga igazáért, a jogáért: ezért
                        mindenkinek kell harcolnia, hogy megkapja azt, ami őt megilleti...</p>
					<p>- Hogy teremhet egy ilyen szépség - mondta halkan, elfogódva -, hogy teremhet
                        egy ilyen jóság... mint te...</p>
					<p>Összecsapta a kezét, lágyan s gyöngéden, s soha nem érzett magában annyi
                        jóságot és annyi puhaságot és annyi szerelmet, mint e pillanatban.</p>
					<p>Mintha fel lett volna oldva, ahogy a gyöngy feloldódik a bor tüzében, úgy
                        vált légiessé, éterivé az egész lénye, s úgy érezte, lefoszlott róla minden
                        földi és minden salak, s immár ő is úgy képes szállani a csillagok felé,
                        mint ez a nő, aki nem e földi világból való, hanem valahonnan az egekből...
                        vagy a poklokból...</p>
					<p>Báthory Anna csak nézett, nézett rá, ámuló nagy szemekkel, s oly kicsinek,
                        oly édes kis semminek érezte magát a roppantságos szenvedélyek s szenvedések
                        leomló lavinája láttán, mint egy pihe, egy elszálló felhőpamacs...</p>
					<p> - Nagy fejedelem... - suttogta újra - nagy fejedelem - mondta boldog s
                        üdvözült mosollyal.</p>
					<p>S a fejedelem kiegyenesedett.</p>
					<p>- Köszönöm - mondta lassú dörmögéssel -, eddig egy boldogtalan, egy
                        boldogtalan ember... voltam... de ha Isten... ha te...</p>
					<p>S kitört: - Óh, tudnék én, fogok én tudni boldog is lenni! Mert szeretem az
                        embereket, s szeretem az életet! Mert egészséges vagyok, és munkaerő van
                        bennem, és meg tudom ölelni azt, aki engem szeret, és el tudom vetni az ártó
                        és a rontó érzést...</p>
					<p>Felállott és kiegyenesedett.</p>
					<p>Izzó szemmel nézett a nőre. Kinyújtotta a kezét s megfogta annak fehér, fehér
                        karját. Nagy, barna ujjai átmarkolták s beleharaptak annak húsába.</p>
					<p>- Akarod? - kérdezte halk morajjal.</p>
					<p>S Báthory Anna meglibbent, megcsuklott: soha nem találkozott ekkora
                        férfiúval.</p>
					<p>S odaomlott annak a vállára.</p>
					<p>És a fejedelem, most már megnyugodva s egyszerűen, boldogan szólt:</p>
					<p>- Igen. Ez hiányzott. Az Istennek ez a különös kegyelme. Ezt még nem
                        éreztem... Most már tudom, hogy mit jelent az, ha Isten velünk, kicsoda
                        ellenünk... Most már nincsen, bizonyára senki sincsen...</p>
					<p>- Te gyermeket fogsz adni nékünk.</p>
					<p>És forró lázzal, mereven nézett a Báthory Anna szemébe.</p>
				</div>
			</div>
			<div type="group">
				<head> Harmadik könyv</head>
				<div type="chapter">
					<head>[I]</head>
					<p>A férfi ott ült a metszett karosszékben.</p>
					<p>Ujjai simogatták a groteszk, vigyori fejet, amit a szék könyöklőjének orrára
                        faragott a német. Jól ki volt faragva, simán gyantározva, s olyan vidámság
                        volt a pofájában, hogy a fejedelem maga is mosolyogva nézett rá.</p>
					<p>Körös-körül pokrócok és párnák voltak a lába előtt. Ezek is oly kedvesen
                        tarkán csíkozottak voltak, jólesett a szemnek legelészni rajtuk, mint a
                        tavaszi rét virágain.</p>
					<p>- Ezt te mívelted? - kérdezte derűsen.</p>
					<p>Báthory Anna felnevetett, s nem szólt.</p>
					<p>- Kaptam - mondta aztán.</p>
					<p>A nap, mintha valami történt volna tegnap óta, ragyogóan sütött be az
                        ablakon. Sugarai a szép nőre csillogtak. Sima és átlátszó üvegtányérok
                        voltak az ablak ólomkarikáiban, s azokon a napsugár olyan szűzen járt be,
                        mintha otthon volna.</p>
					<p>- Kaptad?</p>
					<p>- Na igen.</p>
					<p>Nevettek s a fejedelem körülnézett.</p>
					<p>- Ezt mind kaptad?</p>
					<p>- Mind.</p>
					<p>S a fogaival megharapta a szája szélét. Vékony finom ajkai elhúzva s keskeny
                        arca hamisan nézett. Azt lehetett volna hinni, hogy tréfál, s nem kapta,
                        hanem ő maga válogatta, de hol?</p>
					<p>A szoba nagyon különös volt. A falak nem voltak fehérek, mint mindenütt az
                        egész világon, hanem oly sárgára meszelve, mint a boglárka szirma. A sárga
                        réten a fehér napsugár úgy játszadozott, mint a tömpe orrú kis eb, amely
                        selyemszőrű füleit legyezte s fel-felvakkantott vékony, kicsi hangján a
                        boldogságtól.</p>
					<p>Milyen más valami ez a hely, mint amilyenekben eddig ő életében lakott. Nem
                        oly komor s színtelen, mint a többi házak Erdélyben. Még a szekrények is
                        valami más formák voltak, velencei tarka virágokkal berakottak, s a
                        párkányukon valami furcsa kis edények.</p>
					<p>- Mutajszda, mi az ott.</p>
					<p>Anna felnevetett, s levett egy cserepet a szekrényről.</p>
					<p>A fejedelem a kezébe vette s nézegette.</p>
					<p>- Takaros.</p>
					<p>Kék fala volt s benne piros és sárga virágocskafélék.</p>
					<p>- Sose láttam ilyet.</p>
					<p>- Ugye édes?</p>
					<p>- Ki mívelte?</p>
					<p>- Kaptam.</p>
					<p>A fejedelem csak nézte-nézte a cserepet. Aztán sorra leszedette valamennyit,
                        s mind megemelgette, forgatta, irgette, s nem tudott betelni vélek.</p>
					<p>- De honnan hozták ezt mindent?</p>
					<p>Anna csak vonogatta a vállát, talán nem is tudta, vagy nem kérdezte.</p>
					<p>- Régi időkben tudtak ilyet nálunk is csinálni, de ormódatlan módra. Pedig
                        okos. Használatos. Eltörik ugyan, nem úgy, mint az ón s az ezüst, de ha
                        törik, könnyen lehet újat csinálni... Csak sár kell hozzá. Itt van Alvincen
                        a régi cserépcsinálók földje, ott lehetne akár egész országnak való edényt
                        fabrikálni.</p>
					<p>- Tetszik-e?</p>
					<p>- Mondom, hogy tetszik, éppen azt beszélem. Csak azt mondd meg, hogy bent
                        münálunknál, vagy kint idegenbelieknél csinálták-e.</p>
					<p>- Aztot kegyelmednek nem szabad tudni.</p>
					<p>- Mit?</p>
					<p>- Azt.</p>
					<p>S hangosan kacagtak.</p>
					<p>- Miért?</p>
					<p>- Mert hitbéli.</p>
					<p>- Hogyhogy, hogy gondolod?</p>
					<p>De Anna nem felelt. Csak a nevetése csilingelt.</p>
					<p>A fejedelemnek eszébe villant, hogy nemrégen valamelyik tanácsúr beszélt
                        valamit, valamely szektáról, amelyet ki kell vágni a nemzet testéből, mint a
                        mérges gombát... Ezek valamerről, igen messziről jöttek, német földről,
                        vallásuk miatt való bujdosásban. Talán csak nem azok, olyan fazekas
                        emberfélék.</p>
					<p>- Ha tudnám, kik mívelték, fejedelmi hatalommal rászabadítanám őket, hogy
                        szabadon csinálhassák munkáikat. Tudnak-e ezek edényt is, amiből pecsenyét
                        lehet enni?</p>
					<p>- De ám.</p>
					<p>- Aha, akkor már nem kell szólanod, majd nem felejtem el, megkutattatom
                        őket.</p>
					<p>Anna arca elijedt.</p>
					<p>- Ne bántsd szegénykéket, olyan jó emberkék.</p>
					<p>- Dehogyis bántom. Örvendek nekiek. Az ilyen vallásemberek a legjobbak, mert
                        azok közt nem szokott lenni sem irigység, sem patvarkodás, csak szorgalom és
                        egésség.</p>
					<p>- De igazán?</p>
					<p>- Igazán, igazán - mondta mosolyogva s komolyan a fejedelem. - Kegyelembe
                        veszem őket, ha ilyeneket tudnak. Mert ugye, ezüstünk kevés vagyon, s az is
                        mind kell a szászoknak, hogy kincseket fabrikáljanak, mert a kincsek
                        kellenek, mert avval mentjük az országot. Isztambulban a bégek, a vezírek
                        mind halnak értek, s akármikor el lehet velük rendezni legnagyobb bajokat
                        is. Ónunk is kevés van, s a népeknek olcsó edény kell. Most csak úgy tudnak
                        lakomát csinálni, hogy a kösségek maguk szereznek egy-egy tányér-archívumot,
                        s azt pénzért adják, ha lakodalom van, vagy valami nagy örömünnep. De ha
                        ezek az agyagosok tudnak jó cserepeket s szépeket formálni, s ki tudják jól
                        égetni, azt osztán a szegényebb ember is megveszi tőlük, boron, liszten,
                        búzán, gyümölcsön: ők is jól járnak, meg a mesterek is élhetnek... Hát
                        megmondod-e már őket?</p>
					<p>- A kegyelmed fejedelmi szavára.</p>
					<p>- Fejedelmi szavam.</p>
					<p>Anna nevetett s parolázott vele.</p>
					<p>- Gábris küldte nekem.</p>
					<p>- Mit, a cserepeket?</p>
					<p>- Váradban, mikor utolsó napja volt, ezek nála instáltak, szegények,
                        szegénynél... Menjetek húgomhoz, ő majd faveál, mondta nekik, s én
                        lappongatom azóta őköt...</p>
					<p>Bethlen meg volt rendülve. Fogta, tartogatta a kezét és nagyon megnőtt előtte
                        Anna jelentősége. Semmi úgy nem válhatott dicsőségére valakinek, mint ha
                        Báthory Gábor megbízott benne. Gábor máig hérosza volt. Mintha Jézus
                        Krisztus illette Tamás sebeit - olyan döbbenetes és szent előtte az emlék.
                        Tartotta az Anna kezét, és idő kellett, míg ráeszmélt magára, a helyzetre,
                        és egy kicsit elfelejtette az agyagosokat, s csak a keskeny, fehér kezet
                        szorongatta.</p>
					<p>Ha hozzáért ehhez a kézhez, ehhez a nőhöz, bár a ruhája súrolta, már tűz és
                        égés volt benne. A szeme meghomályosodott, s most mindjárt elkapta a tűz s
                        odavonta az ölébe. Az asszony kicsit viaskodott, de nem igen erősen, s
                        engedte, hogy a férfi a térdére ültesse, akkor hirtelen két kezével
                        beleömlött a fejedelem magas homlokán a hajba, belefúrva ujjait, s kissé így
                        tartotta ezt a fejet, aztán hirtelen megcsókolta a homlokát, s abban a
                        pillanatban felugrott s elment.</p>
					<p>Csak messziről nevetett vissza.</p>
					<p>A Bethlen szemei nedvesek voltak, s nem kapkodott utána, már övé.</p>
					<p>Meg is borzongott s beljebb húzódott a nagy székben.</p>
					<p>- Nem akar, igazán nem, párnát alája? Oly kemény az a deszka.</p>
					<p>Bethlen mosolygott.</p>
					<p>- A nyereg még keményebb - szólt kicsit hetykén, kicsit játékosan. - De sokat
                        ültem a nyeregben életemben - mondta aztán, s lekönyökölt a szék
                        támítójára, s maga elé nézett. - De sokat vert eső, hó, mikor a lovon
                        kellett ülni... S fog kellenem még. Még csak ezután jönnek az
                        igazándiak...</p>
					<p>Szeme ott volt a földön a párnacsúcsokon.</p>
					<p>- S ezeket is kaptad-é?</p>
					<p>- Az ám.</p>
					<p>- Szépeket kapsz... Nézd e. Ez mind olyas, amit minden asszony tud, ha
                        akar... Meg kell őket tanítani reája... Mennyi asszony hever az országban,
                        kiváltképp a hosszú teleken át, s mit sem tesznek, csak pletykát és
                        pletykát. Közben járhatna a nyelvük mellett az ujjuk, s milyen szép holmikat
                        lehetne nekik tenni... Kendert s lent termesszenek s dolgozzanak... Mihint
                        hazamegyek, megparancsolom, hogy minden főispán kendert vessen ki rájuk...
                        Majd megládd, néhány év múltán ilyenekkel lesz tele minden udvarház.</p>
					<p>Most a vénasszony jött be alázatosan. Ez az asszony nem tetszett a
                        fejedelemnek. Előkelő volt és sunyi. Ilyeneket nem szívelt maga körül.</p>
					<p>- Szabad-é früstököt hozni? - kérdezte a vénasszony, leereszkedően, mint a
                        gyermekeket a dajka.</p>
					<p>- Jaj, Benignám, meghalunk éhhel - mondta Anna, s nagyot nevetett.</p>
					<p>A vénasszony elhúzódott.</p>
					<p>- Ha az ember meggondolja, nem is tudom, mire jó az asszonynép a háznál -
                        mondta a fejedelem. - Sem nem tanulnak, sem nem tudnak. Ha az ember velek
                        leül, csak a csere-csara... Még a főurak leányai is oly tudatlanok, hogy nem
                        lehet velek miről szólani, csak emberekről, s témondákról. Azért az asszonyi
                        állatnak is kell egy kicsit tudni erről-arról, Istenről, a vallásbeliekről,
                        a historikumokról, mert hogy lehet okos szót váltani, ha mint bornyú az új
                        kapura, úgy hallják még csak Mátyás király nevét is... Sok tanítóra van
                        szükség ebben az országban, hogy még az leánykáknak is jusson, mikor a fiak
                        is oly míveletlenek, mint a hegyi mackók. Azok se tudnak mást, csak amit a
                        ló mellett s az eke mellett tanulhatnak... De nem baj, majd hozatok nekik
                        professzorokat, akik neveljék a tanítókat, s így lassan mívelődik a nép.</p>
					<p>Hozták a reggeli ételeket.</p>
					<p>Bethlen csodálkozva nézte, hogy két leány valami könnyű asztalt hozott be, s
                        letette előttük, fel sem kellett állnia, hogy a nehéz tölgyasztal mellé
                        menjen, ahogy mindenütt szokás. Annának kis párnázott karatlan széket tettek
                        túlfelől, s hozzáfogtak az evéshez ott, ahol voltak. Mert az a szokás, hogy
                        evéshez egy szobából a másikba kell vándorolni, s itt ebben a kedves
                        szobácskában íme ez is megvolt.</p>
					<p>Tetszett ez is neki.</p>
					<p>- Ezt is kaptad-é?</p>
					<p>- Kaptam.</p>
					<p>- Nem is tudod, mit akarok kérdezni.</p>
					<p>Anna nevetett, de a szeme okos volt.</p>
					<p>- Azt akarom mondani, hogy azt is kaptad-e, hogy ide helybe hozatod bé a
                        reggeli táplálékot.</p>
					<p>- Bécsben s másutt kint Lengyelben s mindenütt a főemberek így eszik a kisebb
                        ételeket.</p>
					<p>- Látod, ezt akartam kérdeni. Mert, ugye, milyen szép itt s az ebédházakban
                        most még setét van, mert oda nem süt a nap. Hát nem jobb-e így? Meg kell
                        regulázni a szokásokat ebben az országban, mert itt így élünk, ahogy eleink
                        éltek, s azon semmiben változtatni nem akarnak az emberek. Azt mondják, így
                        szokták gyerekecske korukban az öreg szüléknél, s minden úgy van-e jól,
                        ahogy az öreg szülék tudták?... Ej, mi ez, méz-e?</p>
					<p>- Méz a.</p>
					<p>- De gyönyörűséges... Még a méz is szebb nálad, mint egyebütt. Mert nem
                        tudnak vele bánni, s mindjárt megkásásodik, s nincs embernek gusztusa rá.
                        Úgy szokták nagy kondérban adni, ahogy tegnap vettek belőle, s megkeseredik
                        s megsavanyodik, ha belefal az ember, s úgy marad. De bezzeg, ha ilyen
                        kicsiny edényben ilyen szép lépest és ilyen tiszta csorgatott mézet lát az
                        ember szeme, az más. De hogy is csinálod, hogy ily késő tavaszon még
                        lépesmézed, s ily tiszta, folyós csorgású van.</p>
					<p>Anna nevetett.</p>
					<p>- Kegyelmed mindent észrevesz, nagyságos uram.</p>
					<p>S áthajolt az asztalon s megsimogatta a Bethlen homlokát. Bethlen nevetett, s
                        a szemében mintha könny párázott volna. Nem is tudott kicsi ideig szólani,
                        mert úgy érezte, hangját elfojtja valami megindultság.</p>
					<p>- Még több, még sokkal több méhet kell tartani, mert a méz, az a legjobb
                        portéka. Hordókban lehet gyűjteni, s ha jól vigyáznak rá, hosszú ideig eláll
                        s lehet szállítani szekéren bármerre a világon... Mihint hazamegyek,
                        főispánjaimnak megparancsolom, hogy a méz cameriás privilégium lesz, s
                        nekiek be kell szolgáltatni ki-ki maga megyéjéből valamely kvantumot. Egész
                        Európát el tudnók látni mézzel, ha annyi méhet tartanánk, amennyit ezeken a
                        virágos hegyoldalakon el lehet burjánoztatni. Meg a sonkoly. Az is nagy és
                        becses dolog ám. Azt nagyon megfizetik a debreceniek s a cipcerek, akik
                        mézeskaláccsal s gyertyamártással foglalkoznak. Majd németeket hozok,
                        újabbakat, akik ilyen mai munkákkal tudnak bajoskodni.</p>
					<p>- Milyen szép, hogy kegyelmed mindig csak az országára gondol - szólt Anna,
                        és a saját csészéjét tette elé fordítva, fülével visszára, s az övét
                        elvette.</p>
					<p>- Szénégetőnek tőkén a szeme - mosolygott a fejedelem. - Nagyon el vagyunk
                        maradva. Nálunk nem gondolnak az emberek egyébre, csak amitől nem tudnak
                        szabadulni. Pedig mily könnyű, ha el van foglalva minden ember s asszony, s
                        maga dolgától nem ér rá másokéval annyit bíbelődni. Látod, csak ebből a
                        kettőből, a kenderből meg a méhecske gondjából gazdagságra lehet vinni az
                        országot. Mert az embereknek nem az a haszon, hogy kardot köszörüljenek s
                        egymás vérit ontsák, hanem az, ha a ház körül minden aranyra változik. A
                        kardos ember csak arra gondol, hogy minek dolgozzak én, mikor annyian vannak
                        más fajtájúak, akik éjt s napot eggyé tesznek, hogy valamit teremtsenek,
                        majd én elveszem a kardommal... Mint a hajdúk... István fejedelem most tíz
                        esztendeje megtelepítette őket Debrecen környékén, s azok még ma sem akarnak
                        egyebet, csak felkészülni, jó szerszámosan, s nekivágni a nagy világnak, s
                        ahol mit látnak, elhajtják a mások barmait, tulkait, s összeszedik a
                        pokrócokat, subákat, ruhaféléket, s rakják szekerekre, s viszik haza. Otthon
                        a feleségük, családjuk csak annak él, hogy majd csak lesz egy kis háború, s
                        mennek az emberek, hoznak, ami kell. Az a jó férj, aki nem hever otthon,
                        hanem megy rabolni. Azt mondja, hogy: láttam én egy jó köntöst itt meg itt,
                        nem volt időm elhozni, de most majd elmegyek érte. A köntös magában kevés,
                        hát hozzá összeszed mindent, amit meg tud fogni s viszi haza: no, feleségem,
                        hoztam egy kis holmit.</p>
					<p>A szépasszony hangosan nevetett. Bethlen maga is nevetett.</p>
					<p>- No, majd elrontom a kedvüket, csak egy kis időm legyen. Már most is nagyon
                        sírnak miattam, mert kicsit véget vetettem a reménységeiknek. Úgy volt,
                        kedves - mondta, s közben azt kérdezte -, hogy van pácolva ez a sonka?</p>
					<p>Anna nevetett. Fogalma sem volt róla, mert soha életében a konyhában nem
                        volt.</p>
					<p>- Majd behívom a szakácsné asszonyt - mondta nevetve.</p>
					<p>Bethlen is nevetett, de keményen:</p>
					<p>- Honnan ismered Homonnay Gyurkót?</p>
					<p>- Volt Ecseden - szólt egyszerűen, s mosolygott ártatlanul. - Volt az
                        ágyamban - gondolta hozzá -, s igen meg voltam elégedve vele.</p>
					<p>Anna rögtön tudta, hogy Gyurkót kérdi, Homonnayt. Úgy nézett a fejedelemre,
                        mint a szűz, aki semmiképpen el nem árulná, hogy tudja miért volt két bogár
                        egyszerre a virágon, amit szakasztott.</p>
					<p>- Persze.</p>
					<p>Várta, hogy Anna valamit mondjon róla, hogy milyen volt, mire emlékezik, mi a
                        véleménye. Önkéntelenül időt adott neki, hogy szólhasson, mert a felesége
                        azóta már bőségesen beszélne, s mindent elmondana Gyurkó felől, amit tud. De
                        Anna nem tett semmit, csak várakozva és okos szemekkel nézett rá, s ezzel a
                        nézéssel kiszedte belőle az ő saját mondanivalóit. Szinte lelkes biztatást
                        érzett, s szólt:</p>
					<p>- Lásd, te kedves, ez az, hogy aki a főúrisághoz hozzászokott, az nem gondol
                        másra, csak hogy lehetne még több díszt s nagyobb hatalmat szerezni. Ez a
                        szegény együgyű emberke fejébe vette, hogy fejedelem lesz Erdély felett...
                        Mért akar fejedelem lenni? csak azért, mert ő Homonnay Drugeth. Azt
                        számítja, hogy méltóságát evvel öregbítheti... Egyszer sem gondol az
                        országra, hogy annak szüksége van-e rá, s hogy ő annak valamit tudna-e
                        cselekedni... Úgy tekinti, mint egy birtokot, amivel magát gazdagíthatja...
                        De lásd, nem ez a fejedelemség. Annak, aki országnak feje kíván lenni, annak
                        egész életét, éjt s napot munkában kell tölteni, és ha valakit nem a lélek
                        hajt, annak a legiszonyúbb fáradság és gond a fejedelemség. Vagy úgy tesz,
                        mint a te szegény bátyád, Gábor tette, aki, megvallom előtted, édes angyal,
                        a legnagyobb lumen volt, kit valaha látnom adatott... Én úgy gondolok rá,
                        mint egy isteni küldöttre, aki fiatalsága miatt nem jutott, ahová akart, és
                        a szenvedélyei miatt... Én itt neked megvallom - s az Anna finom hosszú
                        ujjait kezébe vette és morzsolgatta -, hogy arra gondolok, hogy evvel a
                        szegény országgal mit kelljen csinálni, mindig arra erőttetem fejem, hogy
                        őneki egy-egy szavát elmémbe visszahozzam, s ilyenkor könny ömlik a
                        szememből, s míg örülök, ha meglelem a vezérlő szót és gondolatot az ő
                        elejtett igéiből, egyszersmind szánom és sajnálom a szegényt, hogy ott
                        fekszik kinyújtóztatva a Báthory-templomban, és temetetlenül... már hét
                        hónap óta...</p>
					<p>Másik kezével megtörülte nagy lelkes barna szemeit s erőttette magát egy kis
                        mosolyra, hogy ne találja ki Anna az igazságot, hogy Károlyi Zsuzsanna az
                        egyetlen oka, hogy temetését el nem intézheti... Zsuzsanna nem s nem akar
                        hallani efelől. Inkább meghal, de nem engedi. “Míg én élek, az ebet sírba
                        kegyelmed nem teszi, vagy elébb engem...” Ezt nem akarja kivallani, ez oly
                        mértéktelen súlyos seb az életén, de ebben az egyben egy szót s egy
                        pillanatnyi türelmet feleségétől el nem érhetett... Talán Isten még
                        megváltoztatja az asszony szívét, s eljő az idő, hogy a testet
                        eltakaríthatja...</p>
					<p>- Mit is mondtam, Homonnay, igen... Félek még sok baj lesz belőle, mert a
                        bécsi udvarnak semmi más nem kell, csak a zavar, mindig a zavarosban
                        kívánnak halászni... Mindegy nekik, hogy országok vesznek s pusztulnak,
                        annál könnyebb a magyarokkal elbánni, ha gyengülnek... De én most egy-két
                        lépéssel elibek vágtam... Hadat szerzettek a hajdúságon, mire rájuk
                        bocsátottam Simonit, s dufla zsoldot ígértem neki... A hajdúnak csak az
                        kell, s Homonnay uram egyelőre a nagy füst után belefúlt egy kis
                        büdösségbe... A háború megakadott, s képzelem, a hajdúsági asszonyok milyen
                        méregbe vannak: mi lesz a kövér disznókkal s a fejős tehenekkel, borjakkal,
                        akiket az emberük hozott volna, ha kiindulhatnak a hadra...</p>
					<p>Olyan furcsának tűnt fel, hogy mind a ketten elkezdtek nevetni.</p>
					<p>- Jó ez a mézes - mondta a fejedelem, s beleharapott egy csipetnyi
                        mézpogácsába, de már nem kérdezte meg a receptet, mely szerint készült.</p>
					<p>Anna csak nézett nagy, kék szemeivel, nézett a fejedelemre, s az hátra vetvén
                        magát, elhallgatott.</p>
					<p>- Meséljen még kegyelmed, nagyságos uram.</p>
					<p>- Mit meséljek? - mondta Bethlen mosolyogva. - Ládd-e, én csak éppen ennyit
                        akarok, mindenkinek elrontani az örömét.</p>
					<p>- Igen - mondta Anna.</p>
					<p>- Igen, igen - mondta a fejedelem. - Az ilyen örömöket alaposan el fogom
                        rontani, még az Isten segít benne. Azt az örömöt, hogy egyik nép a másikra
                        rágyüjjön. Úgy vélem, más idők jönnek, mint eleddig voltanak... Mert úgy
                        akarom megőrizni ezt a kis országot, mint a pacsirtafészket a kaszás elől.
                        Hadd nevelje kicsiny magzatait a madár a fészek alján... A magzat, ez az
                        egy, ami ér... A ma semmi, a holnap igen... Csak a jövendőért kell
                        cselekedni.</p>
					<p>- Hát ezt a ruhácskát hol vötted?</p>
					<p>Anna kiegyenesedett. Vékony selyemruha volt rajta. Olyan reggeli, könnyű kis
                        ruha. Bethlennek eszébe villant, hogy este, mikor ő megjött, oly hirtelen
                        két ruhát is váltott.</p>
					<p>- Kaptad? - kérdezte apás mosollyal.</p>
					<p>- Kaptam.</p>
					<p>- S kitől?</p>
					<p>- Kitől?...</p>
					<p>Kicsit várt, mintha keresné, mit hazudjon, akkor azt mondta:</p>
					<p>- Uramtól.</p>
					<p>Bethlen mosolygott.</p>
					<p>- Attól is szoktál?</p>
					<p>Anna minden szép, keskeny, hosszú fogát megvillogtatta, s szokott kétértelmű
                        mosolyával mondta:</p>
					<p>- Az ám.</p>
					<p>- Nahát, tőlem is kapsz majd valamit.</p>
					<p>Anna felvillant, mintha fellobogott volna rajta a fény.</p>
					<p>- S mit?</p>
					<p>- Majd meglátod.</p>
					<p>- De igazán?</p>
					<p>Bethlennek eszében volt miért jött: a Báthory-ládák miatt.</p>
					<p>Azért jött, hogy valamilyen praktikával írást írasson alá vele, hogy a
                        lepecsételt ládákat általvette. Hogy az országon semmi keresete, követelése.
                        Úgy gondolta, ez egy írástudatlan vagy gondolatlan fehérszemély, aláírja,
                        maga se tudja, mit...</p>
					<p>- Vagyon-é itt a házban valami ténta s lúdtoll s papirosféle?</p>
					<p>- Óh bizony - mondta Anna -, szolgálhatok nagyságodnak?</p>
					<p>Anna felállott, s odasietett egy kicsiny szekrényhez, amelynek amint egy
                        gombját megnyomintá, kinyílt, s levált annak az első fedele, s amint
                        megnyitotta, sokfiókos kis szekrény látszott. Annak egy szélesebb fiókját
                        kihúzta, s abból kivett egy mappát.</p>
					<p>Azt kiemelte s megmutatta.</p>
					<p>- Akarja nagyságod?</p>
					<p>Bethlen átvette a mappát, s megnézte. Disznóbőrből volt, s szíja is volt.
                        Nagyon megcsodálta. Igen szépmívű alkotás volt.</p>
					<p>- Lám - mondta -, eztet fel lehetne ám a nyeregre is kötni.</p>
					<p>- Vigye el nagyságod.</p>
					<p>- Hogy gondolod? Meg kell őrizni, hiszen ezt is kaptad.</p>
					<p>Anna nevetett.</p>
					<p>- Kaptam.</p>
					<p>- S mit fizettél érte?</p>
					<p>Anna kacéran nézett vissza.</p>
					<p>- S kegyelmed fizetést vár a ruháért.</p>
					<p>- Ruháért?</p>
					<p>- Azt ígért, nem?</p>
					<p>- Nem.</p>
					<p>- Hát mit?</p>
					<p>- Mit, Anna?... Tudod-e mit?... Örök nyugodalmat.</p>
					<p>- Hogy gondolja, csak nem akar sírba tenni?</p>
					<p>- Sírba?</p>
					<p>- Papok azt mondják, ott vagyon örök nyugalom.</p>
					<p>- Az igaz - s nevetett.</p>
					<p>Anna is nevetett. Nagyon édes volt a nevetése, mert hangok csicseregtek a
                        nevetésében, ahogy a gerle turbékol.</p>
					<p>Ha ezt a nevetést hallotta, mindig a vére kezdett tőle zsiborogni.</p>
					<p>- Nem azt fogsz te tőlem kapni, Anna, hanem donációt.</p>
					<p>- Óh.</p>
					<p>- Azt bizony. Majd megkeressük, mely s milyen birtokaid vannak, s mindazokban
                        megerősítést fogsz kapni, kicsi lánykám. Mert most nehéz idők jönnek, s a
                        perceptorok elrontják örömét mindenkinek. Keresd elő minden írásodat, amit
                        bátyádtól kaptál adományul, s majd én rávezetem a codicillust, hogy ebben s
                        ebben senki semmi bántódást ne tégyen.</p>
					<p>Anna megkerülte az asztalt, s odaült a szék karfájára, s ráborult a férfi
                        vállára. Aztán kissé lecsúszott az ölébe, s engedte, hogy a szakállas nagy
                        fej beletemetkezzék a ruhájába.</p>
					<p>Bethlen szédülést érzett, ölelte a karcsú nőt.</p>
					<p>Kissé így maradtak.</p>
					<p>Akkor megérezte, hogy nem tud vele mit csinálni. Felesége arca villant fel
                        behunyt szemei előtt, a halvány szelíd arc, a szigorú s nagy erkölcsű nő
                        arca, s eltolta a személyt.</p>
					<p>- Most írnom kell - mondta fulladtan. - Instrukciókat kell írnom a portai
                        követ számára, hogy mit mondjon s mit cselekedjék.</p>
					<p>Anna felállott, s megrázogatta magát, megigazította haját, s ahogy felemelte
                        ruháját, annak bő ujja szélesen hullott le vállairól, s a férfi belelátott a
                        hóna alá, s csodálkozva nézte, milyen dús és buja. Felesége vértelen teste s
                        boholynélkülisége volt eszében, s az egész vár és egész Erdély s egész világ
                        forgott vele.</p>
					<p>Anna csengetett kis ezüst csengővel, akkor bejött a vénasszony, s kivitte az
                        asztalkát a reggeli maradékával.</p>
					<p>Bethlen felállott s megropogtatta csontjait.</p>
					<p>- Talán a másik szobában - mondta Anna, s Bethlen benézett a nyitott ajtón.
                        Odabent terjedelmes nagy asztal volt. Sima gyantáros, azaz politúros, s
                        mellette nagy székek, mind velencei módra.</p>
					<p> Belépett.</p>
					<p>Ez egy különös fehér szoba volt. Ablakai a régi vár hegyes csúcsú nyílása, s
                        az ólomkarikákban itt homályos volt az üveg. Ehhez már jobban szokva volt,
                        mert hasonlított a kevés világosság az ő ismert s megszokott
                        kancelláriájának levegőjéhez.</p>
					<p>- Ez jó lesz - mondotta, s kihúzott egy széket az asztal mellől.</p>
					<p>Mindjárt letelepedett. Az asszony elébe rakta a nagy árkus papírokat, s ő
                        belemártotta a kalamust a téntatartóba, s átengedte magát a különös
                        helyzetnek, hogy itt van, és itt ír, mint maga otthonában, ország dolgát
                        intézi. Illatok áradoztak körülötte, és távoli szobákból muzsikát hallott.
                        Lehetséges így is élni? Lehunyta szemét, még egyszer teleitta a tüdejét
                        boldogsággal, akkor megrázta magát, s hozzáfogott írni:</p>
					<p>Két egész óráig csak írt s csak írt. Hat levelet írt meg. Rendeleteket.</p>
					<p>Mikor készen volt a portai követ levelével, s ebben a levélben benne volt az
                        is, hogy a követ nézzen körül Konstantinápolyban, s ha oly míveseket talál,
                        akik agyagból edényt tudnak csinálni, azokat jó szóval s ígéretekkel bírja
                        rá, hogy jöjjenek el s indítsanak itt műhelyt. Minden privilegiumot
                        megígérjen nekik, s hogy a fejedelem személy szerint való ügyelése alatt
                        fognak állani, senki munkájukban semmi adóval vagy teherrel nem fogja őket
                        sújtani. Ha olyanokat talál, kik a sonkolymunkával bírnak, azokat is
                        lehozza. S ha olyan szekérgyártókat lel, akik új módon küllős szekereket
                        tudnak csinálni, mint az erdélyiek, azt is hozza bé. Aztán parancsot írt a
                        dobokai főispánnak, hogy a szászokat rendelje be s hagyja meg, hogy méheket
                        szerezzenek, s a tavaszon már mindenki annyira szaporítsa a méheseket, hogy
                        a jövő esztendőre abból is elégséges legyen. Péchy kancellárnak is írt,
                        hogy ha kendermagot hall valahol, azt mind lefoglaltassa a fejedelem
                        birtokai javára, mert fő-fő parancs, hogy minden földet, ami arra
                        alkalmatos, kenderrel vessenek be. A váradi főkapitánynak, Rhédeynek is írt,
                        hogy az öreg bástyát, amit szóval megmondott volt neki, nyomban kezdje
                        rakatni.</p>
					<p>Akkor új árkust vett elő, s akkor megállott kezében a toll.</p>
					<p>Erre a papírra azt akarta írni, hogy Báthory Annának minden birtokára s
                        minden donációjára, amit bátyjától, a fejedelemtől kapott, új és erős
                        szabadságot ad, hogy abban senkitől semmilyen bántódása ne legyen, ama sok
                        hűségért, amellyel ő az ország javára volt.</p>
					<p>De a toll nem akart leszállani a papirosra.</p>
					<p>Szinte makacskodott, mint a ló, ha érzi vesztét, nem akar fővel rohanni a
                        veszedelembe, hanem megáll a zajló ár partján s visszacurukkol.</p>
					<p>Vajon adjon-é ki kezéből ilyen írást. Nem elég-é hogy ő maga jelen lesz,
                        mikor erre kerül a sor... S aztán nem lész-e ebből új s nagyobb veszedelem,
                        mint amilyet most csak elgondolhat is.</p>
					<p>Nem, mégsem lehet s szabad ilyen írást csak úgy kiadni kezéből. Károlyi
                        Zsuzsanna is vagyon a világon.</p>
					<p>Nagyot, mélyet sóhajtott, egész szívéből. Miért is rendelte azt az Isten úgy,
                        hogy egyik asszonynak csak a szent penitenciát adta örökségül s a másiknak a
                        ragyogó és észveszejtő szépséget.</p>
					<p>Végre fogta a tollat, s belevágta orrát az asztalba, s kettétörte.</p>
					<p>Akkor felállott.</p>
					<p>- Nincs több írás.</p>
					<p>S már nagyon rosszul érezte magát ebben a bűnbarlangban. El innen, el, de
                        minél hamarább. Hálát adott, hogy eddig, bár egy fedél alatt volt is vele
                        egy éjszakán, semmi baj nem történt. Meg nem fogta, s meg nem érintette.
                        Pedig be lehetett volna!</p>
					<p> Kiment a másik szobába.</p>
					<p>Anna ott volt. Vajon mit csinál ez alatt a hosszú idő alatt, gondolta
                        magában, ahogy belépett.</p>
					<p>Anna ott ült a nagy székben, amely most tele volt a párnákkal, amiket ő
                        leszórt belőle. Ott ült a székben, lába előtt a párnán a kis eb, s fogta két
                        kezével annak a támítóján a faragott fejeket, s kinézett az ablakon, amelyen
                        besütött még mindig a nap. S az arcában valami messzenéző és fájdalmas
                        volt.</p>
					<p>Ez így el tud ülni órákig egy helyben?</p>
					<p>- Isten áldjon, Anna - mondta neki, s kezét nyújtotta.</p>
					<p>Anna úgy állott fel, s oly rémülettel nézett rá, hogy neki szíve
                        facsarodott...</p>
					<p>- El akar?...</p>
					<p>Bethlen elmosolyodott.</p>
					<p>- Köszönöm neked, Anna, ezt a szép kis időt. Nem is tudom, mikor volt nekem
                        ily nyugodalmam s csöndességem.</p>
					<p>De az asszony csak habozott s nézett. Nem tudta, mit mondjon, valami komolyat
                        szeretett volna, de mert semmit se mondhatott, arra játszotta ki, mintha
                        megindultsággal küzdene.</p>
					<p>Nincs pénze - villant fel Bethlenben a gondolat, s mosolygott. - Ennek az
                        asszonynak az a baja, hogy nincs pénze.</p>
					<p>Felülről s gúnyosan nézett rá, de úgy tett ő is, mintha neki is a belső
                        meghatottsága tenné oly lassúvá s meleggé a tekintetét.</p>
					<p>- Isten áldjon, Küsanna, Küsanna, Küsanna...</p>
					<p>Felemelte a kezét, s megcirógatta most ő az asszony arcát, ahogy az
                        néhányszor ma az övét.</p>
					<p>Anna úgy állott, mint aki apjától búcsúzik s itt marad most már a nagy
                        idegenben. Érezni lehetett rajta, hogy valami reménytelenség és
                        boldogtalanság marad itt, ha ő elmegy. Hidegek lesznek a szobák, s hiába
                        virít a tavasz.</p>
					<p>Ha-ha - mondta magában Bethlen -, hagynék csak itt egy hólyog aranyat,
                        mindjárt másmilyen volnál, Küsanna. Akkor újra tudnál turbékolni...</p>
					<p>Anna könyörögve és alázatosan nézett rá:</p>
					<p>- S elmegy.</p>
					<p>- Elmegyek, de itt maradok... Anna... Köszönöm neked ezt a szép emlékezést,
                        amit magammal viszek...</p>
					<p>Evvel leült szemben a másik székben. Úgy omlott le, mint a bánat férfia.</p>
					<p>- Még soha ily nehezen sehonnan el nem mentem.</p>
					<p>Anna előreborult, s a térdére tette a fejét. Bethlen lassan simogatta haját
                        és szép fejét... Szédült... a nőből szikrázott az idegen szépség... Még soha
                        a szépséggel nem találkozott csak itt, csak evvel.</p>
					<p>Ez a hallgatag szép, aki nem pöröl, nem ellenkezik, nem szól: bizonyára
                        nagyon megismerte már az életet, és nem tiltakozik és nem utasítja el, amit
                        az ég neki ad...</p>
					<p>Mélyet s nagyot sóhajtott:</p>
					<p>- Elmegyek, Anna, mert el kell mennem... Nehéz életem vagyon...</p>
					<p>Érezte, hogy ujjai alatt megvonaglik a szép nő szép nyaka s válla, mintha
                        sírás hajtaná...</p>
					<p>- Ha te tudnád, milyen nehéz... hogy milyen magános állat vagyok. Ezer és egy
                        emberrel kell harcolnom... Az ezernek csak parancsolni s az egytől csak
                        félni...</p>
					<p>Mély komorúság volt benne. Érezte, hogy nem bír a szívével. Oly hatalom
                        feküdt a szívén, hogy azt hitte, rögtön összeroppan odabé, ha ki nem ad s ki
                        nem önt valamit magából...</p>
					<p>- Az asszony... beteg...</p>
					<p>A nő még csak meg sem moccant, mintha megfagyott volna, s kővé vált.</p>
					<p>- Nem a teste... nemcsak a teste, mert az is... a lelke beteg... kínzó nagy
                        betegség vagyon benne, és nekem abba meg kell halnom...</p>
					<p>Hallgatott. Soká.</p>
					<p>- Anna, kedvesem, kis leányom... én nem panaszkodom... megverne az Isten...
                        Zsuzsanna az Istennek különös és egyetlen lángoló okossága. De... meghalok
                        abban a levegőben... Istennek minden arkangyalai kevés ahhoz ma, amit nekem
                        el kelletik viselni... Már nem s nem bírom...</p>
					<p>Anna most megmozdult, és felkúszott az ölébe, és a szájára tapasztotta ajkát,
                        s soká úgy maradt, és Bethlen szívta a mézet...</p>
					<p>Akkor ölébe vonta, s a fülébe susogta panaszát...</p>
					<p>- Hideg... és beteg... de oly ész van benne, hogy én amellett senki vagyok és
                        semmi... Keresztüllát a levegőn, és a legkisebb gondolatomban olvas... Nem
                        lehet előle menekülni, fekete szemei itt égnek, s ha szememet behunyom,
                        akkor még jobban látom szegényt... szegény, mást nem mondhatok rá, csak azt,
                        hogy szegény... S nem tudom mi baja... Honnan van ez az elégedetlenség
                        benne... semmi neki örömet nem hoz, semmi az ő szűzmáriás megtöretett
                        fájdalmát nem csillapítja... Mártírnak kellett volna lennie, s mártír
                        valóban... mártír, de nem asszony és szeret, de nem nyújt megbékítő és
                        megvigasztaló szerelmet... mintha jégcsap lenne ágyában és én egy halottat
                        ölelek...</p>
					<p>Anna megdermedve hallgatta a férfi vallomását... Oh jól ismerte ezt, a
                        panasztevő férfit... Hányszor hallotta... minden férfi, aki hozzá közeledik,
                        egy másik asszonyra önti ki panaszait...</p>
					<p>Bethlen lehunyta szemét, s mintha maga előtt szégyellené, s mégiscsak
                        öntötte, csak beszélte bánatát, mintha nem is ez a nő volna az, aki lelkét
                        kavarja, ez csak alkalom, hogy végre s először életében mindent kisuhogjon
                        magából, ami csak fáj.</p>
					<p>Egy egész óráig beszélt, s Anna egy egész óráig nem szólott egy szót sem,
                        evvel a hallgatással még végtelenebbre nyitotta a keserűség zsilipjét...</p>
					<p>- Rettenetes - mondta végre, s a férfi ráfigyelt, most meg fogja hallani az
                        igazságot.</p>
					<p>De a nő nem mondott semmi másat, csak azt ismételte, hogy:</p>
					<p>- Rettenetes, rettenetes...</p>
					<p>A férfi várt. Várta, hogy a nőből kifakadjanak hasonló bajok és keserűségek,
                        hiszen ő is átment számtalan szomorú állapoton, minden bizonnyal, s
                        gyöngéden szóra biztatta:</p>
					<p>- Beszél, beszélj, te mindennél édesebb...</p>
					<p>De Anna csak megingatta fejét:</p>
					<p>- Megfagytam - mondta. - Nincs mit mondanom.</p>
					<p>S nem is szólott semmit. Szavak helyett a vonásai beszéltek, az arca és az
                        egész teste. Csudálatosan beszédes volt egész lénye, csak szavakat nem
                        adott... Ahelyett csókolni kezdte a férfit, apró csókokkal és szelíd
                        forrósággal, s a férfi ebben vele ment...</p>
					<p>Mikor a mámorból felocsúdott, hirtelen vad és idegen érzések rohanták
                        meg.</p>
					<p>Ő most itt feltárta magát egy nőnek... egy idegen nőnek... kiszolgáltatta
                        azokat a leféltettebb titkait, amelyeket még csak érinteni sem mert volna
                        eddig önmaga előtt sem... s most úgy elborította a legiszonyúbb panaszokkal
                        ezt az idegent, mint az árvíz, nem nézi, mi az, bokor, szikla vagy épület,
                        ami útjába áll, tajtékkal lepi be.</p>
					<p>S valahogy meghidegedett a szíve vele szemben, s arra gondolt, azért nem
                        beszél ez, mert nincs mit mondania, mert minden, amit mondhatna, szégyen és
                        gyalázat... Mint valami kijózanodás a részegség után, ökrendezve tódult fel
                        benne a töméntelen rossz emlék és hír és pletyka, amit csak efelől
                        hallott... Hogy ez a szépség szerelmeknek országútja... s rögön nagyon
                        rosszul érezte magát itt, mintha csalétekkel csalták volna be a csapdába...
                        El innen, el, minél hamarább a bűnök barlangjából... Soha a felesége mellett
                        az érzékeknek ezt a csömörlését nem érezte, mindig felszelídülve,
                        meggyógyulva és megjobbulva távozott az asszony párnáiról... s most ebben a
                        kacki díszben szégyent, undorodást és bűn poklát érezte... Hamar felállott.
                        Gyorsan rendbe szedte magát, kardját felkötötte s szólt:</p>
					<p>- No, Küs Anna, hát én elmék.</p>
					<p>Küs Anna, Küsanna, Küsanna, az volt Ecsedben valamikor régen a futosó szilaj
                        rőtt lány, aki ott futkosott a réten a fiúkkal, s minden legényke, bár igaz
                        volt, bár nem, azzal kezdte dicsekvésit, hogy a boglyák alatt, a
                        nyírjesekben, a nádas szigeten övé lett Küsanna.</p>
					<p>A rettenetes nagy lélek és omlás után rettenetes, még rettenetesebb undor és
                        partszakadás történt benne.</p>
					<p>- Tudsz-e írni, Küsanna?... Jöszte kedves lányom, írd ide neved...</p>
					<p>Átvezette a másik szobába s elébe tett egy tiszta árkus papírt s körmével
                        megmutatta, hova írja nevét a papiros alján.</p>
					<p>Anna mintha megérezte volna, hogy milyen változás történt a férfiban,
                        méltósággal és nyugodt komolysággal nézett rá.</p>
					<p>- Mi ez?</p>
					<p>A férfi egyet fordult lelkében. A nő szeme belemetszett. Oly fölényes és
                        határozott volt, hogy egészen megerősítette magát. Egyszerre megszűnt előtte
                        a “Küsanna” és az a fölényes lenéző hang, hogy “tud-e írni”. Vétkesnek
                        érezte magát a gondolataiért, s csaknem elpirult, hogy megsértette ezt a
                        nagyúri nőt.</p>
					<p>- Donáció törvényét a kancellária fogja kiállítani - mondta. - Kérem
                        nagyságodat, írja le nevét, s bízza magát rám.</p>
					<p>Báthory Anna hallgatott. Akkor hevesen azt mondta:</p>
					<p>- Ha ez neked öröm, megteszem, uram... Magamért nem... Én nem nyertem soha
                        még hasznot; soha én nem kaptam, bár lehetett volna, s csak egy szavamba
                        kerül... Krakkóban országokat kínáltak s nevetve utasítottam el... s
                        Homonnay György nem oly régen kezemet kérte, s nem is feleltem neki,
                        nevettem rajta...</p>
					<p>Ezzel fogta a tollat, látta, törött... Másikat vett a tentás ládából és
                        aláírta a papírt.</p>
					<p>Akkor kimondhatatlan gráciával ránevetett Bethlenre:</p>
					<p>- Gábor, neked adom.</p>
					<p>S átnyújtotta a papírt.</p>
					<p>Bethlenben minden gonosz, keserű és alávaló gondolat úgy elmúlt, mint a füst.
                        Soká nézte a nagy szökellő betűkkel írt nevet: “Anna de Ecsed et
                        Bathor.”</p>
					<p>Akkor lehajlott a betűkre s megérintette törökösen a homlokával.</p>
					<p>- Vigyázzon, még nedves és jegyemet viseli - kacagott fel a nő.</p>
					<p>Bethlen keresztbe tette karját, s meghajlott előtte:</p>
					<p>- Én már a nagyságod jegyét soha le nem vethetem.</p>
					<p>Azzal kitárta karját, és Anna belevetette magát és vidáman és szerelmesen
                        csókolta össze a nagy busa fejet.</p>
					<p>A fejedelem szólt:</p>
					<p>- Isten megáldjon.</p>
					<p>A levélre pillantott, az üres ívre, amit Anna alá karcolt s otthagyta az
                        asztalon... Ennek pénz kell... Kavargott benne a szerelem és gyűlölet.</p>
					<p>Megfordult és elment.</p>
					<p>- De ilyen hirtelenséggel - mondta kedves meghatottsággal Anna.</p>
					<p>- Már ez én vagyok - mondta Bethlen. - Ha én megyek: megyek. Ehhez hozzá kell
                        szokni. Küsanna, én ezt így szoktam s fogom eztán is.</p>
					<p>- Látom még nagyságodat?</p>
					<p>- Az Isten nagy s az élet hosszú - mondta Bethlen, s megsimogatta újra az
                        Anna arcát. - Ma küldök egy lótereh pénzt - mondta.</p>
					<p>- Mennyit? - kacagott fel váratlan Anna.</p>
					<p>A fejedelem hallgatott s megszorította kezét.</p>
					<p>A lépcsőről lekiáltott:</p>
					<p>- Hej hó!</p>
					<p>A lépcső alatt állott az udvaron embere, aki abban a pillanatban
                        elkurjantotta magát s már vezették is ki a lovakat valahonnan az alsó boltok
                        alól.</p>
					<p>Anna csodálkozva nézte, hogy minden készen áll, mintha meg lett volna
                        beszélve az indulás, vagy ennél a fejedelemnél mindenki minden pillanatban
                        útra készen áll?</p>
					<p>Idegen szemek előtt hidegebben vették a búcsúzást, csak a kezét szorította
                        meg egyik is a másiknak, aztán a fejedelem lement a lépcsőn, felült lovára s
                        még egy kis intés után eltávoztak a lovasok a vár udvaráról, mintha itt sem
                        lettek volna.</p>
				</div>
				<div type="chapter">
					<head> [II]</head>
					<p>A nap valóban idekint is kacagva s ragyogóan sütött. A tegnapi mordálykedvű
                        idő elmúlt, s kivirult a tavasz egész örömével.</p>
					<p>Bethlen magába süppedt, s úgy ült a lovon, mintha nem is tudná, hol van.
                        Domboldalon le s felettük a magas hegy s távolban a havas hegyek. Ő
                        lehajtotta fejét a prémes mentegallérba, s tűnődve és elgondolkozva
                        léptetett.</p>
					<p>Valami nevetés volt benne, úgy érezte, mintha kiszabadult volna valahonnan.
                        Igen erősnek és megbízhatónak érezte magát. Tartott valamit a férfierejére.
                        Mintha a Circe barlangjából szabadult volna.</p>
					<p>Előrehaladt, s a lovasai utána csoportban vagy egymás után kocogva, ahogy az
                        út engedte.</p>
					<p>Szeretett lovagolni. Itt érezte magát egészen bátornak s függetlennek. Sokat
                        ült nyeregben valóban életében, s lovaival olyan testvér volt, mintha egy
                        lett volna velük.</p>
					<p>De ahogy lova tovahaladt, valami furcsa nyugtalanság kezdett benne
                        felgyűrődni. Mégis nem volt szép és férfias, amit cselekedett.</p>
					<p>Nem is tudta, mit.</p>
					<p>Egyszerre megállt, s lova is vele, úgyhogy beértek a kísérők s azok is
                        megállottak. Akkor újra csak nekiindult, nem volt kedve szót veszteni
                        senkire.</p>
					<p>Hátha téved. Hátha nem is pénzbeli baja volt az asszonynak. Mért gondolt ő
                        erre. Hiszen minden volt bőséggel. Enni- s innivaló s a ház, mint valami
                        bőséges hely... Hátha csak a szíve fájdult meg Küsannának...</p>
					<p>Már röstellte gondolatát, s azt érezte, hogy avval nagyon megsértette.</p>
					<p>- Annál jobb - mondta magában -, ha nem az...</p>
					<p>De nem tudott megnyugodni. Mint a hab a csónakot, hányta-vetette a gondolat.
                        Minden okossága, nyugodt gondolata azt diktálta, hogy ez egy veszélyes
                        teremtés, akihez nem szabad hozzászokni, akinek nem szabad odaengednie
                        magát... De milyen szép, milyen magas és karcsú, s nem látszik rajta az
                        éveknek semmi nyoma, ugyanolyan fiatal s elbájoló, mint annak idején, mikor
                        először vetette fel rá a tekintetét... Már akkor is nőbíró volt ő, s ezért
                        nem mert Ecsedben maradni, mert attól tartott, hogy igen elharapódzik benne
                        a tűz, mint az erdőben a kis parázs, és leég az egész rengeteg.</p>
					<p>S ez nem szabad. Ez nem való hozzá. Ez nem való ahhoz az emberhez, akit nem a
                        maga embersége miatt visel, hanem az országért s a másokért. Neki nem lehet.
                        Mindenkinek, csak neki nem. Pedig, Istenem, ha lehetne.</p>
					<p>Már ez is, hogy ezt az éjszakát vele egy fedél alatt töltötte, s milyen édes
                        és kellemes éjszaka volt ez. Mit is álmodott az éjjel?</p>
					<p>Gondolkodott, s nem bírta magába visszaidézni, pedig elalvás előtt is gondolt
                        rá, hogy mi lesz az első álom, amit ennek az asszonynak a hajléka alatt
                        álmodik... Valami igen viharos s kedves álom volt. Valami olyat érzett, hogy
                        repült s mint nagy súlyok húzták s vonták lefelé a terhek, mintha Zsuzsanna
                        szeme kísérte volna a repülést, s emiatt nem mert volna szabadon... Valami
                        ilyenek voltak benne, s lehunyta a szemét, és égett s forrongott.</p>
					<p>Ha jól visszagondol, egész életében nem érzett ilyeneket. Talán azokban a
                        régi időkben, mikor Károlyi Zsuzsanna után vágyott a szíve. Azokban a nehéz
                        időkben, mikor a szegénységgel s a reménytelenséggel s egy büszke leány
                        szenvedélyes harcaival volt tele. De a szerelem édes érzésével, amiről
                        Horatius énekel, soha nem találkozott s abban nem is hitt. Azt csak olyan
                        találmánynak gondolta, amivel haszontalan, semmittevő s mételyes poéták
                        vesztik az emberek hitét. Neki mindig komoly dolgai voltak. Olyanok, amikben
                        megnyugszik az ember szíve, hogy azt érdemes végiggondolni, s azokért
                        érdemes áldozni magát.</p>
					<p>Milyen nehéz élete is volt idáig. Csak most, tavaly ősszel, mikor Gábris
                        miatt bujdosnia kellett. Az a sok töredelem s koplalás és vágtatás, a napról
                        napra való várakozás, hogy lesz-e valami a török segítségből. Mert minden
                        napja olyan volt, mint a Krisztus napjai a kereszten. Egy roppant égés volt
                        az élete, amelyben benne volt a felesége, a gyermekei s a hazája sorsa. Ez
                        mind egy pókhálószálon függött, s ő a mélységbe zuhan, ha elszakad az a
                        szál. S lám, az Isten megtartotta s megőrizte, s mindent úgy hajtott végre,
                        ahogy ő azt még álmában sem merte volna remélni. Csak azon az utolsó
                        éjszakán, mikor másnapra volt tűzve a fejedelemválasztás Szkender basa
                        védelme alatt: ő tudta, hogy meg fog történni, mert akkor már minden a
                        markában volt, s Báthory kiszorítva... de mi lett volna, ha a fejedelmet meg
                        nem gyilkolják olyan kegyetlenül... mi lett volna, ha vele kellene most
                        küzdenie s küszködnie a harcot és fegyvert viselni avval, akinek bizony több
                        ereje volt a harcra, mint neki. Mert érezte, hogy fajták közt különbség van.
                        Ezek a Báthoryak nagyobbak, eszesebbek, emberformán különbül jöttek ki az
                        Isten műhelyéből, mint ő... Szebbek... Milyen szép ez a teremtés, milyen
                        véghetetlenül szép és tökéletes... Hogy annyian voltak kedvesei: ki ne volna
                        kedvese, akit magához enged csak annyira is, hogy engedi, hogy lássa s
                        szépségének erejétől, mint az édes bortól, megrészegedjen.</p>
					<p>De újra felrázta magát: nem, ez nem az ő számára való.</p>
					<p>Áthaladtak a hegyeken, már nem is látszik a kis vár. S vissza sem igen mer
                        nézni, mert szemek veszik körül, s mi lesz, ha valaki belelát, s arra
                        gondol, hogy...</p>
					<p>S aztán boszorkány is. Tanult mestersége. Ki tudja, nem csinált-e valami
                        boszorkányozást...</p>
					<p>Most eszébe villant, hogy a csészéket megfordította. Csak most jut eszébe,
                        hogy mikor megérintette a csupor tejet, magáét adta oda neki a reggelinél...
                        Vagy mást, ki tudja, mit csinált: vannak ilyen tudományok. Törülközőt
                        fordítanak meg, s Imreffynére rábizonyosodott, hogy volt fazeka, amely azt
                        rotyogta, hogy: “Gábor, Gábor!”... S ha akarta, Gábris visszafordult a
                        legnagyobb útban is, és visszament hozzá.</p>
					<p>Nagy erőket érzett maga körül, s benne is ott volt az érzés, hogy vissza
                        kellene fordítani lovának zabláját s még egyszer visszamenni s megsimogatni
                        azt az édes arcot s letörülni azokat a ragyogó, édes könnyeket. Letörülni,
                        lecsókolni, s ah, aranyak garmadájával halmozni el, hogy vidám legyen s
                        ragyogó. Mit bánja ő, ha másokkal oly vidám és boldog, hiszen az kell, éljen
                        az Istennek ez a különös szép teremtése állandó ragyogásban s boldogságban,
                        ahogy neki jó.</p>
					<p>És a szíve úgy fájt, olyan volt, mintha valami kéz markolta volna, s nem
                        tudott elég nagy lélegzeteket venni, szinte úgy érezte, hogy le kellene
                        szállani a lóról s lefeküdni a zölden virító fűbe és zokogni...</p>
					<p>Ah, hiszen ez boldogság. Hiszen ez nem fájó sírás, ez megkönnyebbülés és
                        öröm.</p>
					<p>Egy kis patakon kellett átléptetni. A patak partján sárga virágok nyíltak. Az
                        Anna háza jutott eszébe. Az a gyönyörűséges kis hajlék. Sárga falak.</p>
					<p>Egyre sűrűbben vette a lélekzeteket, s gyorsan előbbre rúgtatott, hogy az
                        emberei észre ne vegyék, hogy a szeméből megeredtek a könnyek.</p>
					<p>Mi ez?</p>
					<p>Ő sír. Már ott is érezte ennek a sírásnak az elejét, hogy a nyári zivatar
                        előre küld néhány cseppet, mikorra aztán kitör a vihar.</p>
					<p>Sír és boldog, hogy sírni tud, s sokáig peregtek könnyei, s boldog volt, hogy
                        ilyen nagy érzés tud benne támadni. Ilyen emberi érzés, mert ehhez semmi
                        köze az Isten szolgálatának, sem a Haza védelmének s keserű hitének: ez
                        emberi dolog, emberi könnyek, emberi fájások s emberi örömök. Mit akar vele
                        az Isten, hogy ilyeneket csinál. Hiszen minden az Isten kezében van... S
                        Dávid király jutott eszébe, aki egy bűnös asszonyhoz zsoltárokat írt, s ő is
                        úgy érezte, hogy most énekelni tudna. Nagy hangon és erősen és messze
                        zengően, s egyszerre csak el is kezdte az új zsoltárt, a Molnár Antal
                        zsoltárát, amelyet a püspök most tanított, s a katonák megilletődve
                        hallgatták, mikor hatalmasan egyszerre csak énekelni kezdett, hogy:</p>
					<p>Öröködbe Uram, pogányok jöttek,</p>
					<p> És szép templomod megfertéztették...</p>
					<p> Jeruzsálem falait lerontották,</p>
					<p> És ímé nagy kőrakásokra hányták...</p>
					<p> Szolgáidnak testek,</p>
					<p>Akik megölettek,</p>
					<p> Adattak a hollóknak,</p>
					<p> Húsok te szentidnek,</p>
					<p> Ételül vetettek,</p>
					<p> Az mezei vadaknak...</p>
				</div>
				<div type="chapter">
					<head> [III]</head>
					<p>Milyen ember nélküli ez a vidék. Egész nap megy, megy a lovas, s nem lát
                        sehol emberi arcot, mintha az Isten vadonjában, valahol a nagyvilág elmúlt
                        fenekén járna.</p>
					<p>S milyen szép tájak. Egyik domb a másikat váltja, űzi, milyen szép falvakat
                        lehetne rakni itt is, ott is. De mindig ezen járnak a hadak, ha Erdélyt
                        meglepik. Itt vonultak el Básta népei, s kiirtották a falvakat, hogy csak az
                        üszkös helye maradt, s az emberek beljebb vonultak a hegyekbe, hogy ne érje
                        el őket a martalóc. Itt mentek mind Mihály vajda nagyhajú népei, s megették
                        azt is, amit a német még talán hagyott. Itt mentek Forgách Zsiga hadai, itt
                        a Gábris népei, s most nem mernek még mindig kijönni az emberek a szép és
                        gazdag mezőkre.</p>
					<p>Hol vegyen embereket erre a gyönyörű ligetes dombokra. A székelyek kevesen
                        vannak, ott is, ahol vannak, s azoknak is mennyi emberét vágták ki. Csak
                        annál a nagy zendülésnél ezrével irtották a székelyt, mikor Gábris bitang
                        fővel a jobbágyokat rászabadította az urakra, s azok visszaadták a kölcsönt.
                        A karóba húzott embereket ő temettette el a cövekekről.</p>
					<p>Isten megverte ezt a fajtát, hogy mindig csak egymást eszi és emészti. Még ha
                        az idegent ölné, de mindig csak egymást. Együtt soha nem tud lenni s
                        tartani. Miért van az a roppant gyűlölet a két magyar közt? Egyik mert úr, a
                        másik mert szolga. Hiszen egy nyelven szólanak, s egy Isten vigyáz rájuk.
                        Nagy és szerelmes érzés fakadt benne a népe iránt, s úgy érezte, hogy rá
                        vár, s neki kell megcselekedni, hogy összefogja s összeszerelmesítse itt az
                        embereket, mind aki ebben a kis országban csak él.</p>
					<p>Majd arra szoktatni a magyart, hogy együtt tartson. Úgy látszik, az
                        embereknek mindig harc kell. Ha nincs idegen, egymással. Kivált ez a túl
                        bővérű nép. Érnek már a távolban a harcok. Már jődögélnek a hírek, hogy a
                        bécsi császár még mindig sértegeti követeit. Nem ereszti őket maga elé, s
                        nem ád tisztességes szállást nekiek. Ahogy eszébe villan ez, feldühödést
                        érez. Ökle megszorul a kantárszáron, a lovat akaratlan véknyon nyomintja, s
                        az felágaskodik.</p>
					<p>Így fog ez az ország felágaskodni, ha itt az ideje.</p>
					<p>Homonnayt ültetni fejében? Majd összefogja ez népet, kiről Básta azt mondta,
                        hogy ezer katonát nem lehet belőle kiszedni. Majd, ha kell, tízezer lesz
                        bennük. Hajdúkkal tizenöt. Törökkel háromszázezer...</p>
					<p>Szinte várta, epedte az időket. Nyugtalan feszültséget érzett, mintha a sors
                        fékje tartaná vissza az ugrástól. S az embertelen puszta dombokon fel-le s
                        le s fel ügetve, már látta, hogy hadak tengere fog még megmozdulni szavára.
                        De elébb láthatatlan kerítéssel venni körül ez országot, hogy az elbútt
                        népek merjenek kijönni a rónákra, mint faodúkból a méhek.</p>
					<p>Megörült, mikor ember ugrott fel egy bokor mögött s futni kezdett.</p>
					<p>Végre egy ember, aki itt van.</p>
					<p>- Elébe, elébe - kiáltott a lovasainak, s azok rögtön utánaugrattak,
                        előhozták.</p>
					<p>Egy szegény oláh volt, aki mezítláb s durva gyapjúruhában, árván, mint valami
                        vad, állott előtte sápadtan s kimeredten, s várta a halált.</p>
					<p>- Ne félj - mondta neki. - Ne félj, ember vagy.</p>
					<p>De az oláh nem mert felnézni rá, hanem levetette magát a ló lába előtt.</p>
					<p>Oláhul szólott hozzá.</p>
					<p>- Ki vagy?</p>
					<p>- Juon.</p>
					<p>- Hol laksz?</p>
					<p>Az oláh elmutatott messze.</p>
					<p>- Hogy kerülsz ide?</p>
					<p>Az nem mert szólani.</p>
					<p>- Bátorsággal, szólj csak.</p>
					<p>De hiába vallatta, az egy hangot sem mondott.</p>
					<p>- Adjatok neki egy darab kenyeret.</p>
					<p>Egyik ember a tarsolyába nyúlt, s kivette a csíkos kendőt, s kivett belőle
                        egy darab kenyeret. Fekete volt a kenyér, de az oláh elvette, s roppant
                        mohósággal falni kezdte. Ez napok óta nem evett.</p>
					<p>Bethlen leszállott a lóról. Egy letörött fára ült, s nézte az embert, aki
                        evett. Úgy evett, mint a kutya, minden harapás után alattomos és vad s
                        félénk pillantást vetett körül, mintha reszketne, hogy elveszik tőle. Mikor
                        mind megette, várt. Szája még csámcsogott, akkor leborult a földre, közelebb
                        csúszott, s megcsókolta a csizmája orrát. Hogy ő nem rúgta el, ráborult s
                        elkezdett keservesen bőgni.</p>
					<p>- Ne sírj - mondta neki. - Senki se bánt. Mondd meg, hogy jöttél ide le?</p>
					<p>- Éhes - mondta az oláh. Mind éhes. Asszony éhes, gyerek éhes, eljött, hogy
                        valamit keressen nekik. Mert bizonyára nem tudta nézni az éhenhaló
                        családot.</p>
					<p>Tarsolyát megnyitotta ő is s vájkált benne. Kivett egy csomó rézpénzt s a
                        markába tette.</p>
					<p>- Ez a tied.</p>
					<p>A szegény oláh még jobban sírt. Fekete volt a keze, mint a föld, s mezítelen
                        lábai olyanok voltak, mint valami farkasé. A haja soha ollót nem látott, a
                        háta közepéig lógott a vállán. Csúnya volt, s vad.</p>
					<p>- Tudod te, ki a Jézus Krisztus?</p>
					<p>Az oláh fejét rázta.</p>
					<p>- Nem hallottad, hogy keresztre feszítették?</p>
					<p>- No, domnu.</p>
					<p>- Papot láttál valaha életedben?</p>
					<p>- No, domnu.</p>
					<p>- Hát mit láttál?</p>
					<p>- Kecskét.</p>
					<p>- Van neked?</p>
					<p>- Nincs.</p>
					<p>- Hová lett?</p>
					<p>- Megettük.</p>
					<p>- Mit ettetek a télen?</p>
					<p>- Fakérget.</p>
					<p>- Hány gyereked van?</p>
					<p>- Meghaltak.</p>
					<p>- Mind?</p>
					<p>- A kicsi van.</p>
					<p>- Az mit eszik?</p>
					<p>- Az anyját.</p>
					<p>- Szopik?</p>
					<p>- Igen, uram.</p>
					<p>- De mit?</p>
					<p>- Rágja.</p>
					<p>Az emberek nevettek.</p>
					<p>Bethlen rájuk nézett.</p>
					<p>- Ne nevessetek. Jól vagytok lakva.</p>
					<p>Aztán azt mondta:</p>
					<p>- Ez is ember. Ezért is meghalt a Krisztus. És ő nem tudja. Sose hallotta.
                        Népek vannak Erdélyben, akik nem hallották Jézus Krisztust. Mi bűnünk, ha
                        nem tudják. Meg kell nekik is mondani.</p>
					<p>Aztán felállott s újra felült a lóra.</p>
					<p>- Vegyétek fel, valamelyik, améknek erős lova van.</p>
					<p>A vitézek húzódoztak s nevettek.</p>
					<p>Bethlen felült a lovára, s előrement.</p>
					<p>Mit kellene tenni ezért a szegénységért. Hogy lehetne ezen segíteni, hogy
                        legyen ennivalójuk, s megtudják, hogy a Krisztus értük is megholt. Mikor
                        Segesvárra beértek, gyönyörűen virított ki a dombokon a vár s a város.</p>
					<p>A kapu nyitva volt, de mikor a közelébe értek, egyszerre bezárult a nagy,
                        vassal rakott kapu.</p>
					<p>Csak hosszú tárgyalás után értették meg, hogy a fejedelem van a kapu előtt.
                        Akkor a város egyik bírája megjelent a kapu fölött a várfalon, s a város
                        statútumaira hivatkozva csak azt engedte meg, hogy a fejedelem két
                        kísérőjével beléphessen a falak közé.</p>
					<p>Elfogadta. Hárman bementek a megnyitott nagy kapun.</p>
					<p>A város albírája és gazdája állott a kapuban, s mielőtt a fejedelem belépett
                        volna a küszöbön, felemelte két karját, s messze hallatszó hangon így
                        szólott latinul s németül:</p>
					<p>- Illustrissime Princeps Transylvaniae... Schüssburg szabad királyi város
                        statútumai, vagyis törvényei, melyek a régi magyar királyoktól és az ország
                        fejedelmeitől hozattak s megerősíttettek, hogy jó erkölcsökben éljünk a
                        keresztény egyház iránti alázatossággal, hogy továbbá a mi hitünket
                        tiszteletben tartsuk és az egyházi, valamit a világi jognak
                        engedelmeskedjünk minden vonakodás és tartózkodás nélkül. Azonkívül még
                        felemlítendő, hogy az emberi nem Ádám és Éva bűnbeesése óta lelkében és
                        testében megrontatván, rossz élete által az isteni parancsok megvetésével
                        nem áldást, hanem büntetést érdemelt, mint Sodoma és Gomorrha, mely tűzzel
                        és kénkőesővel elpusztíttatott. És ez a mai időkben is a gonoszok,
                        istentelen és szabad erkölcsűek saját kívánságaik és a virtus megvetése
                        által irigységükben és gyermeki elmével szánt gondolataikban s tanácsaikban
                        elpusztultak minden országban, megyében és városban, és továbbá is
                        veszendőben mennének a népek, ha az irgalmas Isten nekiek meg nem kegyelmez,
                        és ők napról napra az egyházi és világi hatóság ellen könnyelműen vétkeznek.
                        Hogy azonban a mi Schüssburg, azaz Segesvár nevű szabad királyi városunkban
                        a szabadalmak, privilégiumok, az igazság és szabadság minden ellenmondás
                        nélkül, az egyházi és világi felsőbbség nagy veszedelme nélkül tiszteletben
                        tartassanak, az egész status beleegyezésével és a fejedelmek, nagyságos és
                        tekintetes Bethlen Gábor fejedelem jóváhagyásával a statútumok könyve
                        tizenkilenc punktumokban roboráltatott.</p>
					<p>Ezzel meghajtotta magát, s szabad utat engedett a fejedelemnek, aki
                        átléptetett a kapun. Aztán leszállott a lóról, kezet fogott a bíróval, akkor
                        újra felült a lovára, s a bíró, a jegyző s több tanácsúr kíséretében, lassú
                        léptekkel behaladt a városba, amelynek kapuja bezárult mögötte.</p>
					<p>Végighaladtak a városon, s a házak ablakában megjelentek a szász asszonyok s
                        leányok, s egy hang nélkül nézték a bevonulást.</p>
					<p>Mikor felértek a hegyre a városi ház elé, ott várt rájuk a város tanácsa,
                        elöl a főbíró talpig érő fekete talárban s nyakán vastag aranylánccal, s
                        teljes számban állották meg a kapubejáratot.</p>
					<p>Itt előlépett a főbíró, s ugyanazt a szöveget, amit az albíró a vár kapujában
                        elmondott, szóról szóra felolvastatta a jegyzővel egy nagy fekete tábláról,
                        amelyen fel voltak még sorolva a tizenkilenc pontok is.</p>
					<p>Most aztán bevezették a fejedelmet a mély kapubolt alatt, s felvezették a
                        tölgyfalépcsőkön az emeletre, ahol a nagy ajtó már nyitva volt, s bementek a
                        terembe, ahol a magas székeken sorbaültek a városatyák, s akkor felállott a
                        fejedelem előtt a város főbírája, aki is most már harmadízben szóról szóra
                        elmondotta azt a beszédet, amelyet a városi gazda a kapuban elmondott
                        volt.</p>
					<p>A fejedelem nagy türelemmel hallgatta végig harmadszor is a város vezetőjének
                        szájából a szavakat, amelyek oly rendben folytak, egyetlen szó változtatás
                        nélkül.</p>
					<p>Akkor leült a főbíró széke mellett helyeztetett nagy támlájú székbe.</p>
					<p>Már sötétedett, s meggyújtattak a gyertyák s a fáklyák, amelyek vastartóban
                        voltak a terem falára erősítve.</p>
					<p>Most a fejedelem szólott:</p>
					<p>- Azért jöttünk kedvelt városunkba - mondta -, hogy ennek a városnak javát
                        munkáljuk. Meg akarjuk vizsgálni a városnak bajait és szomorúságait, s
                        minden erőnkből azon leszünk, hogy ennek a városnak a mi életünkben sem
                        bajai, sem szomorúságai ne legyenek. Hogy e város statútumai megtartassanak,
                        s a város polgárai szabadon űzhessék az isteni törvények s az emberi
                        szokások szerint a maguk dolgát és teljesíthessék feladatukat.</p>
					<p>Erre vivát-kiáltásokkal leültek a tanácsurak, s a fejedelem további szavait
                        várták.</p>
					<p>- Hozzátok elő - mondotta a fejedelem - a város statútumait és
                        privilégium-leveleit, hogy azokra rátegyük a kezünket, s megerősítsük
                        azoknak erejét.</p>
					<p>Erre a főbíró kijelölte azokat, akik a város ládáiból elhozzák az
                        iratokat.</p>
					<p>- Mi a legsürgősebb tennivaló mai napon a város törvényei szerint? - kérdezte
                        a fejedelem.</p>
					<p>- Nagyságos fejedelem - mondta a főbíró -, sürgős és főbenjáró ügyben kell a
                        városnak e percben döntenie. Mert e város fejeit és tanácsurait egy roppant
                        fontosságú dolog illeti. Franc Hoffmann Schulrichter ügye az, amit e
                        pillanatban az isteni törvény szerint meg kell ítélni s határozni.</p>
					<p>- Mi az az ügy, főbíró uram? - kérdezte a fejedelem.</p>
					<p>A főbíró felszólította a város kancellistáját, hogy referáljon a fejedelem
                        előtt a főbenjáró ügyről.</p>
					<p>A kancellista felállott, s most már negyedszer mondta el azt a szöveget, amit
                        már háromszor végighallgatott a fejedelem. Aztán előadta, hogy Franc
                        Hoffmann Schulrichter, vagyis tanító és orgonista és városi aljegyző
                        elfeledkezvén szép hivatásáról és életéről, kicsapongásba kezdett, s
                        szerelmi viszonyba keveredett egy s más asszonyszeméllyel, kiknek neve nem
                        ismertetik, mert üzelmeit az éj leple alatt s oly titokban folytatta, hogy
                        azokról még legközelebbi környezete sem vett tudomást, és csupán szünteleni
                        részegeskedése bizonyság amellett, hogy a jó útról és a vallásosságról
                        letért. Azonkívül az, hogy a tegnapelőtti napon, mikor éppen felesége
                        tizennegyedik leányának keresztelője volt, magát felakasztotta a hátulsó kis
                        házban, amelyben könyveit tartotta és bibliotékának szolgált. Felesége
                        azonban nem tudta, hogy Franc Hoffmann bizonyára valamely ismeretlen
                        nőszemélynek, bizonyára egy istentől elvetemedett fertelmesnek hálójába
                        kerülvén, jogtalanul dobta el magától az Istennek adományát, az életet,
                        amelyet amint megszerezni nekie magának módja és lehetősége nem volt, úgy
                        azt magától elszakítani s eldobni sem volt joga, sem engedelme, az isteni
                        törvények által. Felesége azonban szégyellvén urának e cselekedetét, a
                        nagyobb gyermekeivel levétette a férjet a kötélről, amelyre magát
                        felakasztotta, az ajtó sarkán kötvén meg a kötelet, s annak hurkát nyakára
                        vetvén - mindeneknek azt mondotta, hogy Franc Hoffmann Schulrichter
                        természetes halállal halt volna. Ilyenformán kijátszván az isteni s emberi
                        törvényeket, a mai délutánon kellett volna végbemenni a temetésnek a város
                        statútumai s a papok közbenjöttével. Felfedeztetvén azonban a bűn, a
                        szomszédok gyanúsága és följelentése által, a temetés megakadályoztatott s
                        félbeszakíttatott, s Franc Hoffmann most ott fekszik a koporsóból kivétetve,
                        a háznak kamrájában a nyújtópadon, s várja a város tanácsának döntését és
                        határozatát. S ha a fejedelem őnagysága megengedi s hagyja, hogy a város
                        tanácsa ebben az ügyben azonnal ítéletet hozzon, akkor, minthogy a dolog
                        sürgős és halaszthatatlan, akkor ebben az ügyben kell legelőször is ítéletet
                        hozni.</p>
					<p>A fejedelem erre a legnagyobb jóakarattal megadta az engedelmet.</p>
					<p>Erre sorra felállottak a tanácsurak, s egyenként megmondták a véleményüket s
                        felfogásukat.</p>
					<p>Minden szónok azzal kezdte, hogy a város alaptörvényét, amely a fekete
                        táblára fehér betűkkel festve volt, s amely fel is volt függesztve a főbíró
                        háta mögött egy nagy kampós szegre, újra s újra elolvasta, s szóról szóra
                        könyv nélkül elmondotta. Hozzáfűzte azután a saját egyéni véleményét, amely
                        minden esetben az volt, hogy a tisztességes és hasznos embernek az a
                        kötelessége, hogy feleségéhez hű maradjon, s a házi tűzhelyet be ne
                        szeplősítse azzal, hogy ismeretlen nőszemélyekkel bűnbe essen.</p>
					<p>A fejedelem óvakodott, hogy csak egyetlen szóval is beleszóljon a
                        tanácskozásba, ami a derék szászokat úgy feltüzesítette, hogy elfeledkezvén
                        a fejedelem jelenlétéről, egyre hevesebben s parázslóbban szidalmazták az
                        olyan férfiakat, akik oly hosszú élet után el tudnak térni a bölcs és
                        hasznos és emberséges útról, hogy több mint egy tucat gyermeknek törvényes
                        létrehozása után ismeretlen nőszemélyek után vessék magukat.</p>
					<p>Már a legmagasabb fokra hágott az elkeseredés és a felháborodás a halott
                        ellen.</p>
					<p>Bethlen tűnődve hallgatta a véget nem érő zavaros orációkat, amelyekben az
                        itt jelenlevő kopasz, kövér, sovány és elnyűtt férfiaknak roppant haragja s
                        ortálykodása gyűlt fel és hallatszott ki. Nézte sorra a szónokokat, akik
                        fekete kezűek s körműek voltak, s valamennyit megtörte már az élet, s nem
                        tudták elfogadni, hogy egy Schulrichter, akiken sohasem kellett a tímárszék
                        mellett bőrt ványolni, vagy a kovácsműhelyben vasat verni s hajlítani
                        tűzben; vagy az aranymívesszék mellett görbedve, éjt-napot eggyé tevő
                        munkában emészteni el életét, mégis képes volt elfeledkezni az isteni s
                        emberi törvényekről, és ismeretlen nőszemélyek után csavarogni.</p>
					<p>Ah - mondta magában a fejedelem -, jól van ez, s ennek úgy kell lenni.</p>
					<p>És lehunyta szemét, s míg hallgatta a jó mesteremberek s kalmárok
                        kifakadásait, feltűnt előtte egy kimondhatatlan édességű arc, egy bűbájos,
                        finom és kellemes jelenség, aki ott él ismeretlenül egy tündéri szépségű
                        kicsiny várban, s akinek díványán oly boldog volt ő tegnap és ma reggel.
                        Igen, ő is ebben a hajóban evez, amiben a szegény Schulrichter. Neki is ott
                        a derék s jó felesége, akinél különb az asszonyok között soha nem született.
                        Aki tele van erénnyel s jósággal. Irgalmas szívű a szegényekhez, mint a
                        Schulrichterné, aki sohasem bocsátott el alamizsna nélkül kapujáról sem
                        kérőt, sem beteget, hanem tehetsége szerint segített rajta egy falat
                        kenyérrel, amelyet számtalan gyermekei szájától vont el. S mégis a gonosz
                        Schulrichter az éjszakában el-kiszökdösött hazulról, s ismeretlen nő után
                        futott, akinek téves és gonosz varázslata alatt odáig jutott, hogy utolsó
                        gyermeke keresztelője alatt visszavonult az ő kisded bibliotékájába, s
                        felakasztotta magát.</p>
					<p>De nem szólt közbe az egész tanácskozás alatt, amelynek végén meghozták, s
                        deliberálták, hogy a Schulrichter a hóhér kezére adassék. Teste
                        eldaraboltassék, fejét, amelyben a bűnös gondolatok termettek, törzséről
                        leválasszák, karjait, amelyekkel hites felesége helyett az ismeretlen
                        nőszemélyt ölelte, levágják. Az egész tetem a Szent Anna hegyére vitessék, s
                        ott valamely undok gödörbe elásassék, a koporsót pedig s a halottvivő
                        szekeret vagy saraglyát a sírján megégessék.</p>
					<p>Nagyon helyes, s ennek így kell lenni, hogy az emberek erkölcse tiszta
                        maradjon, s az ellen még holtában se véthessen a nyomorult Schulrichter
                        azzal, hogy erényes embernek s jó családapának járó végtisztességben
                        részesüljön, s neki már úgyis mindegy.</p>
					<p>Jézus szava jutott eszébe a fejedelemnek: hogy “az vesse rá az első követ,
                        aki nem vétkezett”.</p>
					<p>Mikor evvel a sürgős és halaszthatatlan üggyel végeztek s az isteni és emberi
                        törvényeknek eleget tettek, s a város statútumai szerint kötelességüket
                        híven teljesítették, akkor imát mondottak, megszentelték magukat, s
                        megtisztulva s nyugodva, rátértek a város privilégiumainak bemutatására.</p>
					<p>A privilégiumok mind rendben voltak. Géza király pergamenje ma is teljes
                        épségben s hűségben őrizte a legelső törvényeket s kiváltságokat, amelyeket
                        megerősítettek sorra a nagy királyok. Ott volt Mátyás király
                        szabadalommegújító levele, ott volt Báthory vajdának parancsa, hogy a
                        schüssburgiak a Magyarországból behozott árukért semmi vámot nem fizetnek, s
                        a kivitt árukért s portékákért fele harmincadot fizetnek. És ott volt a
                        leveleknek, a kutyabőrre írott engedelmeknek s javaknak hosszú sora, s ezek
                        a bőrök úgy tűntek fel a tekercsekben s olykor tenyérnyi cafatokban, mint
                        valami hallatlan erősségek s igazságok, amelyek feljogosítják a segesvári
                        polgárokat, hogy szabadon tiszteljék az Istent, s köteles módon a
                        magisztrátust, a bírót és az esküdteket és az egész tanácsot, s éljenek
                        katolikus hitben, mint az a keresztény ház dicsőségére szolgál.</p>
					<p>De már protestáns volt az egész város. Elfordult az egyedül üdvözítő
                        katolikus hittől, s elment lelkében ismeretlen hitbeli érzések után az
                        éjszakában. Már arra nem is ügyeltek, hogy a régi privilégiumok mind a
                        katolikus hitnek az ő dicsőségére történtek s adattak... Vajon ha az egész
                        város hozna valamely új statútumot, hogy a férjes embereknek kötelessége
                        ismeretlen nőszemélyek után csavarogni az éjszakában, mert éjszaka ki-ki
                        maga ura és bírálója; akkor vajon azt is ugyanilyen szent kötelességnek
                        tekintenék-e?</p>
					<p>Bizonyára. De az ilyen törvény és statútum sehol sem volt ezekben a
                        pergamenekben.</p>
					<p>Ezekben csak az volt, hogy senkinek sem szabad idegennek a város területén s
                        határában földet vásárolni. Hogy magyarnak s nemesnek a város területére
                        belépni csak akkor szabad, még a fejedelemnek is, ha a város magisztrátusa
                        megengedi.</p>
					<p>Már szinte fogolynak érezte magát ebben a városban a késő éjszakába nyúló
                        tanácsülésen. Különös, ezek a szászok. Mintha ezek a városok valami külön
                        ország volna az országban, amelyhez voltaképp semmi közünk. Úgy tekintik
                        csak, hogy itt vannak s ez az egész. Elgondolta a puszta hegyeket s az
                        agyagos sárdombokat, amelyek lakatlanul s terméketlenül hevernek itt nagy
                        távolban körös-körül. Egy-egy nyomorult kis falu tengődik rajtuk, ellenben
                        ugyanazokon a dombokon a szász városok gazdagon s bőségben s erősen élnek.
                        Hogy is tudják magukat annyi századon keresztül így külön tartani. Jött a
                        török, jött a tatár, bántatlanul hagyta őket, mert mindig csak átrohantak a
                        völgységeken s lóháton vágtattak el a szász városok falai alatt. Ő maga is
                        járt Székely Mózessel, akkor ő huszonhárom éves volt. Mózes uram az egész
                        szászságot maga alá hajtotta, csak Segesvár és Szeben nem eresztette be.
                        Szégyenszemre koldultak el a falak alól. Nem jött ki a bíró a várfalra, s
                        nem lehetett négyszer végighallgatni a város törvényeit, itt hevertek néhány
                        napig a sáros és locsos hadakkal, aztán továbbmentek. Milyen hadak voltak
                        azok. Szedett-vedett, gyülevész nép, hetyke székelyek, oláh ficsórok s
                        mezítlábasok, néhány főúr, aki lovon parádézott... Mért nem lehet a magyar
                        urakat így összefogni s egy akaratra bírni...</p>
					<p>De másképp lesz mostan, mondta magában. Örült s valóban tisztességnek érezte,
                        hogy jelen lehetett ezen a tanácsülésen s folyton számította, hogy s miként
                        lehet használni ezt a népet s mire. Óvakodott hangosan gondolkozni. Olyan
                        ez, mint a jól font méhköpű, csak hadd gyűjtsenek s szaporítsanak: nem
                        szabad őket zavarni. Hagyni kell.</p>
					<p>S hallgatta, hallgatta a sűrű s egyre erősebb panaszokat.</p>
					<p>A harmincadosok ellen van a legtöbb panasz. Most is még mind csak
                        sanyargatják a szász kalmárokat, s portékájukat dézsmálják s vámolják, pedig
                        ott van felírva fehérben a fekete táblán, hogy:</p>
					<p>11. Mindenféle vámtól felmentve lévén, óvakodjék s őrizkedjék mindenki minden
                        vám fizetésétől és mutassa fel vámlevelét.</p>
					<p>12. A harmincadnál is legyen vigyázó, mit saját használatára behoz, azért nem
                        fizet semmit, amit kivisz, azért csak fél harmincadot, mert többel nem
                        tartozik a szabadalmak s igazság érdekében.</p>
					<p>13. Ki erőszakot szenved, azt becsülettel s vérrel segíteni kell.</p>
					<p>15. A szerencsétlenség idejében a polgár a várost el ne hagyja, hanem a más
                        kegyes polgárokkal becsületét, jószágát és vérét kockáztassa a baj
                        leküzdésére.</p>
					<p>Talán könnyebb így megélni az országban, mint az országnak magának.</p>
					<p>Mint magyar, valami keserűséget s irigységet érzett, nem azért, mert ezeknél
                        ez így van, hanem azért, hogy náluk nincs.</p>
					<p>Magyar városokat kell csinálni, ahol a magyarok hasonló szabadságokat s
                        örömöket nyerjenek. Gyulafejérvárat így fogja megépíteni.</p>
					<p>Palotákat rakat, nagy kövekből, hogy a szász s az oláh ha bejön, levesse
                        saruját s mezítláb imádkozzék, hogy itt lakik az Isten.</p>
					<p>S míg hallgatta a szász beszédet, amelyet nemigen jól értett, pedig sokat élt
                        s forgott szászok közt, de oly hadarva s sebesen beszélnek, hogy néha azt
                        gondolta, ha nem tudná, miről szólanak, meg sem értené. S közben azon
                        gondolkodott, hogy Bánffy György uram házát oly mívesekkel rakatta meg, akik
                        soha még házat nem építettek. Jobbágyaival s vincelléreivel. Le is dűlt a
                        ház fala, mikor a tetőt felhúzták rá. Ez a baj, hogy semmi igaz mester
                        nincs. Mátyás király emlékezete jutott eszébe, aki olasz kőfaragókat
                        hozatott, s azokkal rakatta meg fényes Budavárát. Mikor ott járt Budában,
                        csodálva nézte a gyönyörű várat a hegyfokon, amelyhez hasonlót sehol nem
                        látott külföldön jártában-keltében sem. Bezzeg, ha az ember elmegy
                        Konstantinápolyig, mindenütt még rosszabb sárkunyhókban hál, mint amilyenek
                        Erdélyben vannak. Majd ő is hozat Olaszföldről míveseket s építéshez
                        tudókat, akik kőből boltíveket tudnak szerkeszteni.</p>
					<p>Nem, meg fogja mutatni ezeknek a szászoknak, hogy a magyar nemzet nemhiába
                        első az országban, de ha akar, tud is. Gyulafejérvárát Mátyás király módjára
                        kell megépíteni s a várost megrakni iparmíves népekkel, akik tudjanak
                        fegyvert s szekeret s aranyat és követ munkálni... Már örült, hogy ma reggel
                        a portai levélben emberének meghagyta, hogy míveseket keressen és hozzon. S
                        utakat csinálni, mint a régi rómaiak. Azoknak első dolga volt a vad
                        hegyekben hosszú kőúttal kötni össze a világot. Miként a testben az ér,
                        mondta magában, olyan az országban az út. Ha jó út van, akkor könnyen s
                        szabadon fut a lovas, a szekér s még a gyalog is. Katonák hamarabb érnek egy
                        országhatárról a másikra s a sereg kétszer annyit ér, mert át lehet dobni a
                        csapatokat, ahová akarja, de sárban s hegyoldalban mászni s belesüppedni a
                        mocsárba, az annyi, mintha maga verné meg magát csatával a fejedelem.</p>
					<p>Ezeknek a szászoknak is megparancsolja mindjárt, hogy városaikat jó utakkal
                        kössék össze. Ha ezek ezt végbeviszik, akkor már nagyot nyer, hiszen
                        Besztercétől Brassóig, ha szászút van, azon aztán az ő lovai vígan
                        poroszkálnak.</p>
					<p>Hallgatva s némán nézte a szászokat, akik mindannyian alázattal s mélységes
                        tiszteletadással sorolták fel gondjaikat s panaszaikat a fejedelem színe
                        előtt. Nem kiabált egy is, s nem fenekedett, de el sem hallgatta, ami a
                        szívében volt. A fejedelem érezte, hogy az ő hallgatása olyan, mint a
                        gyógyító orvosság. Megerősödik az emberek szívében a bizalom, s ezek az
                        emberek ma már nyugodtan mennek el innen haza a nagyhasú zömök házakba, s
                        sorolják majd feleségüknek, hogy jó fejedelme van az országnak, s bizakodva
                        fognak holnap a munkához, hogy ki-ki maga mesterségét folytassa. Vígan
                        fognak csengeni holnap a kalapácsok s a szerszámok: hagyta hát őket, hogy
                        könnyítsenek szívükön s bánatukon.</p>
					<p> Tanácskozás végén a főbíró felállott, s ötödikszer elmondta a város
                        törvényeinek summáját. Úgy látszik, ez az ő hitük s vallásuk. Ez a kőfaluk
                        és az erejük. Ebből merítenek egészséget és munkakedvet.</p>
					<p>Azután hálás szívvel leborulva köszönte meg a fejedelem urunk őnagyságának,
                        hogy ide alázta magát a kicsiny nyájhoz, s alázattal és esdekelve kérte,
                        hogy elfeledkezvén a múltbeli nem helyes cselekedetekről, a régi nagy
                        királyok módjához visszatérvén, legyen atyja s istápolója annak a hívséges
                        nemzetnek, amely vérét és életét s vagyonát kész felszolgálni az országért,
                        amelynek hű gyermekei akarnak maradni mindenkoron, Isten engedelmével.</p>
					<p>Most a fejedelem kezdett szólani. Latinul mondta az üdvözlő szavakat, azután
                        magyarul mondta, hogy mennyire megörvendeztette a szívét, hogy ebben a jó
                        városban nem összevisszaságot, hanem egészséget és jóravaló szándékokat
                        talált, s hogy minden hatalmával azon fog lenni, hogy a kicsiny szász nép a
                        nemzet gyermekei között, mint kedves gyermek jól érezze magát, dolgát
                        végezhesse, s Isten segedelmével lelkiekben s anyagiakban gyarapodva, az
                        Isten dicsőségére lehessen. Aztán néhány német szót mondott, kissé
                        töredezve, de jó szívvel, s ennek aztán váratlan s rendkívüli hatása
                        lett.</p>
					<p>A szászok leborultak székeik előtt térdre, s zokogva hallgatták a szavakat,
                        aztán felugráltak, s oly rettentő lelkesedés tört ki rajtuk, hogy a
                        fejedelemnek is szinte könny jött a szemébe a hűségnek és a jóakaratnak ezen
                        az örömén.</p>
					<p>Most a főbíró maga is ömlő könnyekkel borult a fejedelem kezére, s
                        megcsókolta azt.</p>
					<p>Azután azt mondta, hogy a város statútumai értelmében, ha fejedelmi személy,
                        bár véletlen jelenik is meg a városban, a város kötelességéhez s hűségéhez
                        illendően vacsorával akar kedveskedni neki.</p>
					<p>Átmentek a tanácsház kisebb termébe, s azalatt a szolgák és polgárok
                        behordták az asztalokat ugyanabba a terembe, ahol a gyűlés volt. Ételeket
                        hoztak s cintányérokat raktak meg mindenféle jó sültekkel s levesekkel.</p>
					<p>Az asztalfőre most egy rendkívül díszes nagy széket állítottak. Azt a széket,
                        amelyet Zsigmond király számára csináltak, mikor itt járt, s Bethlen
                        mosolyogva látta, hogy kétfelől a két kisebb karosszék volt állítva,
                        amelyben illő távolságban foglalt helyet a főbíró és a kancelláriusa, s szép
                        renddel a tanácsbeliek, körül és az oldalt állított asztalokon.</p>
					<p>A vacsora nem volt olyan vidám és hangos, mint a magyar országgyűlésen
                        szokott volt lenni. Mindenki hallgatott s nézett, s a nehéz kezű polgárok
                        nemigen ettek, inkább csak tisztességgel asszisztáltak a fejedelmi
                        lakomán.</p>
					<p>Borok jók voltak, de azt sem fogyasztották oly mértékben. Bethlen úgy érezte,
                        hogy a jég még nem tört meg egészen, de bízott benne, hogyha még egyszer ide
                        kerül ebbe a városba, már bátrabban s bízvást jöhet. Mindenfelől érezte a
                        feléje sugárzó szemeket s a bizalmat.</p>
					<p>Tudta, hogy ezek az emberek koránfekvő s koránkelő népek, mert várja őket a
                        műhely, a gyalu és véső, a tű és a kalapács, s nem hagyván, hogy későre
                        nyúljon az ittlételük, idejében felállott s éjjeli szállást kért.</p>
					<p>Hálóháza a városházának az utcai nagy szobájában volt, ahol régi szép bútorok
                        állottak, s nagy szőnyegek, amelyeket a keleti kalmárok hoztak volt nagy
                        Törökországból.</p>
					<p>Mikor lefeküdt, nyeregtáskájából elővette még a bibliát s olvasni kezdte. A
                        könyv Szenczi Molnár Albert szépen készült, új, kis bibliája volt. Fehér
                        pergamen fedele fénylett. Apró betűi kedvesek voltak. Ott nyitotta fel, ahol
                        tegnap elhagyta, a Királyok Könyvére nyitott.</p>
					<p>Követeket küldött azért Dávid a Gileadbéliekhez és ezt izené nékic:</p>
					<p>Áldottac vattok ti az Urtól, kic ezt az irgalmasságot cselekedtétec az ti
                        uratockal az Saullal, hogy eltemettetétec őtet. Annakokáért mostan az Ur
                        cselekedgyéc veletek irgalmasságot és igazságot: Sőt én is jól tészec
                        veletek, hogy ezt cselekedtétec.</p>
					<p>Elborult a homloka. Báthory Gábor holtteste még ma is eltemetetlenül fekszik
                        a bátori templomban...</p>
					<p>Leeresztette a kis bibliát, s maga elé nézett a mennyezetre.</p>
					<p>A mennyezet meg volt festve. Gerendák s deszkák. Feketére voltak pingálva, s
                        kék virágok voltak beleedzve. Oly szomorú boltozat volt, mennyivel szebb az
                        ég. Vajon a halott ott a bátori templomban hogyan fekszik? Deszkakoporsóban,
                        a Szent Mihály lován, s várja az utolsó tisztességadást. Nem oka, ő nem oka,
                        hogy még ma sem temették el. De hát ki az oka?... Van-e sürgősebb, mint a
                        test eltakarítása?</p>
					<p>Felesége arca villant föl előtte. Az az arc, amellyel megtagadta a temetést.
                        Ott Kolozsvárott, mikor először szóba hozta. Oly határtalan gyűlölet s vad
                        harag volt az asszonyban, amilyet soha nem tapasztalt nála, csak ha
                        ellenségei ellen támadt fel. Visszaemlékezett egy jelenetre, amikor
                        Absolonné, akivel igen jó barát volt valaha az asszony, de aki megsértette,
                        és ekkor elhidegedett tőle s leányaitól, egyszer törvénybe idézte őt, hogy
                        birtokait megmentse. Hogy ő elment s az asszony mellett vallott, bár akkor
                        már ellenséges viszonyban volt a feleségével, akkor Zsuzsannából oly
                        kegyetlen dühöt váltott ki, hogy szinte fúria volt.</p>
					<p>- Kegyelmed ellenem ment? Kegyelmednek én semmi vagyok?... A gaz bestia
                        asszony, nekem merészelte ezt s ezt mondani: s uram, mint egy jóbolond,
                        megy, és javára vall?...</p>
					<p>Nem lehetett hozzá közelíteni. Teste meghidegült s megmerevedett, s attól
                        lehetett tartani, hogy a rossz betegség tör ki rajta. Ha harag van benne,
                        irgalom s kegyelem soha nem fakad a szívében. Haragudni s gyűlölni tud oly
                        kegyetlenül ez a szent és ártatlan asszony, mint a pokol. S őreá is
                        haragvék, mert ő nem tud gyűlölni, s mindent megbocsát.</p>
					<p>Ugyanez a harag dühödött el benne, mikor Báthory Gábor temetéséről volt szó.
                        Nem is engedi. Ott rothadjon meg, s vesszen el, ahol van. Ebek falják fel, s
                        az Isten rothassza el testét s emlékét.</p>
					<p>Szörnyű volt.</p>
					<p>Milyen csodálatos dolgok vannak az asszonyi lélekben. Jó. Báthory megsértette
                        Zsuzsannát. Megsértette, hogy Dévában megostromolta, s még jobban, mikor
                        éjjel Fejérváron utána felverte s megbántotta. De a haragnak s gyűlöletnek
                        ez a feneketlensége nem éppen olyan Isten ellen való vétek-e, mint a vétek,
                        amely felidézte.</p>
					<p>Megborzongott. Mit fogna elkövetni ez az asszony, ha most tudná, hogy ő
                        Báthory Annánál hált.</p>
					<p>Erről megint Annára gondolt.</p>
					<p>Ez sem jó, s nem tökéletes... Szeretőnek való, s nem másnak. Fájó szívvel
                        gondolt a szép kicsi várra, s úgy érezte, hogy azért mégis van jóság annak a
                        szegény némbernek a szívében. Csak az élet volt rossz, mert mindig s
                        mindenki rossz volt hozzá. Kihasználták a kedvességét és a szerelmességét.
                        Soha nem akadt össze férfival, aki férfi lett volna neki. Egy szegény
                        roncsnak lett feleségévé sok bűnös élet után. Egy borissza, sápadt emberé,
                        aki egész napokon hever, s csak ha a mulatás órája üt, akkor tud
                        felelevenedni, s ennek rabja egy életre ez a nő, ki az örök vidámságra s
                        boldogságra jött a világra. Bámfi Diénes. Ez is a régi urakból egy. Milyen
                        szép, magas, vontezüst bajsza, ha felveszi az ősi Zrínyi-mentét, magas
                        gallér, gyémántos forgó, piros bársonybéllés - mint festett kép... o quanta
                        species, cerebrum non habet, micsoda dalia, üres a kobak... s efelől a nő
                        élhet Tasnádon vagy Szentágotán... Ily különös férj...</p>
					<p>Tovább forgatta a bibliát, s homályosan felmerült benne az a gondolat, hogy
                        milyen szép és megindító, hogy vannak azért magyar fiak, akik a nagy
                        idegenben élnek, s maguk erejével ilyen nagy dolgokat tudnak csinálni, hogy
                        Károli Gáspárnak e nagy munkáját, a Szent Bibliát betűnként s szavanként
                        ujjukkal kiszedegetik s egybeállítják. Így kell összeszedegetni a téglákat,
                        a köveket is, s ha egy deák ezt meg tudta tenni, hogyne tudná ő, csak ereje
                        és segítsége legyen az asszonyok felől...</p>
					<p>Dávid is templomot akart építeni, s íme nem ő építette meg a Sion örök
                        templomát, hanem Salamon, az ő fia... Ah, volna bár neki fia, de ki fog az ő
                        nyomába hágni, s ki fogja befejezni, amit ő kezdett.</p>
					<p>Most hirtelen vér hullámzott fel az agyáig s végig a testén.</p>
					<p>Azt olvasta a következő oldalon, a XI. Rész címe alatt: “Dávidnac paráznasága
                        s gyilkossága”.</p>
					<p>Mohón olvasni kezdte.</p>
					<p>Mikor odaért, hogy:</p>
					<p>Történéc pedig estvénec ideje előtt, mikoron felkölt volna Dávid az ágyából
                        és a királyi palota előtt az folyosón sétálna, láta egy asszonyi állatot a
                        folyosóról: ki magát mossa vala és az asszonyi állat igen szép tekintető
                        vala.</p>
					<p>Szemét vér öntötte el, s fejét hátraejtette. Íme Dávidnak, az Isten
                        szentjének is... Ah, de csodálatos az ember élete, hogy ennek kell lenni.
                        Hiszen Dávidnak két felesége is volt... És mégis...</p>
					<p>Újra tovább olvasott.</p>
					<p>És elküldte az Dávid és megtudakozéc az asszonyi állat felől és monda egy
                        ember: nemde nem ez-é a Bethsabe az Eliámnac leánya, az Uriás Hitteus
                        felesége? Ackor követeket külde az Dávid és elhozatá őket; ki béméne ő
                        hozzája és vétkezéc az asszonnyal...</p>
					<p>A bibliát újra leejtette. A vére úgy zsibongott a testében, mintha
                        meggyújtják a tüzet, s forróra pezsdül a víz a fazék belsejében.</p>
					<p>Milyen bölcs volt az a Dávid, Istennek e kiválasztott nagy fejedelme. Nem
                        teketóriázott; amint vére szólt, jóllakatta, s nem
                        engedte, hogy fenekedjék s harcoljon vele. Bezzeg ő mint a láncos kutyát
                        őrzi annyi számtalan év óta. Ecsed óta, Kolozsvár óta, Szeben óta, s engedi,
                        hogy mardossa a belsejét. Még Uriást sem kell csatába küldeni - elmén az
                        magától, név, szó, Bámfi, pictus masculus: ez a nő csak neki tűz, csillag,
                        élet. S mindenki torkig ihatja magát a drága malváziai italból, de ő
                        megkóstolni soha nem fogja...</p>
					<p>Becsukta a bibliát, s letette az ágy mellett az asztalra s elfújta a
                        gyertyát, amely vastag volt, mint egy asszonyi kar s fehér, mint Báthory
                        Anna bőre. Még a sötétben is látja ezt a hosszú s nagy fehérséget, s magában
                        azt mondta: Még a gyertyaszál is véremet égeti.</p>
					<p>Visszagondolt napjaira: Óh, hiszen ő is eleget csavargott a világban
                        bujdosásban s hadakban, s ha vére akarta, sohasem törődött a holnappal, ha
                        virágot látott, leszakasztotta, bizony leszakasztá, s többet semmi baja nem
                        volt. De ez most igen, ez megveszítette, s nem tudja, mi lesz ebből.</p>
					<p>Csak azt suttogta gondolatában:</p>
					<p>- Lesz-e valaha gyerekünk, Anna?</p>
				</div>
				<div type="chapter">
					<head> [IV]</head>
					<p>Bementek a házba.</p>
					<p>A fejedelem ment elöl, s lehajtott fővel, mert az alacsony ajtón alig fért
                        be. A szoba sötétes volt, mert a parányi ablakokon lanterna volt, amelyen
                        alig szűrődött át valami a kint ragyogó s fényes napsütésből.</p>
					<p>- Üjj le ecsém s nagyságos uram - mondta a házigazda -, ha tudsz há.</p>
					<p>A fejedelem körülnézett s megörvendett.</p>
					<p>A ház éppen olyan volt, mint a Lázár Andrásé, nevelőapjáé, akinél azonban
                        nemigen volt még neki helye bent ebben az első szobában, inkább csak a
                        szurdikban ott hátul, s el is határozta, hogy megnézi azt is, mielőtt
                        elmenne innen.</p>
					<p>Ezek a székely nemesi házak mind nagyon egyformák voltak. Itt a nagy
                        cserepes, a kandallókályha, amely a szoba belső sarkában állott. Ebbe
                        kellett neki tüzet rakni olyan hajnal előtti időben, mikor még az öreg úr
                        ott hevert a lócán. Csak ő maga szokott itt bent hálni. Druzsina nénő kint
                        hált a küsebbik szobában a lányaival. Az öreg úr azonban idebent a
                        vörösfenyőfa deszkalócán, amely félig be volt építve a cserepes padkájába.
                        Erre volt vetve az ágy. Pokrócokból s egy kemény párna a feje alatt, de
                        legjobban szeretett az öreg úr mindig csak a régi subájával takarózni. Abban
                        az időben még puritánabbak voltak az emberek s nem kellett nekik olyan
                        kényes ágyiruha, mint a mai fiatalabbaknak.</p>
					<p>Mióta Segesvárról eljött, itt a székely határokon már csak egy-egy nemesi ház
                        volt a világ dísze. Nagy ház volt ez is, roppant magas zsendelyes tetejével
                        úgy állott az igen alacsony falakon, mint valami kolostor.</p>
					<p>- Mindent tudok, ecsém, mindent szerelmes eggyem, ejnyehát tedd le az
                        mentédet, nem egy ugrás Kalazsvár, be jó, hogy eljüttél - szólt a házigazda,
                        s maga is fogott egy maga faragta deszkaszéket, s leült a fejedelemmel
                        szemben, aki a lóca közepére telepedett.</p>
					<p>- Meg akartalak keresni, Ábelem - mondta Bethlen -, ha már ezen járok.</p>
					<p>- Hát münk itt vagyunk a szegénységben, csak az az egy örömünk vagyon, hogy
                        neked Isten megadta - szólt dörmögő s rekedtes hangján a gazda, s most már
                        véglegesen szembe ült a vendégével, s úgy ültek, mintha fonalat
                        gombolyítanának, amikor két embernek nagyon szembe kell egymással
                        helyezkedni, hogy egyik tartsa a pászmát, s a másik gombolyítsa.</p>
					<p>- Mer tudunk ám mindent. Nagy dicsőség és nagy öröm az a mi szívünknek, hogy
                        Isten neked így megadta.</p>
					<p>- Megadta nekem - mondta Bethlen mosolyogva.</p>
					<p>- Nagyon megadta. Gondoltuk-e volna, mikor együtt bujdosánk.</p>
					<p>- Bizony úgy.</p>
					<p>- No iszeng akkor is gondolók, ugye szerelmesem. Emlékszel-e Tömösvárára?</p>
					<p>- Az régen volt, s akkor más volt.</p>
					<p>- De hol ez az asszony, hogy még nem hozza.</p>
					<p>A gazda felállott s kiszólt az ajtón.</p>
					<p>- Kisó, Kisóóó... Hozzadsza, fiam, a kis borocskát.</p>
					<p>Avval visszajött.</p>
					<p>- S hát hogy s mint, Gábriel?</p>
					<p>- Csak csak.</p>
					<p>- Ugyanúgyaó.</p>
					<p>Hallgattak. Feltolult előttük a régi múlt minden emléke, s megpárázott a
                        szemük.</p>
					<p>- Én is megházasodék - mondta a gazda -, elvettem feleségül Mózes Áronnak
                        leányát, Küsannát. Azóta itt törődünk s emésztődünk. Ez a ház is az öreg
                        Mózes uramé volt. Mindig gondoltam, hogy mán kéne rakatni újat, mert ez
                        mihamar a fejünkre suvad, de még bírja.</p>
					<p>A fejedelem körülnézett s látta, hogy két erős, faragatlan faoszloppal van
                        megtámasztva a mennyezet.</p>
					<p>Most egy fiatal lány jött be, s hozott egy ónkannában bort s mellette két
                        ónpoharat.</p>
					<p>- Jó jányom, anyád hol?</p>
					<p>- Mingyán - mondta a lányka, s el kiszalad. A fejedelem utána pillantott. Oly
                        üde volt, mint egy erdei madár, és olyan félénk. Úgy menekült, mintha rögtön
                        megfogják és kalitkába dugják, ha nem vigyáz.</p>
					<p>- Magadé?</p>
					<p>- Negyedik jány, és fiúgyerek semmi.</p>
					<p>- Majd lesz.</p>
					<p>- Ügön, ügön.</p>
					<p>- Könyveid megvannak-e még? - kérdezte Bethlen.</p>
					<p>- Ami el nem suvadt. - Odamutatott a sarokba, ahol polc formán fel volt rakva
                        néhány vastag s öreg bőrös könyv. - Nem is szeretem, ha ebbe a házba
                        bejönnek, ez az én barlangom, mint a medvéé.</p>
					<p>Valaha mindig könyvön ült, s ha hozzájutott, bármilyen nyelvű is volt, akár
                        deák, akár görög, csak ő volt az első, aki rátette a kezét. Mikor egy
                        káptalanba fészkeltek valamikor, Ábelnek az volt az első, hogy megpakolta
                        magát könyvvel. Nem kereste soha az aranyat vagy drágaságot, neki ez volt a
                        legdrágább. Még a cirillus betűkkel írott könyvekben is habzsolt, s öreg
                        szakállú papokkal ült aztán együtt, hogy megtanulja olvasásukat.</p>
					<p>- Te Ábel, te. Ha eljönnél hozzánk Fejérvárába, mikor majd meglesz a
                        bibliotéka, akkor ott neked jó dolgod lehetne.</p>
					<p>A gazda legyintett.</p>
					<p>- Hagyjál engem, gyermekem, már én soha örökké ki nem mozdulok, ha nem
                        muszáj.</p>
					<p>- Megvan-e még a kardod?</p>
					<p>- Kard s fegyver kell, de jobb, ha csak ott fent rozsdásodik a gerendán.</p>
					<p>Hallgattak. Minden szó után nagyokat hallgattak, s itták a híves gyenge
                        bort.</p>
					<p>- Magad termése?</p>
					<p>- Az.</p>
					<p>- Jó.</p>
					<p>- Itt nekünk jó, de tik bizonnyal jobbakat isztok.</p>
					<p>- Ahogy jön.</p>
					<p>- S hát odaát mi van?</p>
					<p>- Nehéz idők... Nagyon szabogatnak bennünket. Dóczy uram két kővárat azóta
                        elcsalt.</p>
					<p>- Mely Dóczy?</p>
					<p>- A szatmári. Szatmári kapitány, Dóczy András.</p>
					<p>- S mely várakat?</p>
					<p>- Munkács már átállott s most Kővár, Huszt is soron van.</p>
					<p>- Híre vót, hogy háború lesz.</p>
					<p>- Bizony úgy vót. De az Isten megcsendesítette őket. Kivette a kezökből a
                        kardot.</p>
					<p>- S feleséged?</p>
					<p>- Megvan szegény.</p>
					<p>- S a gyermekecskék?</p>
					<p>- Azok elmentek.</p>
					<p>- Semmi sincs?</p>
					<p>- Semmi.</p>
					<p>Újra hallgattak.</p>
					<p>- Isten könyörül.</p>
					<p>Ezeknek a házaknak a levegője telepedett rájuk. Csak ültek csendesen,
                        meggörbedve. Ezekben a hajlékokban mindig csak a nagy gond és a szűk öröm
                        nyomja az embereket. Kintről behallatszott a vitézek távoli kurjantása, akik
                        az udvaron telepedtek meg.</p>
					<p>- Boldog vagy-é, Gábor?</p>
					<p>Bethlen elgondolkodott.</p>
					<p>- A boldogság olyan madár, hogy a kis fészekben hamarébb megpihen... Ott,
                        ahol én vagyok, nem ül meg, mert a kívánság egyre nő... Majd boldog leszek,
                        ha mit várok s gondolok, meglészen... De Ábel, az nagy és nehéz... Az én
                        boldogságom, ha enyém a munka és másé az öröm...</p>
					<p>- Van jó reménységed?</p>
					<p>- Nehezen.</p>
					<p>Sóhajtott.</p>
					<p>- Legtöbbször úgy vagyok, beleszédülök, és mintha beteg volnék, a hátamba
                        hideg borzongatás... Sokszor csak úgy ülök és nézek magam elé... Oly
                        ijedtségek vannak néha bennem, mintha veszteni vinnének. Nagy kockán forog
                        életem.</p>
					<p>- Nagy sorsot vállaltál. Gondolj magadra, Isten gondol rád.</p>
					<p>- Az emberek nem akarják. Nem látnak és nem tudnak semmit. Csak élni akarnak,
                        vidáman és habzsolva. De nem bánják az országot... Magamba vagyok, Ábel...
                        Még olyanom sincs, akivel jól kibeszélhetném magam.</p>
					<p>Ábel maga elé nézett.</p>
					<p>- Aki gondolkozik, annak nincs. A gondolatot nem lehet megosztani. Csak annak
                        van, aki fecseg. Az osztja a kedvét, s veszi a másét.</p>
					<p>- Mily ritka az olyan ember, akivel lelket cserélni lehet.</p>
					<p>- Gábor... Károlyi Zsuzsannában bíztál...</p>
					<p>Bethlen elhallgatott. Igen, arról sokat beszélt utóbb is, mikor Ábellel
                        együtt volt... Három éve?... Azóta!...</p>
					<p>- Szomorú ember vagyok, Ábel.</p>
					<p>Ittak egy korty bort.</p>
					<p>- Zsuzsanna derék ember, nagy lélek. Olyat, mint ő, asszonyban nem ismerek...
                        De beteg, vagy mint... A lelke beteg... Nem való neki az ország gondja...
                        Nem akarja, s nem érzi... Hej Ábel, úgy be vagyok zárva, mint a békatekenő,
                        kés hegyivel kell kifeszíteni. Nagyon megtanultam hallgatni, mióta rám
                        szakadt a világ.</p>
					<p>- Aki hallgat, erős.</p>
					<p>- Hogy nem találhattam meg magamét. Nagyon elszakadtunk mi lélekben, Ábel,
                        vele.</p>
					<p>- Baj.</p>
					<p>- Már te vagy egyetlen, aki előtt szívem úgy ki tudom nyitni, mint a
                        zsoltároskönyvet, és nem szégyellem, hogy fennhangon énekelem bánatomat.</p>
					<p>- Új gyerek nem jön?</p>
					<p>- Nem. Beteg. Mikor az utolsó született, valami lett vele. Elvérzett. Azóta
                        nincs foganatja. Tán ez a baj. S azok el... Üresek vagyunk, mint a szedett
                        fa... És nincs több tavasz... Nincs új virágzás, nem lesz több
                        gyümölcs...</p>
					<p>Könyökét az asztalra tette, s fejét tenyerébe nyugtatta. Iszonyú fáradtság
                        volt benne. Ezzel az emberrel tudott mindig legjobban elbeszélgetni. Volt
                        valami ennek a lelkében, ami őt mindig megnyugtatta s már most is oly
                        melegséget érzett iránta, hogy a szíve nyilogatott, mint régen. Oly derék s
                        jó ember volt, s olyan, akinek el lehetett mondani a legtitkosabb
                        gondolatokat, soha tovább nem mondott egy szót is. Olyan volt mint a kripta
                        vagy Midás nádasa. S most valami úgy vonta s kényszerítette, hogy bajait
                        elsorolja, mintha szüksége lett volna a lelkének, hogy mindent kiöntsön
                        belőle, hogy a bajait megmutassa. Mert most úgy meg volt roskadva ott bent,
                        hogy könnyítenie kell magán, s azt meg nem teheti ott, ahol él s azokkal,
                        akik közt van. Kinek mondjon el valamit abból, ami lelkét emészti? Péchynek,
                        vagy a többi nagy s fő államhivatalnokoknak, akik előtt neki csak keménynek
                        s erősnek kell lennie, de soha gyengének, ügyefogyottnak vagy
                        bánatosnak.</p>
					<p>- Báthory Gábor Bátorban fekszik mint halott, eltemetetlenül.</p>
					<p>Soká hallgattak. Akkor újra szólott.</p>
					<p>- Majd elmondom neked, mindent elmondok.</p>
					<p>Ittak egy kortyot.</p>
					<p>- Ábel, Ábel, nagyon magános ember vagyok.</p>
					<p>- Mindenki magános, aki él.</p>
					<p>- Te is?</p>
					<p>- Mindenki, mert az emberi lélek arra van, hogy magában s gondolatokban
                        emésztődjék.</p>
					<p>- Neked is van gondod?</p>
					<p>- Van, s nem az a gond, hogy kenyérszűkit látunk, hogy a föld nem terem, s ha
                        terem, mire kimegyünk a határba aratni, már le is van dibolva. Azt még lehet
                        pótolni, ha mással nem, szükséggel s koplalással. Az a gond Gábor,
                        hogy...</p>
					<p>Most benyitották az ajtót, s bejött az Ábel felesége.</p>
					<p>Először csak annyi látszott meg belőle, hogy rendkívül vastag. Olyan volt,
                        mintha terhes lett volna, de ahogy kezet fogott s leült mellettük, akkor
                        látszott, hogy ezen a formátlan nagy testen egy gyermekesen fiatal e együgyű
                        arcocska volt. Csak orra volt nagyobb a kelleténél, de a szemei olyanok
                        voltak, mint az ibolya.</p>
					<p>Kicsit szótlanul ültek, s Bethlen nézte az asszonyt, aki háttal volt a kevés
                        világosságnak is, s zavarban volt, nem tudott mit mondani.</p>
					<p>- Megterem-é itt a kender? - kérdezte Bethlen - asszonyám?</p>
					<p>- Kender? Megterem, kegyelmes uram, teremni terem, de mink nem vetjük.</p>
					<p>- Mér?</p>
					<p>- Sok vele a dolog, s ilyen gazda mellett, kegyelmes uram. Mindent csak
                        magamnak. Nyűni s áztatni, törni, az nem asszonynak gondja, s nincs gazda a
                        háznál.</p>
					<p>Bethlen nem akart szólani. Nem illett, hogy barátjának pártjára kelljen, nem
                        illett, hogy ellene szóljon.</p>
					<p>- Van tán ember, jobbágy.</p>
					<p>- Mind gonosz s haszontalan olá. Csak lustaság s heverés. S nincs, aki
                        szétüssön köztük.</p>
					<p>Most hirtelen letörülte könnyeit, s felfigyelt az asszony. Kint valami
                        hangosabb kiáltást hallott, s az nyugtalanná tette.</p>
					<p>- Könyvbül nem lehet élni - mondta még az asszony. - Bezzeg, ha olyan ember
                        volna őkelme, amék kimegy a határba, s utánanéz a dolgának. De csak ül s ül,
                        vakra bogarássza magát a betűkben.</p>
					<p>Kínos kis csönd volt.</p>
					<p>- Hát igen - csattant fel az asszony -, másnak olyan ura van, amék kimegy s
                        kardot köt s elmegy, s mégis virágzik a vagyona. Mert avval semmire se lehet
                        menni, hogy valaki csak itt hever a kuckón, s mit se lendít. Ugyan adjon
                        ennek az én emberemnek valami dolgot, nagyságos uram, hadd mozdítsa ki már
                        egyszer ebből a szurdikból, kegyelmes uram.</p>
					<p>Ebben a pillanatban felállt. Már nem bírta tovább, mert félt, hogy odakint az
                        idegen vitézek valami kárt tesznek, s gyorsan elment.</p>
					<p>A két ember nagyot hallgatott.</p>
					<p>- Az asszonynak mindnek más kell. Mindnek az kell, ami nincs. Az feleségemnek
                        olyan férj kellene, aki otthon ül vele, s ki nem teszi lábát a házból, hanem
                        a felesége szoknyáján hever...</p>
					<p>- Mert te jövő-menő vagy s voltál mindenkor. Azért kerestél magadnak olyan
                        asszonyt, aki fészekben ül. Mert bizonnyal ő sem szeret kirepülni, nem
                        szereti a mozgást és a zavart.</p>
					<p>- Nem, nem, Ábel.</p>
					<p>- Én egy ilyen hótt ember vagyok, nekem meg olyan asszonyt kellett keresni,
                        amék egy kicsit megborzolja ezt a békességet.</p>
					<p>- Igen, úgy van.</p>
					<p>- Te gondoskodó ember voltál, Gábor. Embereidet is mindenkor jól elláttad,
                        fáradtál, hogy mindenkinek ételéről s italáról, hópénzéről gondoskodj.
                        Bizonnyal az asszonyt is rendben tartod s jól.</p>
					<p>- Igyekszem.</p>
					<p>- Akkor nincs jussa, hogy veled meg ne elégedjék.</p>
					<p>- Nem tudom, hogy van, Ábel. Mindent igyekszek megtenni, amiről csak érzem,
                        hogy neki szüksége van rá, s mégis boldogtalan, s engem is boldogtalanság
                        kenyerével etet.</p>
					<p>- Nagyobb dolgokra rendelt téged Isten, mint hogy egy asszony kedvéért engedd
                        elrontani életed. Rád az egész ország sóvárogva néz, s ha Isten erre adott,
                        nem szabad elvesztegetni hiábavaló gondban.</p>
					<p>Bethlen átnyúlt, s megfogta az Ábel vállát.</p>
					<p>- Köszönöm neked, barátom.</p>
					<p>- Nagyon szépen s jól mennek a dolgok a maguk rendiben. Itt ebben a távoli
                        vidékben is minden embernek öröme van, s boldog reménye, hogy ezután
                        csendben és békességben adatik élniök... Hát ez a fő... Megnyugodhatsz
                        Bethlen Gábor, az Isten veled van. S ez nagy dolog.</p>
					<p>- Mit ér, ha az asszony ezt soha, soha meg nem fogja érteni és érezni...</p>
					<p>- Az asszony. Az asszonyt nem arra adta Isten, hogy az embert megértse, hanem
                        arra, hogy az embert boldoggá tegye... Ha szeret s szereted ugye?</p>
					<p>- Tisztelem, Ábel.</p>
					<p>- Akkor nincs semmi baj.</p>
					<p>Bethlen most hátravetette magát, s felemelte a két karját. Nagyot s mélyet
                        sóhajtott.</p>
					<p>- Nehéz az élet.</p>
					<p>Aztán így folytatta:</p>
					<p>- Hogy kerültem én most ide?... Csak megyek s megyek... Otthon van dolgom, s
                        el kellett mennem messzire... Igaz, jó, hogy megyek s megyek, mert látnom
                        kell a magam szemeivel ezt a szegény, megtört s megnyomorodott országot.
                        Amerre járok, mindenütt csak ennek az építésével foglalkozom, de egyre
                        messzebb megyek el hazulról, s mind messzebb, és félek a perctől, hogy újra
                        csak haza kell menni... jaj Ábel, akármilyen erős is az ember, egyet nem bír
                        el örökké: az asszonyt.</p>
					<p>Ábel erősen s hosszan nézte a régi barátot, aki itt van most az ő kicsi
                        házában.</p>
					<p>- Gábor.</p>
					<p>Hosszú csönd után szólt Bethlen.</p>
					<p>- Mit mondasz, Ábel?</p>
					<p>- Máskor is érezted ezt az idegenséget és menekülést?... Máskor is futottál
                        már így előle?</p>
					<p>- Máskor is... Mindig megkönnyebbülés volt, hogy el kellett futnom, szaladnom
                        hazulról... De így soha.</p>
					<p>- Most nagyon?</p>
					<p>- Nagyon, nagyon. Iszonyúan nagyon.</p>
					<p>Ábel hallgatva nézte, csak nézte. Sokáig nézte a kevés, a gyenge világosságon
                        a Bethlen viaszszínű arcát. A fekete szakáll még sápadtabbá tette.</p>
					<p>- Gábor, kedves Gáborom.</p>
					<p>- Szólj.</p>
					<p>- Gábor... Nincs egy másik asszony a te szívedben?</p>
					<p>Bethlen elsápadt. Még holtabb lett.</p>
					<p>Sokára mondta.</p>
					<p>- Nem tudom.</p>
					<p>Ábel újra hallgatott.</p>
					<p>- Tudod.</p>
					<p>- Tudom... Tudom, s igazad van...</p>
					<p>- Igazam van, Gábor... Keresztneve...</p>
					<p>Bethlen újra hallgatott.</p>
					<p>- Anna.</p>
					<p>Ábel maga elé nézett.</p>
					<p>- Méltó?</p>
					<p>- Nem.</p>
					<p>- Nem?</p>
					<p>- Nem, nem... Egy utolsó s becstelen dög. Egy némber, aki, s az a baj, nem
                        párnak s nem embernek való... Szép... nagyon szép. Túlságosan szép... Jó
                        teremtés... Jóság van benne. Eszes és derék lélek, de a sors úgy intézte
                        sorát, hogy mindenkié volt... no... Kimondtam, egy utolsó, becstelen
                        lotyó... S feleségem egy szent és nagyszívű Isten angyala. Egy napon
                        említeni se lehet a kettőt...</p>
					<p>- De Gábor, ha ez az Isten angyala megköti a lelkedet, akkor hogy angyala az
                        Istennek. S a másik?</p>
					<p>- Ó, ha úgy fordult volna, hogy annak idején avval hozott volna össze az ég,
                        akkor most minden másmint lenne... Mert gondolom én, hogy nagy család s nagy
                        neveltetés: ez volna méltó a fejedelemasszonyi munkára: de, ha nem lehet s
                        nem lehet... Itt mindennek vége, s ebből semmi sem lehet... Egész világ
                        ujjal mutatna rám, ha ezt a szentet, aki nagyszerű ember s oly kiváló
                        elméjű, hogy egyetlen ebben a rettentő világban, akitől félek, mert
                        keresztüllát rajtam... Ezt az asszonyt el nem cserélhetem azért, akiről majd
                        Erdély, s az egész világ tudja ki s milyen utolsó...</p>
					<p>- Gábris húga?</p>
					<p>- Igen...</p>
					<p>Hallgattak.</p>
					<p>- Hol láttad?</p>
					<p>- Ez egy titkos nagy dolog... Mikor fiatal házas koromban Ecseden jártam, ő
                        még akkor nagyon fiatal volt, s én már nagyon öreg... Olyan volt mint a
                        frissen bimbózó liliomszál a nagyúri kertekben épült forrás mellett a Diana
                        kőforma előtt... Fel sem mertem emelni szememet reá, mert az egész vérem s
                        lelkem égett és lángolt, ha megláttam... Talán azért is voltam oly szerelmes
                        és elvakult bátyjával, Gábrissal szemben. Mert az voltam. Mert azért tettem
                        éjt s napot eggyé s azért csináltam emberfeletti munkát, hogy ezt behozzam
                        Erdélybe. Kiszorítottam az öreg Zsigmond fejedelmet s halálra keserítettem.
                        Mikor meghalt Szerencsen, éreztem is a lelkiismeret furdalását, s azután
                        soká még... Mert lásd, ha Anna nincs, én állhattam volna a jó fejedelem
                        mellé, s ha az befogad, mert szeretett s kancellárjává akart, de nem mentem,
                        mert meg voltam babonázva... Mondd, hogy tegyem jóvá, amiket vétettem
                        nemzetem ellen?... Ha be nem hozom ez gonosz, istentelen és vad Gábort,
                        akkor Erdélyt megkímélem minden szenvedéstől, amiket ez cselekedett.
                        Felforgatta az egész országot, összeharagított bennünket törökkel, némettel
                        s nem lehetett jóra vezetni... De nem bírtam véremmel... Bűnös voltam, Annát
                        akartam hozzám közelebb, s azért hirdettem, hogy a Báthoryaknak van egyedül
                        jussa Erdélyre, mert a vérem Annát akarta... Magam se tudtam, Ábel, de még
                        azt is mondhatom, hogy e percig ilyen tisztán nem is láttam a dolgokat... Ha
                        én akkor, a jó, kedves, puha Zsigmond fejedelem mellett kancellár vagyok,
                        akkor már abban az időben átvehettem volna Erdélyt mindenestül, úgy ahogy
                        volt... S ha ő békességben s öregségében ezt a néhány évet átéli, én akkor
                        játszva s szeretetben vehettem volna át Erdély kormányát... Ez az egész
                        elmúlt sok év, minden bűnével s rettenetességével, az én lelkemet nyomja...
                        Engem megvesztett s megvesztegetett annak az ifjúnak s családjának sok és
                        nagyszerű tulajdonsága. Én bennük az Istennek valami különös és csodálatos
                        kiválasztottságát láttam csak, s mit tehettem vérem ellen...</p>
					<p>- És azalatt volt-e Annával közöd?</p>
					<p>- Nem, nem, semmi... Hiszen én szeretem, szólván, imádom feleségemet, s szép
                        gyermekeim voltanak tőle. Mást se tettem, egyebet se csináltam, csak
                        kerültem, de ha hírét hallottam is, már elég volt, hogy megvesszen a
                        szívem... De nem láttam, s nem akartam soha is látni, s fülemet bedugtam,
                        hogy ne is halljam... Arra kitört a végső veszedelem. Gábris elvesztette
                        minden eszét. Ivásban s latorkodásban töltek napjai, pedig ma is állom s
                        vallom, hogy nála nagyobb szívű fejedelem sohasem ült Erdély székében. Mi
                        vagyok én hozzá képest. Mikor őt hallottam s hallgattam, ahogy részegen s
                        mámorban nagy országos terveket csinált, szédültem attól a nagyságtól és
                        repülő gondolatoktól, amikkel ő engem megbámított... Mindegy: el kellett
                        vesznie, mert az Isten elvette az eszét... S csak akkor láttam, mikor
                        fegyveresekkel akart rám törni, s ha megfog, kímélet s irgalom nélkül
                        felnégyeltet: akkor láttam, hogy ez nem egy nagy próféta, hanem egy fenevad,
                        aki rá van szabadítva erre az országra... Menekültem, s most már kezembe
                        adta az Isten... Mondom neked, hogy orcapirulással kellett a szultán
                        zsámolyánál térdepelnem, hazugon, de mindent tettem, hogy megmentsem tőle a
                        hazát... Meg is lett... S mikor bűnös lelkét cimboráinak kardja alatt
                        kiokádta, csak akkor ébredtem fel, s szállott rám az irgalom. Mert szántam
                        szegény nyomorultat, s szántam az Isten ilyen csodálatos teremtését... De
                        valami nagy és szent elhatározás volt bennem, s itt van ma is, hogy mindent
                        jóvá kell tennem, amit ő vétett az én hibámból...</p>
					<p>- Ne aggaszd magadat, Gábor, nem vagy isten, előre nem láthattad, s te csak
                        jót akartál.</p>
					<p>- Nem, Ábel, nem akartam jót... Az Isten, vagy az ördög, megölte bennem a
                        jóságot: rosszat akartam. Azt akartam, hogy jöjjön Báthory, hogy az Annája
                        közel legyen...</p>
					<p>- De megvédted magad.</p>
					<p>- Mit ér: úgy látom, az én sorsom az, verekedni magammal, de bírom-e
                        tovább?... Hiszen ha az asszony, az én szent asszonyom olyan volna, hogy
                        segítségemre tudna lenni... De inkább belehajszol... Most mikor hazulról
                        elrohantam, mert úgy menekültem el szökve s boldogtalanul, nekem otthon
                        Szebenben nagy dolgaim voltak, s mindent otthagytam cserben, s lóhátra
                        vetettem magam, s nem is tudtam, hogy hova megyek: egyenesen a legrövidebb
                        úton Ágotára mentem. Hozzá, Báthory Annához.</p>
					<p>- Mondjad, Gábor, mondjad, s könnyebbülj meg, barátom.</p>
					<p>Bethlen könnycseppet törölt a szeméből, csak nehezen tudta magát
                        visszatartani, hogy le ne boruljon barátja vállára vagy a földre, hogy
                        fejével verje a földet penitenciájának ebben a szörnyű rohamában. De erőt
                        vett magán, s halkan, dörmögő hangján tovább beszélt.</p>
					<p>Ábel bólintott.</p>
					<p>- Elolvastam Segesvárott a bibliában Dávid király esetét Bethsabéval. Dávid
                        az Isten szentje volt, s megkívánta az asszonyt, akit véletlen látott, ahogy
                        fürdött, behozatta, s vele hált. Így mondja a biblia. Úgy látszik: ez az
                        Isten egyenes parancsa. Így kell egyszerűen s természetesen felfogni az élet
                        dolgát. Aztán Uriás Hitteust elküldötte a csatába s levágatta... S gyermeke
                        lett Bethsabétól...</p>
					<p>- Bethsabé tiszta asszony volt, s Uriás tiszta férfi... A te dolgod sokkal
                        egyszerűbb és sokkal veszedelmesebb.</p>
					<p>- Mondd: tehetem őt fejedelemasszonnyá Erdélyben?</p>
					<p>- Nem.</p>
					<p>- Nem...</p>
					<p>- Téged az Isten nagyobb dolgokra rendelt, Gábor, mint hogy magad dolga első
                        legyen neked. Téged az Isten nagy megpróbáltatásokra szánt.</p>
					<p>- Bírom-é?</p>
					<p>- Muszáj, Gábor.</p>
					<p>- S feleségemmel?</p>
					<p>- Feleségeddel, Gábor?... Tagadd.</p>
					<p>- Mit tagadjak?</p>
					<p>- Egyet jegyezz meg magadnak: az asszonynak soha megmondani
                            nem szabad... Bármi történjék is, hiszen az Isten, még nem tudjuk,
                        mit szánt neked: bármi történjék is Gábor, egyre mindig vigyázz: soha
                        feleséged előtt be ne valld s meg ne mondd, még ha rajtakap is a
                        bűntetten.</p>
					<p>Bethlen elgondolkozott.</p>
					<p>- Egy-egy - szólt Ábel -, s másik az Isten akarata.</p>
					<p>Soká hallgattak s ittak egy pohárral.</p>
					<p>- Köszönöm neked, Ábel. Megerősítettél. De ki szabadít meg?...</p>
					<p>Ezután némán ültek, mindketten gondolataikba merülve.</p>
					<p>Bethlen arra gondolt, hogy Ábelnek igaza van, praktikum ez már. Csak
                        végrehajtani kell. Ha ő annyi ideig el tudott maradni attól a nőszemélytől,
                        pedig most látja, hogy ha kezébe került volna, úgy megbolondította volna,
                        mint most. Mert valami különös van benne, ami reá kétségtelenül hat, amitől
                        nem tud szabadulni. Valami ördögi kísértés és kívánat, amivel a maga erején
                        nem tud megbirkózni. Most egyszerre egészen hidegnek érezte magát vele
                        szemben. Idegennek s könyörtelennek. Hatott rá az, hogy Ábel, akinek
                        ítéletében mindenkor megbízott, olyan habozás nélkül tudta azt mondani, hogy
                        nem teheti asszonyává. Valóban nem. Valami mássá. Azt pedig nem akarja, mert
                        az csak test, s neki nincs szüksége testre. Ha akarná, volna elég. Látta
                        Báthorynál, hogy az úrasszonyok milyen könnyen adják magukat birtokért s
                        várért. Ha akarná, ő is szerezhetne magának annyi nőt, amennyi csak kell,
                        hiszen lerázni csak úgy tudja őket magáról, ha bottal ver közéjük, a
                        ridegségnek s ellenséges érzésnek botjával. Ah, ezt is megérezte már Károlyi
                        Zsuzsanna, mikor azt mondta, hogy Kamuthyt nem azért fogadta-e barátságába,
                        bár Báthorynak volt csatlósa, mert feleségét adta. Adta volna, ha kellene,
                        de nem kell. Sem Kamuthyné, sem Bölönyiné, sem Petkyné, aki úgy jár utána,
                        mintha meg volna őrülve. Mind hidegen hagyja. Neki sohase kellett a vére
                        szerint a feleségén kívül semmi nő, s nem engedi s sohasem engedte, hogy
                        valami asszonyi állat kitérítse az útjából. Ha fiatalon nem
                        győzedelmeskedett rajta az ördögnek semmi leánya, most, mikor érett s
                        meghiggadott, most nem fogja már elveszteni fejét... Ez az Anna, az más...
                        De lám, ennek is vége van.</p>
					<p>Boldogan sóhajtott fel. Ilyen megkönnyebbült pillanata nem volt, mióta
                        Szentágotáról eljött.</p>
					<p>Ebben a percben az Ábel felesége nagy zajjal nyitotta fel az ajtót, s rájuk
                        riadt.</p>
					<p>- Nagyságos uram, kegyelmes fejedelem - mondta lélekszakadtan -, követek
                        jöttek nagyságodhoz.</p>
					<p>- Honnan?</p>
					<p>- Azt meg nem mondom kegyelmednek.</p>
					<p>- Jöjjön be Mikó Ferenc... Asszonyám, van egy veres ember a lovasok között,
                        Mikó Ferenc nevű, kérem, küldje be.</p>
					<p>- Kűdöm, nagyságos uram, kűdöm - s az asszony újra elment.</p>
					<p>Bethlen fejcsóválva mondta.</p>
					<p>- Még a bujdosásban is utolérnek.</p>
					<p>Nemsokára bejött Mikó Ferenc.</p>
					<p>Alázatosan jelentem, hogy két lovas jött Szebenből s levelet hoztak
                        Magyarországról.</p>
					<p>- Vedd el a levelet, s hozd bé.</p>
					<p>- Nem adják, csak nagyságod kezibe.</p>
					<p>- Jöjjön be.</p>
					<p>Nemsokára bent volt egy zömök, tagbaszakadt ember. Konok s merev
                        tekintetű.</p>
					<p>- Ki vagy?</p>
					<p>- Engem Thurzó Szaniszló uram őnagysága küldött - mondja az ember -, hogy
                        levelit nagyságodnak megadnám.</p>
					<p>- Add ide.</p>
					<p>Az ember előkereste iszákjából a levelet s átadta.</p>
					<p>- Mehetsz. El ne menj, mert választot adok reája.</p>
					<p>Mikor az ember kiment, felszakította a pecsétet. Az ablakhoz lépett s
                        elolvasta. A levél rövid volt, hamar elolvasta, s akkor nagy felindulással
                        kezdett járkálni.</p>
					<p>- Thurzó Szaniszló uram arról tudósít, hogy Forgách uram helyébe a pápa a
                        túróci vaddisznót nevezte ki esztergomi érsekké.</p>
					<p>Rendkívül fel volt izgatva s tovább járkált.</p>
					<p>- Háború lesz - mondta aztán.</p>
					<p>- Háború?</p>
					<p>- Azt el nem lehet kerülni... A túróci vaddisznó ki fogja túrni a háborút...
                        Addig meg nem nyugszik... Kiváltképp, hogy azt is írja Thurzó uram, hogy
                        Mathias király nagybeteg, minden percben halálát várják, s már stiriai
                        Ferdinandus herceget behozatták Bécsbe.</p>
					<p>Mindketten szinte megremegtek.</p>
					<p>- Ez a két dühös eb kell csak az országra, s akkor vége van a szent
                        békességnek - mondta Bethlen.</p>
					<p>- Lorettóban megesküdött Miksával, az unokatestvérével együtt, hogy ha
                        kormányra jutnak, soha protestánst meg nem tűrnek az országukban. Már
                        Stiriában meg is lött. Minden protestáns papot börtönbe fogatott, egyet is
                        szabadon nem engedett, s vagy meggyilkoltatta vagy kivetette az ország
                        határin. A nagy hegyek közt nincs többe semmi igazi isteni tisztelet, csak a
                        pápásoké. Ez vár mireánk is... Ó, szegények, kik szenvedtek az igazi
                        Istenért...</p>
					<p>Tovább hallgattak a kis házban. A nagy fedelű kis házban oly nagy gond
                        támadt, hogy szinte füstölgött az ablakon s a repedéseken; ez a füst mihamar
                        az egész országot gyászba fogja borítani.</p>
					<p>- Most csak az kellett, hogy ez az eb került légyen az esztergomi székbe, s
                        készen van a háború. S én még hat évig nem háborúskodhatok.</p>
					<p>- Mért hat évig?</p>
					<p>- Nincs egy lovam... Az egész országot kipusztították. Ötvenezer lovat kell
                        neveljek, hogy tízet elvihessek... Addig ezek béfalnak...</p>
					<p>- Itt nem tehetik, amit Stiriában - mondta Ábel. - Itt már az egész ország
                        elfogadta az új hitet s az új igazságot.</p>
					<p>- Annál nagyobb erővel és dühvel fogják magukat rávetni az igaz
                        keresztényekre - mondta Bethlen. - A vadásznak az az öröm, ha bő vad van a
                        vadas hegyekben, ott lehet vadászni... Én mindenesetre átadom Lippát a
                        töröknek.</p>
					<p>- Rettenetes...</p>
					<p>- Rettenetes, s szívem szakad, mégis meg kell tennem. Első dolgom lesz, mert
                        ha a koncért hadakozókat el akarom kábítani s meg akarom kezemhez
                        szelídíteni, jól kell lakatni... Lippa kapitánya ugyan rezonéroz és kész
                        fegyverrel megvédeni a várat, de mindegy, ha másmint nem lesz, fegyverrel
                        veszem bé, s átaladom... Mitévő legyek. Két váramat vagy hármat elraboltak
                        most tőlem a keresztények: egy negyedikért nem fogom az egész országot
                        kockára vetni... Barátom, köszönöm neked, hogy itt lehettem, s hogy te vagy.
                        Nagyon megtisztult a szívem, s úgy gondolom, visszakaptam erőmet s
                        nyugodalmamat.</p>
					<p>Mindjárt mozdult is, hogy megy.</p>
					<p>- Csak nem szaladsz-é? - kérdezte ijedten Ábel.</p>
					<p>- Menni kell.</p>
					<p>- Legalább egy éjszakát tölts itt.</p>
					<p>- Egy éjszakát?... Egy percem sincs tovább. Hív a pátria dolga.</p>
					<p>Mindjárt felkötötte kardját, aztán vállára vetette a prémes köpenyt.</p>
					<p>Mikor kilépett a házból, a háziasszony ijedten nézett rá.</p>
					<p>- Nagyságos uram.</p>
					<p>- Jó asszonyom, köszönöm éltig való szívességeteket.</p>
					<p>- Csak nem indul nagyságod?</p>
					<p>- Vaj igen.</p>
					<p>Intett az udvar hátuljában álló legényeknek, akik értették a mozdulatát. Úgy
                        voltak tartva s nevelve, hogy haladék nélkül minden percben lóra ülhessenek.
                        Kivezették a lovakat a kertből, ahol azok a fákhoz kötve abrakoltak, s
                        nyeregbe ültek.</p>
					<p>Az asszony a kezét tördelte.</p>
					<p>- Minden tyúkomat s bárányomat levágattam - mondta sírva.</p>
					<p>- Ne félj, asszonyám, gondoskodni fogok rólatok.</p>
					<p>- Ábel - szorította meg a barát kezét -, nem jönnél-e Fejérvárra?</p>
					<p>Ábel felnézett az égre, mintha az időjárást nézné.</p>
					<p>- Nem vagyok való oda, Gáborom. De ha szükséged van rám, hogy a szívedet
                        megkönnyítsd, mindenkor számíthatsz rám. Öreg, csontos lovam éjjel s nappal
                        készen áll, s lekocogok, amint parancsodat kapom.</p>
					<p>Megölelték egymást, akkor Bethlen felült a lóra, s gondterhelt szívvel
                        kilépett az udvarból.</p>
					<p>Mikor messze eltűntek a lovasok a völgy kanyarulatában, Ábel még mindig ott
                        állott a ház előtt.</p>
					<p>A felesége azonban ráripakodott.</p>
					<p>- No, isten gyávája, most mit kezdünk a sok döggel. Ilyen barátja vagyon és
                        ehene, meghalunk ehhel.</p>
				</div>
				<div type="chapter">
					<head> [V]</head>
					<p>Reggelinél ültek, s hallgattak.</p>
					<p>Bethlen vett a sonkából, sokáig komolyan nézte. Nem tudta, mért nem tetszik
                        neki. Nagyon fekete-vörös volt, s szálas, amint harapta, a fogaköze mind
                        tele lett vele.</p>
					<p>Zsuzsanna nem kérdezte az urát, tudta gondjait. Ő is hallgatott.</p>
					<p>- Valahol ettem én egy sonkát - mondta Bethlen, s ebben a pillanatban már
                        tudta, hogy hol, s teletömte a száját, hogy elhallgattassa önmagát. -
                        Kérdeztem a pácot, de nem mondták meg... Szászok, irigyek... Gondolom
                        Segesvárott volt, s aztán elfelejtettem... Az a sonka olyan volt, mintha nem
                        is sódar lett volna, hanem sült vagy főtt. Egészen gyenge, rózsaszínű s
                        omlós és semmit se szálas.</p>
					<p>- Nem jó az úgy - mondta Zsuzsanna, önkéntelen ellenmondással, mintha
                        megérezte volna, hogy miért nem jó. - Azt kegyelmed hamar megunná, mert az
                        olyan rothasztott.</p>
					<p>- No, dehogyis - mondta elevenen Bethlen. - Hogy mondhatsz ilyet, lelkecském.
                        Nagyon, nagyon jóízű sonka volt. Még mondtam, hogy ennek a módját meg kell
                        tudni, és úgy készíteni a sódart ezentúl. Akkor az erdélyi sódar híres lesz
                        az egész világon.</p>
					<p>- Tudom én, tudom én, hogy van az - mondta Zsuzsanna. - Gyömbéres pácot
                        csinálnak, s én is csináltam azt úgy, de azelőtt kegyelmed megtiltotta s
                        leparancsolta. Még azt is mondta, hogyha még egyszer olyan sápadt sonkát lát
                        az asztalon, kiveti az ablakon.</p>
					<p>Bethlen hallgatott. Már emlékezett valamire, s csodálkozott.</p>
					<p>Lehet a, hogy nem a sonka tetszett neki, hanem a sódar...</p>
					<p>Inkább tehát hallgatott, abbahagyta az evést s pihent.</p>
					<p>- Nem tudom, mitévő leszek evvel a Lippával. Kapitánya olyan alattvaló komisz
                        gazember, mind csak azt izeni, hogy vegyem meg a várat, ha merem s tudom.
                        Bizony szétrúgom őket, mint egy fecskefészket.</p>
					<p>- A fecske kedves madár, s ahol fészkel, ott boldogság van.</p>
					<p>- De szemetel, s te sem szívelnéd, hogy itt asztal felett rakja meg a
                        fészkit, s idehullasson.</p>
					<p>- De nincs az asztal felett, kívül van, egészen szélin a háznak.</p>
					<p>Bethlen hallgatott, s a mézes bögrét maga elé vette. A bögre mázatlan csupor
                        volt. Megnézte kívül s belül. Mocskos öreg bögre volt. Olyan volt, mintha
                        füstös volna, mert a méz már évek alatt átette magát rajta.</p>
					<p>- Mily ormótlan cserép - mondta. - Ezek a mi fazokasaink semmit se tudnak.
                        Van itt valahol egy menekült hitbeli nemzet, németbeliek, csak nem tudom,
                        kik s hol vannak. Azok oly gyönyörűséges cserepeket tudnak csinálni s
                        kívül-belül mázzal húzzák be, hogy nem szivárog át rajtuk sem a méz, sem a
                        zsír. Ha utána tudnék járni, akkor azokat megtelepíteném az alvinci mezőn,
                        ahol oly jó agyag van, égetésre való... Feketemázas csuprokat s tányérokat
                        csinálnak s tarka virágokat tudnak belerakni. Nagyon szépek. Ha látnád,
                        örvendene a szíved.</p>
					<p>Zsuzsanna hallgatott. Ellenségesen s kedvetlenül.</p>
					<p>- S a mézet is úgy lehet ám tartani, aki ért hozzá, hogy nem lesz ilyen
                        kásás, hanem tiszta, sárgán folyó.</p>
					<p>- Olyan, mikor pergetik. Aztán megalszik, s az a jó.</p>
					<p>- Nem, az is éppen ilyen jóízű, de sokkal gusztusravalóbb. Nem tudom, hogy
                        csinálják.</p>
					<p>- Ugyan, édes uram, nem tudtam, hogy kegyelmednek az a jó. Nem kell vele
                        semmit se csinálni, csak forró vízbe tenni az edényt, s abban megolvasztani.
                        De azelőtt kegyelmed azt mondta, hogy nem jó íze van úgy. Valami csípős íz
                        lesz benne, ha felolvasztjuk, s azt kegyelmed sose szerette, mert azt
                        mondta, minden csak úgy jó igazán, ahogy az Isten adja.</p>
					<p>Bethlen hallgatott.</p>
					<p>- Már alig várom - mondta -, hogy innen ezektől a szászoktól elköltözhessünk.
                        Majd meglátod, lelkecském, ha Fejérvárán új házat rakatok, az olyan lesz,
                        mint valami madárkalicka. Nem lesznek ilyen nagy füstös falak, ilyen nehéz
                        fekete bútorok, hanem hozatunk Velencéből gyantáros bútorféléket, vagyis
                        olyan mestereket, akik azt csinálni tudják. A falakat is meg fogjuk festeni
                        új módon, sárgára s világosra s az ablakokba se rakatok ám vastag
                        ólomüvegeket, hanem olyan simákat, akin átjön a nap fénye s ki lehet látni
                        szemmel rajtuk keresztül. Egészen más a lakás, ha a nap sugara be tud jönni,
                        s a reggelinél bekopogtat az asztalra, mint a kis madár. Úgy fogom rakatni a
                        házat, hogy az ablakok a reggeliző házból arra feküdjenek Orientre, hogy az
                        első napkelte megörvendeztesse a szívünket.</p>
					<p>- Az szép lesz - mondta Zsuzsanna kedvetlenül.</p>
					<p>- Mátyás király olasz földről hozatta a mestereket, mert ezek a mi míveseink
                        bizony keveset tudnak. Már írattam is értek, s meghagytam Rákóczy Pálnak is,
                        hogy keressen nekem Gréciában olyan mestert, aki eljönne házat építeni. Neki
                        ott közel van Velence is, üveget s porcelánt akarok véle szereztetni. Pál,
                        tudom, szívesen fogja ezt csinálni, mert fösvény bátyja úgyis elfelejtette,
                        s nem küld neki semmi élésre valót, hát boldog lesz, ha nekünk tehet
                        szívességet.</p>
					<p>- Csak sok pénzt fog az is elemészteni.</p>
					<p>- Telik - mondta Bethlen.</p>
					<p>- Honnan? Még mindig a Báthory-ládákból?</p>
					<p>Bethlen összehúzta a szemöldökét és elhallgatott. Nem akart és nem akart
                        pörlekedni, inkább megint másra térítette a szót.</p>
					<p>- Milyen különbség van a szászok lakóházai s a mi nemes uraimék viskói
                        között. Voltam valahol, olyan volt a ház ma is, mint Lázár apáméknál.
                        Csaknem rájuk szakad, fagerendákkal van feltámasztva a tető belülről, s
                        gazdaságuk olyan, mintha feneketlen nyomor volna körülöttük.</p>
					<p>- Hát Ágotán mi újság? - kérdezte váratlanul Zsuzsánna.</p>
					<p>Bethlenben megállott s meghűlt a vér. Nem nézett fel, s uralkodott az arcán,
                        hogy felesége egy izmának rendülését se lássa.</p>
					<p>- Hol?</p>
					<p>- Szent Ágotán.</p>
					<p>- Aha... Szent Ágotán... Mért kérdezed, lelkecském?</p>
					<p>- Csak... Kíváncsi vagyok...</p>
					<p>- Honnan tudod, hogy ott voltam?</p>
					<p>- Mondták. A verebek.</p>
					<p>Bethlen erőltetve nevetett.</p>
					<p>- Nagy szájuk van azoknak a verebeknek.</p>
					<p>- Nagy. És sokat tudnak csiripelni.</p>
					<p>- S maga csak aztot hallgatja, a verébcsipogást?</p>
					<p>- Nem hallgatom, de fülemet nem dughatom bé.</p>
					<p>Hallgattak.</p>
					<p>Akkor azt mondja Bethlen:</p>
					<p>- Tudod, lelkecském, ha az ember felgondolja, milyen hitvány és semmirekellő
                        életet tud élni némely asszonyi állat.</p>
					<p>- Ugye, lám.</p>
					<p>- Hát hiába, aki lotyónak született, az lotyó lesz. Aki szentnek s angyalnak
                        született, az szent és angyal.</p>
					<p>- Asszonyból az lesz, amit a férfiak csinálnak belőle.</p>
					<p>- Az igaz. Lehet-é valami abból, akit Bánffy uram tesz asszonyává.</p>
					<p>- Bánffy uram derék ember tudott volna lenni, derék asszony mellett.</p>
					<p>- De most mondtad, hogy asszonyból az lesz, amit a férfi csinál.</p>
					<p>- Most meg azt mondom, a legderakabb férfit is el tudja rontani egy dühödt
                        asszony, aki csak a boszorkányságnak adja magát.</p>
					<p>- Igazad van benne.</p>
					<p>- És mér kellett kegyelmednek, édes lelkem, abba a boszorkányfészekbe
                        menni?</p>
					<p>- Muszáj volt. Írást kellett vennem tőle, hogy a ládákat az ország
                        használatára átadta s...</p>
					<p>- No és?</p>
					<p>- Mit és?</p>
					<p>- Hát csak azt kérdezem, édes lelkem, hogy átadta-é?</p>
					<p>- Muszáj volt neki.</p>
					<p>- S mit adott kegyelmed neki érte?</p>
					<p>- Mit adtam, örüljön, ha nem veszi el tőle a fiskus azokat a birodalmakat,
                        amiket a bátyja neki adott.</p>
					<p>- Jézus Mária, s kegyelmed azt mind meghagyta neki?</p>
					<p>- Dehogyis hagytam, az majd a fiskus dolga lesz, hogy megítélje, mit és
                        mennyit hagy meg neki.</p>
					<p>Az asszony gondolkozott. Kis homlokán ráncok voltak, s barna szeme égett, s
                        erősen nézte az ura arcát. Bethlen azonban lehajtotta a fejét, s erősen
                        nézte maga előtt a tányért.</p>
					<p>- Az a kérdés, hogy kegyelmed milyen írást adott neki.</p>
					<p>- No, az nagyon csendes írás. Azt lehet magyarázni így is meg úgy is.</p>
					<p>- Itt van kegyelmednél az írás?</p>
					<p>- Nálam? Mért őrizném én azt magamnál?</p>
					<p>- Hát hol őrzi, édes lelkem?</p>
					<p>- Péchy uram dolga a kancellária.</p>
					<p>Az asszony újra elhallgatott.</p>
					<p>Bethlen felállott.</p>
					<p>- Elmegy, édes lelkem?</p>
					<p>- Bizony - mondta nagyot nyújtózkodva Bethlen. - Nekem ma éktelen sok dolgom
                        van.</p>
					<p>- Ebéd hány órakor lesz?</p>
					<p>- Tizenkettőkor. Mért kérdi, lelkecském?</p>
					<p>- Csak kérdem.</p>
					<p>Bethlen megcsókolta a felesége homlokát, és sietve elment. Sietett, hogy
                        valami kérdéssel meg ne állíthassa az asszony.</p>
					<p>Mikor átment a tanácsházba, ott már együtt volt az egész kancellária.</p>
					<p>Sorra kérdezte a napi dolgokat, s intézkedett s dolgozott, de valami folyton
                        fúrta az oldalát.</p>
					<p>Nagyon izgatta a felesége kérdezősködése. Vajon mit hallott és kitől hallott
                        Báthory Annánál való vizitelésiről.</p>
					<p>- Péchy uram! - szólította meg egyszer csak Péchyt.</p>
					<p>- Tessék velem parancsolni Nagyságodnak.</p>
					<p>- Hogy találtatok meg engem, mikor senkinek meg nem mondtam, hova s merre
                        megyek?</p>
					<p>- Nagyságos uram, a Thurzó Szaniszló uram levelével muszáj volt nagyságodat
                        rögtön felkeresni. Elküldtem hát lovas legényeket arra, amerre nagyságod
                        elment.</p>
					<p>- S ki jött vissza a legények közül?</p>
					<p>- Ágotáról visszajött egy, Segesvárból a másik. A többi ment utána
                        nagyságodnak.</p>
					<p>Bethlen értette. Hát innen tudta meg az asszony.</p>
					<p>Soká nézett maga elé. Kár volt, hogy nem vette el a levelet a nőtől, amelyben
                        megerősítette volna, hogy a ládákat...</p>
					<p>- Küldje be kegyelmed Zólyomi Dávidot.</p>
					<p>- Igenis, nagyságos uram.</p>
					<p>Kinyitotta az ajtót, s Zólyomi Dávid belépett, ő pedig kinn maradt.</p>
					<p>Bethlen sokáig nézte a fiatal embert. Az zavartan és belepirosodva állott a
                        fejedelem előtt. Bethlen nézte, milyen karcsú, magas, jóarcú és csinosan
                        öltözött a legény. Akkor valami elfacsarodott a szívében. Ha ő most ezt
                        elküldi Annához... Mert arra gondol, hogy egy árkus papírt küld neki, hogy
                        írja alá. Tiszta papírt. Avval az izenettel, hogy a fejedelem gondoskodni
                        akar arról, amit ígért, hogy az adománylevelet aláírja, hogy a fiskus semmit
                        se tehessen s tegyen ellene, hogy megerősítse, elfogadja a Gábor fejedelem
                        adományát... Ilyen ostobaság. Már a kezében volt, előtte feküdt a levél, s
                        ostoba ujjai ott felejtették. Nem mertek hozzányúlni, mint bőréhez... Így
                        nehezíti maga dolgát... “Anna de Ecsed et Bathor”. Mint nagy ugráló bogarak
                        álltak a papíron. Félt a bogaraktól?... A levél pedig kell. Az aláírott
                        levél itt kell legyen. Nem az ország miatt, hanem a felesége megkéri, s elő
                        akarja hozatni Péchyvel... S akkor mit mond, mit tesz. De ahogy nézte a szép
                        fiatal embert, a szíve rettenetesen elszorult. Nem bízott benne, hogy
                        Anna... Nem hitte, hogy Anna nem fogja ezt a fiút... Attól tartott, hogy
                        Anna ennek fog fizetni az adományért... Eh.</p>
					<p>De ha már behívatta, szólani kellett neki. Úgy tanulta öregmester Nagy Sándor
                        bátyjától még Szárhegyen, hogy cselédet ingyen szólítani nem szabad. Egyszer
                        nem lelte valamijét, s kiáltott az inasért. De mire az jött volna, már
                        megtalálta, s újra kiáltani akart, hogy már ne jöjjön.</p>
					<p>Nagy Sándor bá megfogta a kezét:</p>
					<p>- Nem szabad - mondta -, ha már egyszer a szolgát előparancsolod, szégyenbe
                        ne maradj előtte, hogy buta vagy, s csak a szád jár, máskor majd nem jő
                        szavadra. Kérj s rendelj neki, hogy hozzon egy ital bort.</p>
					<p>Azóta ez mindig eszében van, s most is így fordította gondolatát:</p>
					<p>- Dávid fiam, hogy szolgál a kancellistaság Apor nagyságos úrnál?</p>
					<p>Zólyomi Dávid nagy hetykén összerántotta szemét.</p>
					<p>- Nagyságos uram, őnagysága kitette szűröm.</p>
					<p>- Hogyhogy?</p>
					<p>- Mikor bé szolgálatra, csak rám nézett s mondá: lódulj... Hogy nem akarék,
                        felelte: De hamar!... az ebannya!...</p>
					<p>Most a fejedelem vonta össze szemöldökét:</p>
					<p>- Majd meglátom, mehetsz. Küldd bé Péchy urat.</p>
					<p>Péchy bejött.</p>
					<p>- Parancsol-é nagyságod?</p>
					<p>- Kancellárius uram, én ezt a gyermeket, Zólyomi Dávidot békommendáltam Apor
                        uramhoz kancellistának, hogy igen jó szemű és friss elméjű... Őnagysága
                        pedig kivetette, mikor jelentkezett.</p>
					<p>- Nem kívánja, hogy számadásaiba belelásson valaki.</p>
					<p>- Hogy gondolod?</p>
					<p>- Én úgy, hogy jó volna pedig. Macskának körmére kell nézni.</p>
					<p>- Mennyi most az Apor úr féle kreditum?</p>
					<p>- Kétszázkilencvenhétezer forint.</p>
					<p>- S honnan van Apor úrnak ebben a szegény országban ennyi pénze, hogy nekünk
                        ily summát adhatott?</p>
					<p>- Adóbérlő, nagyságos uram. Már négy fejedelmet szolgált, mint árendátor,
                        lehet pénze.</p>
					<p>- Tehát az adó nem arra való, hogy az ország gazdagodjék, hanem arra, hogy
                        Apor.</p>
					<p>- Ő is így vélekszik.</p>
					<p>- Gondolod, hogy hűséggel számol?</p>
					<p>- Nem, azt az egyet nem gondolnám.</p>
					<p>- S nekünk oly ember kell, akiben megbízhatunk... A szegénységet nem engedjük
                        vonni s nyúzni... Hamar keresd meg, s mondd meg neki, hogy akaratunk, hogy
                        Dávidkát maga mellett tartsa... Dávidkát pedig okosítsd meg, hogy neki ott
                        semmi más dolga, csak az, hogy szemfüles legyen. Majd meglátom, mire
                        viszi.</p>
					<p>Akkor erős gondban mondta:</p>
					<p>- Ha egy vagy két követet küldenek az ország gyűlésére, annak is az adószedő
                        fizeti költségét?</p>
					<p>- Nem, nagyságos uram, azt a szolgabíró járása adja össze.</p>
					<p>- S hogy szedik bé?</p>
					<p>- Kivetnek minden házhelyre húsz vagy harminc dénárt, s akkor két esküdtet
                        kiküldenek s azok felszedik.</p>
					<p>- S mit kapnak az esküdtek költségükre?</p>
					<p>- Két-három forintot, ha a járás nagy, legfeljebb tízet.</p>
					<p>- És ez a két esküdt mért nem tudja beszedni a kivetett adót?</p>
					<p>- Nagyságos uram, az ily kisebb pénzszedések még csak mehetnek, de itt is ha
                        kivetnek hatvan forintot, soha be nem hajtanak negyvenötnél többet.</p>
					<p>- Mért?</p>
					<p>- Van, aki nincs otthon, s nem fizet, van, aki már elszegényedett s nem
                        fizethet. Van, aki beállott a fejedelem szolgálatába, s akkor nem köteles
                        véle, van, aki fizethetne s megtagadja.</p>
					<p>A fejedelem az asztalra ütött:</p>
					<p>- Miért van nekem szolgabíróm mindenütt?... Egy faluban olyan gyorsan
                        váltakoznak a vagyonbéli állapotok, hogy negyedrészét nem is ismeri?...</p>
					<p>- Nagyságos uram, az emberek nem szeretnek fizetni, s az esküdteknek nincs
                        hatalmuk, hogy erővel elvegyék.</p>
					<p>- A szolgabírónak van hatalma, ha az alispán fegyvereseket ad mellé. A
                        vármegyei katonáknak egy a fizetése, akár ott lebzselnek az alispán udvarán,
                        akár kinn járnak a megyén... Csak az árendátornak lehet fegyverrel menni a
                        szegény népre, s annak elhajtani a tehenét s lovát?... Bizony, ha az ország
                        szedi be az adót, nem vész oda fele a bezsarolt pénzeknek az árendátor
                        kezében... Parancsoljuk, hogy ezt a kérdést munkába vegyétek, s a
                        főispánokkal megbeszéljétek, hogy miként lehet kedvezően és okosan a
                        megyéknek maguknak szedni be az ország adóját.</p>
					<p>Péchy hallgatott.</p>
					<p>- Mindazáltal úgy beszéld meg ezt Mikola urammal, legelőször s Petky
                        Jánossal, hárman, hogy arról semmiféle pletyka ki ne menjen... Az árendátor
                        uramat megszorítjuk, s új esztendőre elvesszük tőle az adóbérlést.</p>
					<p>- Ez nagyon jó lesz nagyságos uram... A főispánok éppen olyan jó kezesek,
                        mint az árendátor, mert főispánnak mindig olyan embert nevez ki a fejedelem,
                        akinek magának van becsülete, akár ezer forintra, vagy több ezerre is.</p>
					<p>A fejedelem már látta, hogy Péchy kerül felül, s mint szolgák szokták, már ő
                        fogja mingyárt megmagyarázni, hogy ez a helyes, mintha ő találta volna
                        ki.</p>
					<p>- A főispánokat kell felelőssé tenni az adószedésért, s akkor nagyságod az
                        adónak dupláját kapja, mint így... Mért kell azt úgy csinálni, hogy ha a
                        szegénység megfizeti is, annak, amit tőle elvonnak, fele mindig egy-egy
                        uzsorás árendátor vagyonát gazdagítsa?</p>
					<p>- Hát így tegyetek - mondta a fejedelem, s másra fordította a szót. - A
                        harmincadok is mind az árendátor kezében vannak-e?</p>
					<p>- Igenis és azért, hogy ha az adóból meg nem kapná a kiárendált summát, ott
                        magát kielégíthesse.</p>
					<p>- Ki tette ezt?</p>
					<p>- Már a régi fejedelmek s Apor uram.</p>
					<p>- A harmincad az ország vámja a határon. Vámot venni csak a fejedelemnek van
                        joga. Aki más vámot vesz, az beleavatkozik az ország jussába, törvényébe és
                        szokásába. Fejedelmi jusst vesz magának... Itt pedig mink csak magunk
                        akarunk fejedelmek lenni...</p>
					<p>- Az árendátornak erős kontraktusa van az országgal, és míg ő annak eleget
                        tészen, addig nem lehet ehhez nyúlni.</p>
					<p>- Mink Apor uramat nem bántjuk... Még eddig minden kötelességének eleget
                        tött. De a kötelessége vékony, s meg kell jól bírálni, hogy mikint hajtja
                        végre... A fiskális direktorral üljetek össze, uram, és nekem szoros
                        határnapra, egy hét alatt jól tanuljátok ki, mik az árendátor jussai és
                        kötelességei. Bizonyára nem hagyom azt, hogy nyakunkon piócák lógjanak és
                        elszíjják az ország csekély vérét... Hogy nőjön s gyarapodjon az ország, ha
                        pénze nem a fiskális kasszába jön be, hanem Apor uram erszényébe.</p>
					<p>- Szerződtetése van, erős kontraktusa a régi fejedelmektől.</p>
					<p>- S hol vannak a régi fejedelmek?... Zsigmondot elkergette az ország, Mózest
                        megölte az ország csatában, Bástát elűzték, Mihály vajdát megölték, most
                        Gábor fejedelmet az ország kergette el, s megölték... Ha az ország el tudta
                        űzni, hajtani, kergetni, ölni a fejedelmeket, csak az egy árendátort kell
                        elszívlelni?... De nem akarom igazság és törvény nélkül: meg kell vizsgálni
                        az ő dolgait, és bizony mondom, ha abban a legkisebb vétkezést látom,
                        fejével lakol.</p>
					<p>Péchy megborzadt.</p>
					<p>- Jól teszi, Nagyságos uram - mondta -, de Apor uramnak oly fegyveres népi
                        vagyon, hogy az egész ország mintha a markában lenne.</p>
					<p>- Két sereg és két hatalom egy országban nem lehet. Már úgy látom, ketten
                        vagyunk itt fejedelmek, és nem a fejedelem az első ezek szerint, hanem az,
                        akinek az ország pénzzel adózik.</p>
					<p>- Az nem is lehet - szólt Péchy -, én már régen tanítom, hogy a fejedelmi
                        jussba avatkozik az árendátor, de eddig ehhez nem mert hozzányúlni sem
                        Bocskai fejedelem őfelsége, sem Rákóczy Zsigmond fejedelem, de még Báthory
                        Gábor sem.</p>
					<p>Gondolkodva szólt:</p>
					<p>- Még eddig nem volt időnk s módunk, hogy ezekre a fődolgokra gondoljunk,
                        sürgősebbek voltak... A szászoknál is van-e hatalma az árendátornak?</p>
					<p>- Nincs, mert a szász nemzet maga garantálta az adót. Csak a hét magyar
                        vármegyére, a székelyekre és a vámokra terjed az ő hatalma.</p>
					<p>- Ha a szász nemzet tudja garantálni az adót, megtehetik a vármegyék is és a
                        székely székek is. A harmincadokat s többi vámokat magunk kezébe vesszük...
                        Mért van nekünk fiskalitásunk, ha nem azért, hogy a mi udvarbíránk, gazdánk
                        és kezünk-lábunk legyen... Gondoljatok azért Apor uramra, s gyűjtsétek a
                        sérelmeket... Zólyomi Dáviddal magad elmenj hozzá, és állítsd be a dolgainak
                        közepibe.</p>
					<p>- S nagyságod, nagyságos uram, a tizedekre is véli, hogy magunk
                        szedjünk...</p>
					<p>- Mindenre.</p>
					<p>- A fejedelemnek nincsenek lovai s társzekerei, és nincsenek csűrei s
                        magtárai.</p>
					<p>A fejedelem elfeledkezett a természetbeli adóról, hogy minden termés tizedét
                        be kell szolgáltatni.</p>
					<p>- Borból, búza, rozs, árpa, zab, köles, kender, len, méz és sonkoly, bárány,
                        juh, malac és sertvés, és mindenféle bab, borsó s főzelék... Ebből beszedni
                        a tizedet sok lesz a szolgabíráknak, ehhez tisztviselők fognak kelleni, és
                        ispánok s hozzáértők.</p>
					<p>- Megmondám, hogy most még minden marad régiben. Majd annak idejére megérik s
                        megcsináljuk magunk erején. Majd eladjátok helyenkint a helyszínen,
                        árverésen... Most küldd be Jósa Ignátzot.</p>
					<p>Péchy kiment s beküldte. Jósa Ignátz szíveskedve s alázattal jött be. Kurta
                        kopasz ember volt, s úgy fülelt, mint az eb.</p>
					<p>- Ignátz, ügyes ember vagy-e te? És tudsz-e hallgatni, ebadta?</p>
					<p>Az ember hunyorgott.</p>
					<p>- Neked most egy nagy dolgot kell megcselekedni. Vállalkozol-e rá, de mondom
                        neked, Ignátz, hogy főbenjáró. Ha bajt csinálsz nekem, a gomboddal
                        számolj.</p>
					<p>Jósa Ignátz meghajtotta a fejét.</p>
					<p>- Ha jól végzed s hallgatsz, mint a sír, nem bánod meg. Ha rosszul végzed,
                        számolhatsz vele, hogy holnap reggel a napvilág nem perzseli a tar
                        koponyádat.</p>
					<p>- Parancsoljon nagyságod, nagyságos uram.</p>
					<p>- Ide ügyelj... Elmégy evvel a levéllel Ágotára... Megértettél?... Senkinek
                        se szabad megtudni, hogy hova mentél... Hogy fogod csinálni?</p>
					<p>Jósa uram legyintett.</p>
					<p>- Átalmegyek visszafelé Rossz Csürnek, onnan által Nagy Csürnek, Kakasfalva,
                        Veresmart, Dolemány, akkor osztán benne vagyok az útba.</p>
					<p>- Jól van Ignátz. Látom, helyén van az eszed... Hát elmégy, s meg sem állsz
                        Ágotáig. Viszel magadnak vezeték lovat. Akkor megkeresed az asszonyt,
                        Bánffyné asszonyomat, érted-e.</p>
					<p>Az ember ravaszul intett.</p>
					<p>- Itt van ez a levél, ezt odaadod neki. S akkor megkéred, hogy az asszony
                        írja ide a nevét erre a helyre e, ezen a tiszta papiroson. Érted-e? Itt,
                        ahol körömmel megjeleltem.</p>
					<p>- Igenis, Nagyságos uram.</p>
					<p>- Nem kell ráírnia nekie semmit, csak pusztán a nevit. Megértetted?</p>
					<p>Jósa uram csak bólintott, s a szeme úgy égett, mint a vizsláé.</p>
					<p>- Jól van. Megállj... ha módját tudod tenni, s ezt az én levelemet vissza
                        tudod lopni, akkor kapsz tíz aranyat... Megértetted?</p>
					<p>- Egy betűig, nagyságos uram.</p>
					<p>- De időt nem szabad sokat vesztened, mert reggelre ennek a tiszta papírnak
                        aláírva itt kell lennie. Inkább ez a levél ott maradhat, ha semmiképpen
                        módja nem lehet. Az a fontos, hogy ez a tiszta árkus kezemben legyen
                        reggel.</p>
					<p>- Itt a kancelláriában.</p>
					<p>- Itt.</p>
					<p>- Itt lesz, Nagyságos uram.</p>
					<p>- De ha egyetlen ember megsajdítja, hol jártál s mit végeztél, él az Isten,
                        hogy Boronkai uram mellett akad még kvártély.</p>
					<p>- Nem lészen semmi hiba, Nagyságos uram.</p>
					<p>- Mit fogsz tehát csinálni?</p>
					<p>Jósa Ignátz elmondta rendesen. Látszott rajta, hogy mindent ért, s még többet
                        is, mint kellene.</p>
					<p>- Nesze Ignátz, itt van három aranypénz! egy lótereh pénzét is viszel az
                        asszonynak legközelebb...</p>
					<p>Ignátz az aranyokat zsebébe csúsztatta boldogan s lelkesen.</p>
					<p>Mikor elment, Bethlen visszaült a karosszékébe, s a magasba nézett. Most
                        egyszerre megint elkezdett a teste égni. Már egy idő óta, mióta Ábellel
                        kibeszélte magát, nem érezte ezt a furcsa, keserves tüzet. Most azonban oly
                        nagyon elhatalmasodott rajta, hogy kezét sem, lábát sem bírta mozdítani,
                        csak égett, égett, mintha a tűzbe volna bevetve, valami pokolbeli tűzbe. Már
                        látta, hogy Jósa Ignátz lovat kér, s ahogy elmegy, már látta, hogy kocog
                        ellenkező irányban ki a városból, már látta, ahogy megkerüli a hegyeket s
                        elkanyarodik a szentágotai útra, s ahogy megérkezik. S már látta, ahogy
                        helyette őrá mosolyog Anna, s átveszi levelét. Felbongja, elolvassa, s
                        lángszínű lesz az arca, hogy megismeri a fejedelem saját keze írását. Már
                        látta a kis írószekrényt, amelynek gombnyomással kinyitja fedelét, előveszi
                        az a megírott papirost. Remegett: újra látni fogja a betűit... S vajon, hogy
                        fogja a gazlélek az ő levelét visszalopni, mert az kell, az nagyon kell,
                        hogy ne maradjon nála az írás... mert az az írás köt. Odaköt. Annak nem
                        szabad oda maradni... De anélkül ez a beste vén el nem intézheti... Zólyomi,
                        az igen; de... Nem is meri végiggondolni.</p>
					<p>Nem bírt a szobában maradni, ki kellett menni a szabad ég alá.</p>
					<p>Kiment azért, s végig az udvaron, ki az utcára.</p>
					<p>Mikó Ferencet látta, ahogy nagy loholva jött a ház felé.</p>
					<p>- Ferenc, lovakat. Lovamat hozd, s te egy legénnyel velem.</p>
					<p>Nemsokára a lovak előállottak, s kivágtattak a városból, ki a mezőre. Ő elöl,
                        s utána elmaradozva a két kísérő.</p>
					<p>Egyszer csak kondította a toronyban a harang a délidőt, eszébe jutott a
                        felesége, s a legényt lóhalálában visszaküldte, hogy jelentse a
                        fejedelemasszonynak, hogy a fejedelem őnagysága mustrát tart, s csak estére
                        fog megjönni.</p>
					<p>Rossz Csürnek lovagolt s úttalan úton átvágott Nagy Csür felé. Követte a Jósa
                        uram lovát. Meg is kérdeztette Mikóval, láttak-e erre fejedelmi lovast.
                        Láttak.</p>
					<p>A kakasfalvi dombokon elnézett Szász Újfalu felé, de tovább nem ment.</p>
					<p>Maga sem tudta, hogy telt az idő estig. Csak setétedéskor indult haza.</p>
					<p>Fáradtan s törődötten érkezett meg estve. Így nem lehet országolni, mondta
                        magában. Legjobb volna, ha elmúlnék az a beste teremtés, mert ha ez így megy
                        tovább, s ő nem bír magával, mi lesz.</p>
					<p>Szerencsére nagyobb bajokat s gondokat kap ajándékul a sorstól, mint hogy
                        egészen átadhassa magát a maga szíve bújának.</p>
					<p>Mikor visszatért a setét estében, Péchy uram nagy ijedelemmel várta a palota
                        udvarán.</p>
					<p>- Nagyságos uram, baj van. Budai basától Aly főurunktól rossz posta érkezett.
                        Levelét nem olvasám, mert le vagyon pecsételve, hanem a törökök vadak és oly
                        gorombák, hogy az mindent megmutat.</p>
					<p>Nem szólt rá, felment a kancelláriára, s fogadta a követeket, akik
                        kijelentették, hogy ha három nap s három éjszaka egyfolytában kell is
                        várakozni, a fejedelmet ott várják meg.</p>
					<p>Kedve lett volna rá, hogy megizenje nékik, hogy holnap kilenckor jöjjenek
                        színe elé, de Péchy úgy meg volt rémülve, hogy még mielőtt kimondta volna,
                        minden rációt előszedett, hogy ezt ne tegye. Parancsolta azért, hogy
                        jöjjenek bé: a töröknek semmi szava őellene nem lehet, hiszen oly hamar és
                        oly sereggel sietett a szultán mellé Moldovába, s azért még egy kaftánt sem
                        kapott eddig.</p>
					<p>Ugyanaz a szakállas öreg török csauz volt ott a fiával, aki Thurzónál járt
                        Bittsén.</p>
					<p>Mézes szavakkal mondta a legváratlanabb sértéseket:</p>
					<p>- A győzhetetlen padisah, kinek napjait Isten ezerre és százezerre
                        szaporítsa, megelégedett a te hitetlenségeddel, te Betlengábor, Erdély
                        fejedelme, hitetlen eb... És parancsolta hívséges vezérének, Aly budai
                        pasának és szerdárnak, hogy sietten sietve küldje levelét, hogy megtanuld,
                        mit kell gondolni a hatalmas császár alatta valójának...</p>
					<p>A fejedelem még mindig nem volt elbúsulva, ez a budai neki már régen nagy
                        ellensége.</p>
					<p>De mikor a levelet elolvasta, megborzadt és mély keserűség támadott
                        benne.</p>
					<p>A levél tele volt szidalmakkal s olyanok voltak benne, hogy ő alacsony
                        elméjű, titokban fondorgó eb, éppen olyan, mint a bolond király, Báthory
                        Gábor volt. Mikor őfelsége a győzhetetlen szultán Moldovára ment volna, oly
                        késedelmesen jött parancsára, és még nem is maga személyében, hanem vitéz
                        emberével küldte le hadát, ami semmit sem ért, mezítlábas és rongyos,
                        fegyvertelen koldusok voltak, hogy ezért még csak egy kaftánt sem érdemel...
                        Ellenben Lippa és Jenő és a többi elrabolt váraknak visszaadására még csak
                        nem is gondol... Immár hét hónapja, hogy a győzhetetlen császár irgalmából,
                        amiért kézcsókoló háláját meg nem mutatja, fejedelmi süveggel parádézik, de
                        se Lippáról, se Jenőről, se a többi várakról soha szót is nem ejt... Ennek
                        okáért a budai basa, Aly, kötelességének tartja, hogy mint jó atya és mindig
                        hűséges pártolója, megtanítsa, hogy egy erdélyi fejedelemnek nem az a dolga,
                        hogy csak maga örömének és kényelmének éljen, hanem a hatalmas császár azért
                        ültette, mint egy ifjú komondort Erdély fejedelmi székébe, hogy ott semmi
                        más dolga s gondolatja ne legyen, csak az az egy, hogy a hatalmas és
                        győzhetetlen szultánnak kedvét keresse, az adót beküldje és ajándékokat el
                        ne vonja és mindenben úgy alkalmaztassa magát, ahogy egy hív és alávetett
                        szolgához illik...</p>
					<p>Tudd meg azért te, Betlengábor, Erdély fejedelme, hogy a győzhetetlen császár
                        rólad elfordította még egyszer a halálos veszedelmet, mert a német királyt
                        is engedelmességre szorította, és azt a hitvány áruló Homonnayt lóról
                        leszállította, nincs azért neked semmi bajod, úgy élhetsz a hatalmas császár
                        tenyerén, mint egy ölbeli macskakölyök, csak örömed és boldogságod van, ne
                        késlekedj azért, hanem mingyárást indulton indulj és Lippát és Jenőt és mind
                        a többi várakat és kastélyokat megadd. Ha ez a Péter és Pál nevetséges
                        szentjeitek napjáig meg nem lészen várd el haragomat, mert erős esküvéssel
                        mondom, hogy lóra ülök magam és majd én teszek fejedelmet Erdélyben, de azt
                        megkeserülöd. A mi fejünk, Mehemed pasa, a győzhetetlen császár nagyvezíre
                        is aztot írja, hogy kemény parancsunkra legyen, hogy tégedet megtanítsalak
                        és a győzhetetlen császár kezére hódoltassalak. Ő tudósított engemet arról,
                        hogy Moldovába is alacsony fekete lélekkel késedelmesen és feleslegesen
                        jöttél, s egy kaftánt is ezért meg nem érdemelsz. Mást nem mondok, jól
                        eszedbe vésd, ha fejedet szereted. Tudod, mindig jóakaró apád voltam, de
                        most engem is keményen utasítanak, hát én neked meg nem kegyelmezek.</p>
					<p>Datum Buda... 17 Mayi.</p>
					<p>A fejedelem elolvasta a levelet, és kemény arccal fordult a törökhöz:</p>
					<p>- Megolvastam a győzhetetlen császár - Isten védelmezze, és áldásaival
                        elhalmozza, s napjait tegye milliommá - budai basájának és helytartójának
                        kitüntető levelét, és most menjetek el, jó uraim és nyugodjatok meg. Még az
                        éjszaka válaszunkat erre megírjuk, és holnap, ha a nap Isten irgalmából még
                        egyszer felkél, azt nektek megadandjuk, és minden úgy lesz, ahogy a
                        nagyságos Aly apánk és szerető urunk parancsolja.</p>
					<p>A török főkövet erre szálem alajkumot tett, s nagy főhajtással elköszönt, és
                        kiment az udvari kapitány kíséretében.</p>
					<p>A fejedelem a levéltől nagyon megbúsult, mert látta s tudta, hogy sok irigyei
                        vannak. Aly basa soha jóakarója nem volt, mert haragudott reá már Temesvár
                        óta, hogy ő Szkender basának lett hív embere, s Szkender basával
                        élethalálharcban volt.</p>
					<p>De most egyelőre mit sem tett sietősebbet, ment feleségéhez vacsorálni.</p>
					<p>A vacsoránál csönd volt, s némaság.</p>
					<p>- Sok bajom van - mondta feleségének. - Ebben az országban semmi sehol nincs
                        rendben. Egy katonám s egy emberem nincs, akibe bízni lehessen.</p>
					<p>- Hol volt mustrája édes jó uram - mondta aggódva, részvéttel s bánatosan az
                        asszony. - Kegyelmed elemészti magát... Csak Isten adja, hogy egéssége
                        maradjon... Majd elintéződnek a dolgok, nem kell, hogy kegyelmed
                        megszakassza magát...</p>
					<p>- Nagyon bánatos vagyok, Zsuzsanna... Nemsokára hosszú időre el kell mennem.
                        Fejérváron sem történik semmi, ha magam utána nem nézek. Ma se jött semmi
                        izenet. Még talán a fákat is nekem kellene kivágni, s a köveket magamnak
                        faragni, hogy minden idejében elkészüljön...</p>
					<p>Egy ideig szótalan ültek az asztal mellett, aztán azt mondta:</p>
					<p>- Most feküdjél le, szívem, nekem még vissza kell mennem a kancelláriára s
                        megírni válaszomat a budai pasának.</p>
					<p>Zsuzsanna semmit sem tudott a török követek felől, mert Péchy azokat
                        elrejtette előle. Ijedten hallotta, hogy a török Lippát követeli, s a
                        fejedelem hiába mondta, hogy semmi veszedelem ebben nincs, s hogy ő még
                        mindig bízik benne, hogy levelekkel s ajándékokkal el tudja a veszedelmet
                        hárítani, már nem hitte.</p>
					<p>Sírva maradt magában, s nem feküdt le, hanem csüggedten folytatta
                        gondolatait. Már soha más dolga neki nincs, csak tűnődni s szenvedni
                        magában.</p>
					<p>A fejedelem pedig íráshoz látott, és tulajdon kezével hozzáfogott leveleket
                        írni. Először is jóakarójának, Szkender basának írt:</p>
					<p>Tekintetes és nagyságos pasa, mindenben igaz jóakaró uram, böcsületes
                        atyámfia, Isten a nagyságod jó szerencsés előmenetelit naponként nevelje, az
                        hatalmas, győzhetetlen császárunk kedvét, kegyelmességét fejeden öregbítse,
                        és boldogul élő napjait ez földön sokasítsa.</p>
					<p>Értem a nagyságod leveléből sok törődését. Lippának általadása elmulasztása
                        miatt tudnillik. Hogy mi azt írtuk, hogy nekünk arra sem őhatalmasságától,
                        sem a fővezértől nyilvánvaló parancsunk nem volna: hogy ezt mi csak a magunk
                        gondolatából változtattuk volna meg. Hogy nagyságod avval volt elbocsátva az
                        őszön, hogy Lippát s Jenőt mi, amint fejedelemségre kerülünk, mingyárást
                        átbocsátjuk.</p>
					<p>Hatalmas pasa, igaz úr barátom, én nagyságodat igazságszerető embernek
                        ismerem eleitől fogva: értse meg nagyságod, hogy mink ez országot semmivé
                        dúlva, égetve, egy szál fegyver nélkül kaptuk kezünkhöz. Azonfelül Kendy
                        István, az áruló, aki már Báthory idejében sokszor be akart jönni ide
                        fejedelemségre, most fellovalta ellenünk a felsővidéki magyarságot és
                        Homonnayt és magát a császárt Bécsben. De mi evvel nem törődtünk, hanem
                        hadakat szereztünk Lippa ellen, s mikor azok egybegyűltek, kaptuk a
                        parancsot, hogy rögtön menjünk Moldovába a győzhetetlen szultán urunk
                        mellé... Azért mi elhalasztottuk a kisebb dolgot a nagyobbért, és oda
                        siettünk.</p>
					<p>Ez oka Lippa átadása elhalasztásának.</p>
					<p>De nekünk abból semmi hasznunk nem lett, hogy magunk személyének vezetése
                        mellett oly gyorsan futottunk a hatalmas császár kezeihez, mert
                        ellenségeink, Mehemed nagyvezér és Aly budai pasa nem jóakaróink, most azt
                        írják nekünk kegyetlen levelükben, hogy mi nem lettünk volna jelen
                        személyünkben a hatalmas császár mellett, és még hadat is, mezítlábasokat és
                        fegyverteleneket küldöttünk volna. Nagyságod jelen volt, s ott szemtől
                        szembe voltunk nagyságoddal, hiheti-é nagyságod, hogy ilyen rágalmazó
                        szavakkal élhetnek mifelőlünk. Mifelőlünk úgy elhigyje nagyságod, mint
                        tulajdon maga felől, hogy valameddig egy csepp vért és egy csepp életet az
                        Úristen testünkben tart, őhatalmasságához mindenekben teljes tehetségünkkel
                        igaz hűségünket megtartjuk és megőrizzük. Főkövetünket, mint megírtuk, immár
                        a fővezérnek őnagyságának is, a fényes portára beküldjük. De az országnak
                        fogyatkozott állapotja miatt, az odavaló ajándékoknak elkészítésében
                        fáradnunk kell, s mivel azt hallottuk, hogy Aly pasa nagyságoddal Nándor
                        Fejérvárban találkozni fog, akkor kívánjuk követünket küldeni, mikor
                        nagyságotok ott együtt lesznek. Azon kérjük azért nagyságodat, mint
                        szerelmes jóakarónkat, hogy Aly pasa őnagyságát felőlünk helyesen informálni
                        méltóztassék...</p>
					<p>Mikor evvel a levéllel elkészült, már több bátorsággal fogott hozzá egy
                        levélhez, melyet Mehemed fővezérnek írt. Szkender basára feltétlenül
                        számíthatott, s így a vezért keményebben válaszolhatta meg. Ezt írja a
                        Vezérnek:</p>
					<p>Tekintetes és nagyságos vezér pasa, nekem jóakaró uram, Isten nagyságodat
                        méltóságos tisztiben tegye szerencséssé, és napjait előmenetellel sokasítsa.
                        Csakhamar egymás után, két heteknek forgása alatt két rendbeli levelét
                        vettük nagyságodnak: egyiket Ibrahim csausz által akkor, mikor nagyságod
                        még ki sem indult Konstantinápolyból, mi már vissza is tértünk a Dnyeszter
                        vize mellől. Ezen a nyáron egyik postám a másikat érvén, nagyságodtól soha
                        bizonyos választ nem kaptam, hogy mit kellessék őhatalmassága parancsai
                        közül teljesítenem. Én magam ítélete szerint azt tartottam legsürgősebbnek,
                        hogy legelső dolgom legyen, hogy őhatalmassága mellé siessek, amit meg is
                        tettem, és azokkal a hadakkal, amikkel Lippát kívántam megvenni, hogy
                        általadhassam a győzhetetlen császárunknak, sietve mentem őmelléje, hogy
                        magam erejével, magam vezetése mellett szolgálhassak. Nem vitézlő
                        kapitányommal küldtem a hadakat, hanem magam vittem, s Isten segítségével a
                        Dnyeszter mellett nem szégyenletesen, hanem tisztességgel és győzelemmel
                        kedveskedhettem őhatalmasságának, amit őhatalmassága maga kedvesen vett és
                        keze nyújtásával nekem tudtul adott.</p>
					<p>Mégis mai levelében azt íratja nagyságod, hogy én későn járva nem is voltam
                        jelen hatalmas császár szolgálatában a lengyelek ellen, és ezért csak egy
                        kaftánt sem érdemelek. Holott uram, az országnak régi szokása és törvénye
                        ellenére olyan messze földre igen szép válogatott jó hadakkal, lovaggal,
                        gyaloggal, nem tisztviselő kapitányom által (holott, ha a szolgálatot
                        kerülni akartam volna őhatalmassága parancsa és nagyságod maga írása szerint
                        is más szolgámat is küldhettem volna), hanem magam oda fáradtam, ahol
                        őhatalmassága hadai voltak, szerdárával és őhatalmassága győzhetetlen
                        személyével egyetemben... Írja nagyságod, hogy a Raskó palánkjának
                        felégetésében sem voltunk jelen. Ha nagyságod nem csak okosan és bölcsen,
                        hanem igazság szerint akar a dologról gondolkodni - nem egy hitvány
                        kastélynak, tíz-húsz palánkkarónak elégetése miatt ijedtek meg a lengyelek,
                        hogy arra a békességre mentek, mert ha így gondolkodik nagyságod, igen
                        vékony lesz az ítélete...</p>
					<p>Ebben a békekötésben mi nem irigyeljük, akárkinek akármit is tulajdonít
                        nagyságod. A mi érdemes és hasznos szolgálatunkat egész világ ismeri, mi
                        annak semmi hasznát a fényes portáról nem kaptuk. Ha a mi szolgálatunk csak
                        egy kaftánt sem érdemel, ahogy nagyságod írja, akkor mit vegyünk mi itthon a
                        mi országunktól, akik jól látják, hogy az hazánk törvényei s szokása ellen
                        ilyen messze földre hadakoztunk. Bizony nem a fejedelem harcol magában,
                        hanem mindig az egész ország népe, és ha az ország megkeseredik, akkor a
                        fejedelem csak magában marad.</p>
					<p>Az ilyen szók s írások, hogy micsoda emberek szája által adattatnak,
                        keseredett szívvel vagyunk miatta.</p>
					<p>Ezt mi, egyéb szolgálatainkkal egyetemben, a mindenható Istenre bízzuk,
                        ítélje meg ő.</p>
					<p>Mi csak azt mondjuk, hogy mi őhatalmassága császári méltóságához és kegyelmes
                        köntöséhez két kezünkkel teljes bizalommal ragaszkodunk, s egész
                        országunkkal egyetemben azt kezünkből ki nem bocsátjuk. Éltesse Isten.</p>
					<p>Ezen a levélen megnyugodott: kimondta magából a keserűséget; a fővezér meg
                        fogja érteni, hogy gyermek módon ővele beszélni nem lehet.</p>
					<p>Most egy harmadik papirost vett elő és írni kezdett Alynak, a budai
                        vérebnek.</p>
					<p>Tekintetes és nagyságos pasa, nekem mindenben jóakaró kegyelmes uram, Úr
                        Isten nagyságod szerencséjét naponként nevelje etc.</p>
					<p>Mióta a mindenható Isten és a győzhetetlen császár akaratából ez nemes
                        Erdélyország három nemzetségének szabad választása ebben a fejedelemségbe
                        állított, azóta a legnagyobb gondom az volt, hogy nagyságodat magam,
                        országom és a szomszéd országok állapotja felől szorgalmasan tudósítsam.
                        Ebben az országban oly állapotok vannak, hogy a német császár részérül
                        várakat foglalnak el tőlem, s követeket küldenek hozzám, hogy engem maguk
                        részére elpártolásra vigyenek. Mégis én nagyságodat soha nem búsítottam
                        azzal, hogy segítséget kérjek és nagyságod úri békességét zavarjam. Amit
                        tehetek, akarom magam erejéből elvégezni, mert felette drága volna az
                        őhatalmasságának, ha minden kis portának megvédelmezésére őhatalmassága
                        hadait lóra ültetném.</p>
					<p>Most is e tavaszon már felállítottam hadaimat, hogy azt a nyomorult Lippát,
                        amivel sem én nem veszítek, sem őnagysága nem nyer, mivel áruló kapitányom
                        kimenni belőle nem akar, magam fegyverével megvegyem, mikor fővezér urunk
                        őnagyságának parancsát kaptam, hogy rögtön induljak őhatalmassága mellé a
                        Dnyeszter vizéhez. Én ezt mindennél sürgősebbnek tartván, el is mentem, s a
                        lengyel békességkötésben szerencsésen részt vettem.</p>
					<p>Nem értem azért uram, mit jelentenek azok a sok ártalmas tanácsok, szidalom,
                        fenyegetés, rettentő ijesztgetés és gyalázatos elbánások, amivel nagyságod
                        az én beküldött követimet sértegeti és maga követivel a mi fejedelmi
                        székünkben bánt és búsít. Nagyságod nekünk azelőtt sok ígéretet tett, és mi
                        ezeket nem szóval, hanem egész magunkviseletével akartuk meghálálni.
                        Bizonyosan elhigyje nagyságod, hogy a mi jóakaratunkban egy pénz ára
                        fogyatkozást nem talál. Ha a portára menő főköveteink elkészülnek, mert az
                        ajándékok kikészítésére az országnak ebben a megnyomorodott állapotában idő
                        kell, akkor nagyságodat is meg fogjuk találni, és oly csákányokat és egyéb
                        ajándékokat küldünk nagyságodnak, hogy avval meg lesz elégedve.</p>
					<p>Hogy az Úristen nagyságodnak életét gonosz, irigy ellenségitől megoltalmazta,
                        s szerencséjét ismét a hatalmas győzhetetlen császár kegyelmességébe
                        juttatta, azon szívem szerént örülök, és kérem nagyságodat, értse meg e
                        szómat: Lippának és a hozzá tartozó kastélyok megadásának nyilván meg kell
                        lenni, és ez, uram csak idő kérdése, ezen nagyságodnak semmi aggódása ne
                        legyen, mert ez meg is lesz. Nem úgy mutattuk mi hűségünket a győzhetetlen
                        császár előtt, hogy ebben valakinek kétsége legyen. Kérdezze meg nagyságod
                        Szkender pasát, aki együtt volt velünk őhatalmassága színe előtt a
                        Dnyeszternél, hogy kik vagyunk és mit tettünk mink őhatalmassága előtt. Mind
                        a békesség, mind a fegyvervonás őhatalmassága kezében van, valamelyiket
                        választja, nekünk a szolgai engedelmességhez kell tartani magunkat.</p>
					<p>De nagyságodnál nyilván vagyon, hogy Erdélyre néznek és vigyáznak minden
                        keresztyén országoknak szemei, jól tudja ezt a fényes porta is. Én ellenem
                        mind kívül, mind belül okot adhatnak, hogy ellenség támadjon, erről
                        nagyságodnak sokat írnom nem szükség. Vannak dolgok miket főkövetemtől
                        nagyságod bővebben megért, kérem azért nagyságodat, régi szerető apai
                        jóakaratát ismét vegye elő, és tartson meg engemet mint fiát és hív barátját
                        igaz szerelmében.</p>
					<p>Két gyertyatartót is küldök nagyságodnak, kinél szebbet soha magam sem
                        láttam.</p>
					<p>Mikor a leveleket megírta, megnyugodott.</p>
					<p>Mind a három ember meg fogja érteni azt, amit tudtul akart adni nekik.
                        Szkender pasa még nagyobb szeretettel ragaszkodik hozzá, Mehemed a fővezír
                        oly ember, akinek erőt kell mutatni, s Alynak ajándék kell, ez a
                        legfontosabb.</p>
					<p>Akkor összeírta azokat a pontokat, amelyeket Angyalossy Mihálynak el kell
                        végezni.</p>
					<p>3. Levelünket a fővezér őnagyságának prezentálva, mentől szebb és ékesebb
                        szókkal tudja, szalutálja őnagyságát... Stéphán vajdát a porta ellenünk
                        táborba szállította... Serbán vajdának azt ígérték, hogy ellenünk beküldik
                        Erdélybe... Német császár is megígérte, hogy Serbánt megerősíti
                        vajdaságában... Lengyel király tízezer kopjást ígért Homonnaynak
                        ellenünk...</p>
					<p>Már virradt, s ő még írt.</p>
					<p>7. Lippa megadásával jó előre kell intézni, hogy azt Szkender pasa vegye át,
                        hogy neki legyen a portán becsülete érte, de ezt oly formán kell végezni,
                        mintha Szkender pasának ebben semmi híre nem volna. Mert a várat
                        kancellárunk által fogjuk átadni és akkor Szkender pasa maga akar bemenni a
                        jóhírrel a portára.</p>
					<p>8. Erről kapucsiakkal küldjenek parancsot Szkender pasának, de azt is
                        megparancsolja Vezír őnagysága, hogy elsőben mitőlünk várjon hírt Szkender
                        pasa.</p>
					<p>9. Mivel Szkender pasának felettese Aly pasa, küldjenek parancsot Aly
                        pasának, hogy Szkender pasát őt küldje fel Temesvárra, hogy ott várja meg
                        Lippa dolgát. Szkender pasát rá kell kényszeríteni, hogy Lippát ő vegye át:
                        ez a Szkender pasa kívánsága, hogy ne láttassék, mintha ő kapkodna
                        utána.</p>
					<p>És így tovább.</p>
					<p>Mikor letette a tollat, hirtelen fáradtság ütött ki rajta. Ott ültőhelyében
                        el tudott volna aludni, de felállott s ment: Zsuzsannát nem hagyhatta egy
                        egész éjszakán át.</p>
					<p>Örült, hogy Zsuzsanna aludt. Óvatosan levetkezett s lefeküdt.</p>
					<p>Úgy tett, mintha abban a percben elaludt volna, ahogy a fejét letette. Még
                        bibliát sem olvasott, pedig azt minden este s minden elaluvás előtt szokott.
                        De Segesvár óta félt a bibliától, mert mindig s minden soron Dávid király
                        volt előtte.</p>
					<p>Belefúrta fejét a párnába, s az Anna bőrének simaságát és hidegségét érezte.
                        Vajon azóta hozzák-e már édességes betűit a papíron. “Anna de Bathor et
                        Ecsed”... Az ágy s a szoba füstté vált, oly könnyen emelkedett vele a
                        magasba s repült vele. El-elszundított, aztán megint felriadt, s erővel
                        tartotta vissza magát, hogy ki ne ugorjon az ágyból, s el ne rohanjon a
                        házból, ahol felesége egyenletes lélegzését hallotta. Aztán megint csak
                        elaludt.</p>
					<p>Fényes napvilágon törődötten ébredt, mintha meggyötörték volna a szívét, a
                        lelkét a boszorkányok. Mintha lovagoltak volna rajta.</p>
					<p>Felesége már fenn volt, s várta őt a reggelizőasztalnál.</p>
					<p>- Későn jött, szívem - szól szemrehányóan -, s rosszul aludt, én édes
                        lelkem.</p>
					<p>- Nem jól aludtam - mondta tűnődve Bethlen.</p>
					<p>- Óh, talán egy percet sem. Nyögött álmában s beszélt.</p>
					<p>Bethlen rémülten nézett maga elé, s nem tudta, mit evett. Ha az Isten elvenné
                        eszét, s egyszer álmában kimondaná, a nevet, ami kínozta.</p>
					<p>Sietett, hogy szólania ne kelljen; elmenni a kancelláriába.</p>
					<p>Péchy már ott volt, s egy kisded könyvben olvasott.</p>
					<p>- Mit olvasol, kancellár uram?</p>
					<p>- Mikor otthon voltam utoljára Szent Erzsébeten, jött hozzám a bongárdi
                        kálvinista prédikátor. Mondta, hogy a szászok elűzték szép szóval, és híveit
                        is elkergették, hogy az ő falujukban csak lutterista prédikátornak adnak
                        kenyeret. De Bongárdon már negyven esztendő óta kálvini s helvét papok
                        voltak, s a prédikátor, bizonyos öreg Szal János ezt a könyvet hozta annak
                        bizonyságára, hogy 1586 után ebbe a könyvecskébe mindent beleírtak, ami az
                        eklézsiával történt nevezetes. Ezt olvasom.</p>
					<p>- Nincs arra most időnk, uram.</p>
					<p>- Nagyságos uram, leltem ennek a könyvnek a végén egy valami feljedzést, amit
                        kellene hogy Nagyságod lásson, hogy kívánja-é a posteritásra hagyni.</p>
					<p>Odaadta a könyvet, s körmével megmutatta, hol kezdődik.</p>
					<p>A fejedelem olvasta:</p>
					<p>1613 esztendőben szegény Báthory Gábor fejedelem Váraddá kiszaladván
                        körülötte levők által die 11 oktobris, Nadányi Gergely, Szilassy János és
                        többek által Velence nevű utcában lett szomorú halála. Azon utcában
                        árulóitól meglesetvén s szekerében obruáltatván, által verettetett s
                        meglövöldöztetett. Kinek felmészároltatott teste annyiban is méltatlan
                        gyalázattal illettetett, hogy egy hitvány kasos szekéren két teheneken
                        hurcoltatott Adorjánig, ahol öreg Tsáky Istvánné hírül vette és siralmas
                        sorsán nagyon megesvén szíve, maga hintószekéren s lovain kísértette Ecsed
                        várába, honnan vitték Nyír Bátorba, ahol a sekrestyébe tétetett.</p>
					<p>Gyilkosai pedig, Nadányi, Szilasi, gondolván, hogy kedves dolgot cselekedtek
                        az országnak, ezért az új fejedelemtől gráciát remélvén, 1614 esztendőben
                        Medgyes városában az országgyűlésre nagy tollasan, dalián bemenének s néhány
                        napig ott nagy gőggel viselték vala magokat. De váratlan támadás kezd lenni
                        a gyalogságtól és vitézlő néptől, űzni, kergetni kezdik őket. A kőfal
                        mellett egy tornyocskába szalasztották őket s az ablakon és folyosón sűrűn
                        lövének reájok, és ők is, míg poruk s golyóbisuk vala. Végre rájuk hágván a
                        tornyot, noha nem könnyen adták meg magokat, de meggyőzetének, és kezek
                        elvagdaltatván, alá hajigálták a toronyból, s lent a sokaság diribrul
                        darabra vagdalá s apríttatá testeket.</p>
					<p>Géczy András pedig, ki e nagy árultatásban nem utolsó vala, megfogattatván
                        Ballingh János fogarasi kapitány kezére s vendégsége alá adatott, e Ballingh
                        Báthorynak jó embere lévén, nem kevéssé kíváná uráért bosszúját megállani.
                        Így mind az idő alatt, míg Fogarasban vala, siralmas kenyérrel
                        vendégeltetett naponként. A kapitány rendeléséből egy kegyetlen szolga járt
                        be hozzá, ki valamikor bemégyen vala, mindenkor hol fustéllyal, hol bottal s
                        hol csak ököllel megöklözi, veri, kínozza vala. Hogy éhen ne halna,
                        nagyjában valami fekete cipócska s víz adatik vala neki. Végre sok
                        nyomorgatása után egy rusnya tyúkkosárba dugatván, a város piacán lévő
                        akasztófa alá vitette, s ott fejét vétetvén, azon kosárban gyalázatosan s
                        akasztófa alá temettetett vala.</p>
					<p>A fejedelem a könyvet visszaadta Péchynek, s mondá:</p>
					<p>- Tegyétek az iratok tárába, hogy a jövendő idők lássák, mi az árulók sorsa.
                        Ha Bocatius uram megjő, hasznát veszi.</p>
					<p>- Igen, nagyságos uram, és mi legyen bongárdi prédikátorral... A hazában első
                        mégis a kálvinista vallás, kívánja-é nagyságod, hogy a papot
                        visszahelyeztessük?</p>
					<p>A fejedelem gondolkozott:</p>
					<p>- Nézd, uram, mindig csak az igazság útján kell járni; ez a história jegyzés
                        is azt mutatja... Hány református család van Bongárdon?</p>
					<p>- Volt hét család, de azokat a szászok már onnan kitelepítették, kit ide, kit
                        oda, s ma egy sincs.</p>
					<p>- Akkor hagyd békén. Örüljünk, ha valahol békesség van... A békességnek
                        alapja mindig valami háborúság... Mink is, ha ezek a gazok gazul a szegény
                        Gábris fejedelmet meg nem ölik, soha ilyen békességben uralkodásunkat nem
                        kezdhettük volna... De azért a gyilkosoknak nem lehet jó vége... A szászok
                        is, kik elkergették a református lakosokat, papostól, békességben maradtak,
                        de azért eljő az idő, hogy emiatt is számolniuk kell... Még drága lesz a
                        szászoknak ez a vakmerőség. Ilyen dolgokat szeretek gyűjteni, ennek van a
                        legnagyobb ereje az alkuvásoknál... Hozasd elém a csauzt... Lemásoltátok-é a
                        leveleket?</p>
					<p>- Igen. Jósa Ignátz már beírta a kopizáló könyvbe.</p>
					<p>- Küldd elém.</p>
					<p>Jósa Ignátz deák bejött. A kis kopasz ember úgy tett, mint akinek suttogni
                        való titkai vannak.</p>
					<p>Letette a kopizáló könyvet, amibe minden levélnek a párját beírták. A
                        fejedelem felizgatódott Jósa Ignátz miatt, s már kérdezni akarta, mit
                        végzett, mikor az nagy furfangosan s ravaszul egy fehér papirost csúsztatott
                        elé.</p>
					<p>Ő kinyitotta, s a szíve verése elállott. Ott volt a papíron az aláírás, hogy
                        “Anna de Bathor et Ecsed”.</p>
					<p>Csak nézte merevülten, mintha nem is tudná mi az.</p>
					<p>Jósa Ignátz halkan, nyögve szólt:</p>
					<p>- A levelet ellopni nem lehetett ám, nagyságos uram, mert Bánffyné asszonyom
                        azt mindjárt a kebelébe rejtette volt.</p>
					<p>Bethlen nem nézett fel, azt mondta:</p>
					<p>- Jól van.</p>
					<p>- Levelét nagyságodnak elvötte, kebelébe eltötte, asztaláról ezt felvötte,
                        kezembe rökkentötte s nevette.</p>
					<p>A fejedelem arcán nem látszott, hogy forró lávapernye hull a szívére.</p>
					<p>Jósa Ignátz látva a fejedelem szórakozottságát, s hogy semmit se kérdez, az
                        írást otthagyta az asztalon, s kiment.</p>
					<p>Bethlen csak most rázkódott össze. Kebelébe rejtette volna? kebelébe,
                        kebelébe? - kelepelt benne a rekedt szó, s az lassan átalakult szirének
                        hangjává: kebelébe, kebelébe... s látta az Anna mozdulatát, ahogy az ő
                        levelét szemérem nélkül s azonnal kebelébe tette...</p>
					<p>A mai napjának megint vége. Nem is tudta, mit tett s mit nem. Hallotta is,
                        nem is, ha valaki bejött hozzá. Mindig csak a maga roppant aljassága,
                        alacsonysága járt eszében. A lopás és a gonoszság, amit csinál.</p>
					<p>Aztán fogadta a török követeket, és ajándékokkal elbocsátotta őket.</p>
					<p>Már dél felé járt az idő, amikor kalamust vett, s megírta egynéhány sorban az
                        Anna írása fölött, hogy: ezennel ígéretet tesz, hogy amennyiben a fiskus
                        mindent jóvá hagy, akkor a Báthory Anna adományát, akiket vött bátyjától
                        Báthory Gábortól, megerősíti s jóváhagyja...</p>
					<p>De mikor készen volt az írással, látta, hogy még sok tiszta papír maradt
                        odáig, ahol az Anna aláírása volt.</p>
					<p>Erre most jutott eszébe, odaírta, hogy “Én Báthory Anna értésemre s
                        tudomásomra veszem, hogy amaz ládákat, kiket atyáimtól s Somlyai István
                        bátyámtól nyertem parafernumul, azokat az ország javára mind általadom, s
                        hogy ez így van, megerősítem...”</p>
					<p>Nagyot lélegzett. A papiros tele volt. De a szíve is s a feje, agya s minden
                        porcikája.</p>
					<p>Most úgy érezte, hogy evvel az írással örökre frigyre lépett Báthory Annával.
                        Csak nézte a két írást egymás mellett. A maga fűszálas betűit, ahogy ott
                        égtek, lobogtak az Anna betűi felett, mintha kigyúlt volna Annának néhány
                        betűje, a szökdelő, araszoló lábas kacagó betűk, s felettük a lobogó
                        lengedező elrepülő sorok...</p>
					<p>Ebédnél csöndes volt és szórakozott. S mikor megették a levest, megették a
                        húst, mindig csak az írás szorította ott bal felől a szívét, s folyton
                        várta, mikor fogja az írást elővenni, s ő maga volt legjobban meglepve,
                        mikor egész természetesen csöndesen azt valóban elővette s mosolyogva
                        felesége elé tette.</p>
					<p>- Az ám, nem is mutattam még neked, hogy a Báthory Anna levele itt van e.</p>
					<p>Az asszony felvette, megnézte, elolvasta, mint valami bíró, s akkor
                        elvetette.</p>
					<p>- Már megint nagyon könnyelmű volt kegyelmed. Igen sokat ígért.</p>
					<p>Bethlen lehajtotta fejét.</p>
					<p>- Ígértem... Mit sem ígértem... Annyit ígértem, hogy ha a fiskus jóváhagyja, megerősítem. De mit hagy jóvá a fiskus?
                        Amit én.</p>
					<p>- Igen, s maga jóvá hagy mindeneket.</p>
					<p>- Nem értem. Már ennél szűkebben nem foghattam.</p>
					<p>- Egy ilyen szó a fejedelem szájából s tollából - mondta az asszony - mindent
                        jelent. Mert csak nem fogja ezek után kegyelmed megmásítani szavát! Ez azt
                        jelenti, hogy a fejedelem mindenkinek elrabolja minden javát, de ennek a
                        személynek salvus conductust ád mindenre, amit akar.</p>
					<p>- Amit te akarsz.</p>
					<p>- Én?... Mit akarok én, s hogy jönnék én abba, hogy beleszóljak az ország
                        dolgába, s egy ilyen cafrának a vagyonába. Felőlem kegyelmed tehet, amit
                        kíván. Soha nem szólottam bele cselekedeteibe.</p>
					<p>- Soha.</p>
					<p>- Vagy talán igen?... Gábor, ne legyen igazságtalan!... S maga engem
                        megcsalhat, ahogy jólesik...</p>
					<p>- Megcsaltalak én valaha is?</p>
					<p>- Még nem tudom.</p>
					<p>Bethlenen valami oly hallatlan robbanás vala, hogy azt hitte, szétveti a
                        láng.</p>
					<p>- Vagy talán nem fekszik Báthory Gábor eltemetetlenül a bátori templomban,
                        mint valami ebhulla.</p>
					<p>Az asszonynak nagyra nyílt a szeme.</p>
					<p>- Úgy! Hát ez az ára! - kiáltott sikoltva. - Hát ez az ára, ezt ígérte
                        kegyelmed annak a cafrának. S ez az ára a ládáknak!</p>
					<p>- Mit ár! Nem ár! Erről szó sem volt.</p>
					<p>- De. Erről volt szó s nem másról. Ezzel vette meg magától a donációt, s ezt
                        fizeti kegyelmed a ragadományért.</p>
					<p>- Elég. Nekem ilyet ne merészelj mondani.</p>
					<p>- Hát ki merészelje megmondani, ha én sem. Hiszen senki se mer magának
                        ellentmondani. Maga egy tirannus, aki azt teszi, amit a vére diktál. Ezért
                        nem aludott hát az éjszaka is, nem tudta, hogy mondja ki előttem, ami a
                        begyében van.</p>
					<p>- Zsuzsanna!</p>
					<p>De az asszonyban egyre magasabbra csapott a düh s a tűz.</p>
					<p>- Maga nem az az ember, akit én ismerek. Magában egy idegen ember lakik. Maga
                        elvesztegeti azt, amit én annyi hosszú idő alatt felépítettem. Vegye
                        tudomásul, hogy mindent tőlem nyert, mert ha én nem vagyok, már régen
                        csinált volna ilyen suskusokat. Maga, szégyen, utolsó emberek dolgára adja
                        magát. Bethlen Gábor, az én uram, az én férjem, az az isten, akit én úgy
                        néztem mindenkor, mint egy szentet, aki nem is erre a világra való, éppen
                        azt csinálja, amit csináltak mások. De hát, szegény ember, nem látja s nem
                        tudja, hogy ezt mindenki kritikummal nézi, hogy a maga nevét is kikezdték.
                        Boronkai él, s egyszer ki fog szabadulni, mert nem tarthatja örökké
                        börtönben ártatlanul, s akkor mi lesz? Az egész ország hírré veszi, hogy
                        Bethlen Gábor abban kezdte az életét, mint fejedelem, hogy pecsétet tört, s
                        szétszórta mások becsületes keresményét...</p>
					<p>- Nem volt becsületes. Már egyszer megmondtam magának, hogy Báthory Gábor,
                        mind az egész Erdélyt kifosztotta, csak egyhez nem nyúlt, a saját ládáihoz.
                        S ezek a ládák mind ragadományok s lopományok voltak. Ecsedi Báthory István
                        hagyatékát kíméljem? Azét, aki a császárt és a népét és az egyházat,
                        templomokat mind kifosztotta, hogy magának külön országot teremtsen? Ő
                        csinálta talán azokat a kincseket, nem a szászok, akiktől fegyverrel rabolta
                        el, s nem a fejedelmek kincse volt-é az, amivel a békességet vásároltam meg?
                        Az a kincs s azok a ládák az ország tulajdona.</p>
					<p>- Mért nem mondatta ki akkor országgyűlésével. Ha így van, mindenki rávoksolt
                        volna.</p>
					<p>- Nem olyan idők voltak, országgyűlését sem lehet minden órában tenni. S te
                        boldogtalan, miket beszélsz. Mit érnél vele, ha azok a ládák itt hevernének
                        a pincében, s a török most itt kóborolna. Magam javára fordítottam-e bennek
                        csak egy darabot is? Van-e itt neked csak egy aranytányérod is, vagy egy
                        ezüstkannád belőle? Mind ott van már az isztambuli vezérek kincses házában s
                        a szultánéban. Itt pedig csönd van és békesség, és Homonnay elvesztegette
                        minden birtokát, s a császárja letiltotta a háborúról. Erről kellettek a
                        ládák.</p>
					<p>- Akkor miért mentegetődzött az előtt a céda előtt, s miért ígért neki
                        fűt-fát, s hogy eb bátyjának ország szerint temetést tart?</p>
					<p>- Ki mondta, hogy azt ígértem?</p>
					<p>- Te mondtad! Mert én keresztüllátok rajtad, Bethlen Gábor, te örömet akarsz
                        tenni annak a cégéresnek, azt akarod, hogy az jól érezze magát és boldog
                        legyen, s mikor már annyi főurat s mindenkit tönkretett, most azzal
                        büszkélkedhessék, hogy az egyetlen igaz ember is benne van az ő
                        hálójában.</p>
					<p>- Megőrültél.</p>
					<p>- Nem én őrültem meg, hanem neked vette el az Isten az eszedet. Pedig neked
                        csak az az egy kincsed van, Bethlen Gábor: a becsület és a tisztesség. Jaj
                        lesz neked, ha ezt az egyet is elveszíted. Elvesztetted akkor az egész
                        országot, amit fel akarsz falni, s ki fognak okádni, mint a bort. Ott fogsz
                        veszni, az árokparton, s nem lesz a nevednek sem híre, sem illata.</p>
					<p>Bethlen a fejéhez kapott. Most, most ha meg lehetne halni. Ennek az
                        asszonynak esze olyan, mint az éles kés, s ennek a nyelve olyan, mint a fúvó
                        tűz.</p>
					<p>S nem fél. Nem retteg ilyeneket mondani neki, akiken senki valóban egyetlen
                        szót ellene vetni nem mer. Mi ad erőt ennek az asszonynak, hogy úgy bánjon
                        vele, mint a szégyenoszlophoz kötött ficsórokkal, akiket mindenkinek jussa
                        van leköpni, s megdobálni kővel.</p>
					<p>Felvette a felesége elől az írást, s szerteszét tépte apró darabokra.</p>
					<p>Az asszony sápadtan nézte. A szeme, mint a medúzáé, s az ajka lila volt és
                        merev.</p>
					<p>- Állat... Barom... - mondta, nem bírva már elég erős szavakat találni,
                        amivel az urát korbácsolja. - Mit csinál maga eszeveszett! - s kikapta a
                        férj kezéből az utolsó foszlányokat. - Hogy merészeli ezt tenni?... Mikor
                        kezében van egy írás, hogy mindent elfogadott az a szuka!... Mivel tudta
                        belőle kicsikarni ezt az elismerő levelet? Mit adott érte? Megölelte,
                        megcsókolgatta, maga utolsó buja.</p>
					<p>- Elég - rivallt a férj, s az asztalra vert öklével. - Elég, vagy itt ez a
                        kés, s itt vágom a szívembe, ha még egyet szólasz.</p>
					<p>Az asszony ebben a pillanatban összeomlott.</p>
					<p>- Uram, uram, édes uram, mit tettem. Jaj, mit tettem. Bocsásson meg nekem,
                        Gábor, Isten elvette az eszemet. De magával nem lehet. Nem lehet. Maga meg
                        van rontva.</p>
					<p>- Rothadjon el mind s minden porcikájuk. Ez Báthoryak - morogta Bethlen. -
                        Hogy én akarok neki ország szerint való temetést rendezni. Te boldogtalan
                        asszony, szégyelld magad. Miket mondtál itt nekem szemembe. Vedd tudomásra,
                        míg élek, nekem soha eszembe nem jut, azt a bátori templomból kihozni. De
                        lehetne-é? Hát van ebben az országban egy ember is, aki eljönne a temetésre?
                        Annak a gaznak a temetésére, aki pusztává s koldussá tette az országot...
                        Elébb csak hadd gyógyuljon meg a haza, s felejtsék el. Ha majd felnőnek,
                        akik nem tudják, hogy ki volt az ádáz, akkor majd lesznek, akik
                        elkaparják...</p>
					<p>Az asszonyon sírás tört ki.</p>
					<p>- Bocsásson meg, bocsásson meg, édes uram. Én vagyok megrontva.</p>
					<p>S görcsös zokogásának nem akart vége szakadni.</p>
				</div>
				<div type="chapter">
					<head>[VI]</head>
					<p>Marosvásárhely a nagy lapos falu az alkonyatban nyugodtan mászott bele az
                        éjszaka közeledő titokzatos halálába.</p>
					<p>- Az emberiség nappal él, és éjszaka halott - mondta csöndesen Péchy
                        Simon.</p>
					<p>Borsos Tamás megütődve nézett fel a kancellárra, aki sokkal magasabb volt
                        nála, s állása miatt is oly magasságban élt, hogy ő alig mert feltekinteni
                        rá, s amit mondott, azt szentségnek vette.</p>
					<p>- Nem hasonlít-é az ember ágya a koporsóhoz - mondta Péchy Simon. Estve ki-ki
                        belefekszik, hogy a napjöttéig a halálhoz hasonlítsa életét. Vigyáznak-é a
                        papok arra, hogy mindenki idejében lefeküdjön?</p>
					<p>- Igenis vigyáznak, nagyságos uram.</p>
					<p>Péchy Simon mosolygott. Borsos Tamás gondolkodva tette hozzá:</p>
					<p>- Vigyázunk... Nemem mint a város bírájának főkötelességem erre is
                        vigyázni.</p>
					<p>- Mondja kend, csak mondja, barátom uram.</p>
					<p>Borsos Tamás komolyan mondta:</p>
					<p>- Úgy vettük a szent eklézsiától, és igaznak is véljük, hogy olyan ember, aki
                        isten félelmében él, reggel korán kél, frissen és megpihent testtel és
                        lélekkel munkájához lát, s míg a nap le nem nyugszik, serényen végzi
                        kötelességét. Ha a nap lehanyatlik, azzal Isten kijelölte a munka idejének
                        végét... Jó lélekkel bíró, egészséges ember kell lenyugosszon s másik napra
                        eltegye magát, míg Isten e földön hagyja életét.</p>
					<p>Kicsit lelkesebben folytatta:</p>
					<p>- Csak ilyen emberekkel lehet a városnak minden dolgát jó végben vinni... A
                        fejedelem őnagysága kihirdette, hogy mindenkinek Erdélyben ezek után a nehéz
                        esztendők után becsülettel és jó gondjaviseléssel kell lennie. A földeket
                        jól meg kell munkálni, hogy aratásunk legyen, s akinek iparja van, annak azt
                        kell szorgalmasan végeznie, hogy az ország kárát ne vallja. Ez nagyon bölcs
                        és helyes parancs őnagyságától, a fejedelem urunktól. Csak ilyen
                        polgársággal s lakossággal lehetett itt is elvégezni s a jövőben is csak
                        ilyennel lehet a városnak jól meggondolt építését... Tessék megnézni
                        kancellárius uram, mennyi házat raktunk itt mi újjá... Itt jártak tavaly a
                        németek és a németes magyarok, s mivel semmi várunk nincs, elfosztogatták
                        minden értékönket... Aztán jöttek a pogány törökök, levágták barmainkat, és
                        aztán jöttek a hajdúk, akik mindent, ami mozdítható, mind elvitték... Kérem
                        kancellárius uramat, lássa meg a mi nagy bajunkat, és szerezze meg a
                        fejedelem urunktól az engedelmet, hogy a templomot megerősíthessük és
                        kőfallal körülvehessük.</p>
					<p>Péchy Simon álmodó szemmel nézte a hosszú egyenes utcát. Valóban mindenütt
                        építéssel foglalkoztak. Számtalan házat raktak újjá alapjaitól kezdve, a
                        többit csak újra fedték, s még csak június eleje van, s már örömmel láthatta
                        mindenki, hogy mire a hó leesik, akkorára nem lesz égett ház, egy sem,
                        Maros-Vásárhelyen.</p>
					<p>- A mi székely törvényeink szerint senkinek kőből rakott falat, várat,
                        erősített helyet nem szabad építeni, hogy valaki tirannus módra a székely
                        nemzetnek nyakára ne hághasson. De ebből az lett, hogy az idegen ellenség
                        akármikor jő, úgy kifoszthat bennünket, mint a méhek köpűjét. Legalább annyi
                        erősségünk lenne, ahová kevés napokra elrejthetjük asszony- és
                        gyermekseregünket és csekély vagyonkánkat. Ha két lovas jön, már nem tudunk
                        nekik ellentmondani.</p>
					<p>Péchy Simon nem szólt, mosolygott.</p>
					<p>- Vagy nagyságos urunk nem így gondolkodik?</p>
					<p>Az út végén a szántóföldek kezdődtek. Itt megállottak.</p>
					<p>- Nagyon jól gondolkozol, uram - mondta a kancellár, s szeme az égre fordult.
                        - Már a nagy szemfedél ki van terítve felettünk, gyerünk azért az éjszakai
                        koporsó felé.</p>
					<p>Borsos Tamás nem bírta megérteni, mit akar avval a koporsóval.</p>
					<p>- A nap is elnyugodott - mondta -, s mink a nap fiai vagyunk.</p>
					<p>- Most jót mondtál, öcsémuram: mink a Nap Fiai volnánk, ha az Édenkert
                        törvényeit meg tudnánk tartani.</p>
					<p>Nem mondott többet, megfordult, és csendes járással visszafordult a község
                        felé.</p>
					<p>Borsos Tamás semmit nem felelt, de magában elhatározta, hogy még lefeküvés
                        előtt megkérdi az urat, mit értett légyen az Édenkert törvénye alatt.</p>
					<p>A házak udvarán az asszonyok bajlódtak az állatokkal. A teheneket megfejték s
                        a malacoknak enniek adtak. A tyúkok már elültek, de a kutyák bezzeg
                        acsarkodtak.</p>
					<p>Mindjárt a község végin egy háznál nagy korcsma volt és ott most kezdtek a
                        legények lopva a kertek felől begyűlni.</p>
					<p>- Ezeknek is le kell feküdni a nappal? - kérdezte nevetve a kancellár.</p>
					<p>- Nagyságod uram, félszemét a bíró is behunyhatja egy kicsit, ha a kösség
                        javára megy a mulatás. Nappal nincs rávaló idejek.</p>
					<p>- De éccaka kell hagyni nekik, hogy a kasszába hadd gyűljön egynehány
                        dénárocska.</p>
					<p>- Hadd bíza. De azért a tizedik órában a város darabontja megjön a fustéllyal
                        és haza zavarja őket.</p>
					<p>- Pedig csak akkor kezdenének igazában.</p>
					<p>- No, az éjszakának meg kelletik adni a magáét.</p>
					<p>Péchy Simon csak nevette.</p>
					<p>- Mondom, Borsos uram, nálatok rend van.</p>
					<p>- Hála Istennek, őszent felsége nevének.</p>
					<p>Az utcán kiállottak az emberek s mindenki azért, mert ki-ki tudta, hogy az
                        ország kancellárja itt vagyon és köszönteni kívánta. Péchy Simon barátsággal
                        fogadta a köszöntéseket, és ő is mindenkinek szépen szalutált.</p>
					<p>- De már építhetnél te is galambbúgós kaput - mondta, mikor Borsos uram
                        portájához értek.</p>
					<p>- Uram, leégett mindenem, s költséget nehéz itten szerezni, de nem nyugszok,
                        míg nem lesz.</p>
					<p>Borsosné asszony éppen kész volt a vacsorával, jó csirkéket vágott, és arra
                        várta az urakat.</p>
					<p>Barátsággal vacsoráztak, s utána boros köcsög mellett jó soká beszélgettek az
                        ország állapotjáról. Borsos uram török világot ismerő ember volt, s mindent
                        elbeszélt, amit odakint tapasztalt, s még török tudományát is
                        megmutatta.</p>
					<p>Már éjfél felé járt, s csak beszélt s beszélt, s örült, hogy a kancellár oly
                        jó szívvel hallgatta. De nem akarta hagyni lefeküdni, míg az Édenkert felől
                        nem tudakozódhat.</p>
					<p>Végre erre is sor került, s annyit monda:</p>
					<p>- Nagyságos uram, már minden lélek alszik Vásárhely városában, csak mi ketten
                        vagyunk éberen, meg a felettünk lakozó.</p>
					<p>- Szóljon csak kegyelmed...</p>
					<p>- Én csak azt, ha megmondaná nékem Nagyságod, mit gondolt azon, midőn mondá:
                        az Édenkert törvényi.</p>
					<p>Péchy Simon csendesen maga elé nézett. Már ő is jócskán borozott, s feje
                        szédülést érzett, mintha szállani kívánna.</p>
					<p>- Mért kérdezed?</p>
					<p>- Én csak azért, mert ne vegye nagyságod zokon, de titkos szóval hallottam
                        már, hogy Szent Erzsébeten nagyságod tanítja a népeket Eössy András uram
                        igazságira.</p>
					<p>- Milyen szóval mondják?</p>
					<p>- Nehéz szóval, uram: zsidózásnak nevezik.</p>
					<p>- S akit tik Krisztus urunknak mondotok, nem lett volna zsidó?</p>
					<p>- Vaj igen, ha a bibliának hinni lehet.</p>
					<p>- Jól mondod, ha a bibliának hinni lehet. S lehet?</p>
					<p>- Isten beszéde van benne, úgy tanultuk.</p>
					<p>- Jól tanultad, s jól hiszed.</p>
					<p>Borsos Tamás felállott, s meghajtotta fejét a kancellár előtt, aztán újra
                        leült.</p>
					<p>Istennek hála.</p>
					<p>- És mit mondasz Lutherhez és Kálvinushoz? - kérdezte Péchy Simon
                        csúfolódva.</p>
					<p>Borsos Tamás nem mert szólani. Aztán mégis:</p>
					<p>- Nagy próféták, nagyságos uram.</p>
					<p>Péchy kancellár a messzibe nézett, mintha átlátott volna a falakon és a
                        tetőn, s az eget nézte volna a sok csillaggal.</p>
					<p>- Nem tagadom, de Mózes atya tökéletesebb. Krisztusnál is.</p>
					<p>Borsos Tamás nem mert szólani se igent, se nemet. Reszketett belülről, mert
                        azt érezte, hogy most rendkívüli és csodálatos dolgot fog hallani. Mózes
                        csak egy főbíró volt Izráelben, nem értette Péchy urat, hogy merészeli az
                        édes Jézus Krisztus, Isten egyszülött fiához tenni. Hiszen főbíró ő is
                        Vásárhelyt, de azért Krisztus csak Krisztus.</p>
					<p>- Kívánod tudni?</p>
					<p>- Nagyon is, nagyságos uram.</p>
					<p>- Fogadod lelkedre, hogy hív és hallgató maradsz?</p>
					<p>- Isten engem úgy segéljen.</p>
					<p>Péchy Simon kimondhatatlan vágyakozást érzett, hogy beszéljen...</p>
					<p>Ez az ember olyan hűségesnek és igaznak látszott előtte, oly jámbor erkölcsű
                        volt, és kemény, hogy bár egyszerű ember vala, meg kellett előtte
                        mondania.</p>
					<p>- Hallgass akkor és értsd meg... Három esztendő híján most van száz évi, hogy
                        a nagyszájú Luther feltámadott Isten parancsolatjából... Nem tagadom, Isten
                        a kövekből is tud prófétákat támasztani, ha akar, így ez augusztinus
                        barátból is tött... Mit mondott ez a Luther?... azt mondta, hogy a pápaság
                        nagyon elrontotta a relígiót Pál apostol ideje óta... már egészen odáig
                        jutott, hogy még arra is jussot formált, hogy a vétkeket maga az Úristen
                        helyett megbocsássa, nemcsak a földön, hanem a tisztító tűzben is...
                        Kitámadott azért ez a Luther Márton, és vétót mondott a pápaságnak, hogy ne
                        gyűjtene pénzt a Szent Péter templomának építtetésére. No a német
                        fejedelmek, akik irigylették, hogy a pénzt kihordják az országból, ennek
                        megörültek, és ezt a barátot faveálni kezdették, hogy Istennek jele...</p>
					<p>- És nem? - kérdezte megdöbbenve Borsos Tamás, a marosvásárhelyi bíró.</p>
					<p>Péchy Simon, az ország kancellárja, hallgatott. De a szeme mosolygott.</p>
					<p>- Nézd, uram, már érett ember vagy, nem tudom, megértheted-é, mert inkább
                        csak a fiatalok tudják megsejteni az igazságot...</p>
					<p>- Egész szívvel várom, nagyságos uram, kérlek, mondd ki az igazságot. Csak a
                        sír fogja tőlem hallani.</p>
					<p>- Míg én arra neked hatalmat nem adok, hogy utánam te is továbbadd.</p>
					<p>- Úgy legyen - s Borsos Tamás újra felállott, és meghajtotta magát, akkor
                        leült.</p>
					<p>- Én Luther tudományát nem kicsinyellem - mondta Péchy Simon -, jó frater
                        volt, és mindeneket megtanult, amit a skólákban eléje adtak... Ismerte a
                        szent Atyákat és az apostolokat és az egész Szentírást... Hogy lehet hát
                        akkor, hogy egy ilyen Isten küldötte jámbor ember megállott a félúton... Hol
                        állott meg?... Jézus Krisztusnál... Az egész nagy Szent Bibliának csak egy
                        kis negyedrésze, vagy annyi sem az Új Testamentum, s ő ott megállott, és nem
                        akarta tudtul venni, hogy annak előtte is volt valami...</p>
					<p>Borsos Tamás kimeredt szemmel hallgatott. Egész teste reszketni kezdett, mert
                        soha nem képzelte, hogy legyen valaha ember, aki a Jézus Krisztusról valami
                        kisebbítő szót mondani merészeljen... Bizonyára ő, mint vásárhelyi bíró egy
                        ilyen istenkáromlót megfogatott volna, és nyelvét kivonatta volna a
                        pellengéren... De most ebben a nagy reszketésben és iszonyodásban is úgy
                        vélte, hogy az ország fő-fő kancellár ura járatosabb az igazságban, s nem
                        merte magának megvallani, hogy mily veszélyes és pokolbeli útra jut, ha
                        tovább hallgatja. Azt mondta:</p>
					<p>- Uram, a mi édes Jézus Krisztusunk Istennek fia.</p>
					<p>- Igen, uram, Istennek fia.</p>
					<p>Erre Borsos Tamás elhallgatott, és megnyugodott elméjében.</p>
					<p>- De te is Istennek fia vagy, és én is Istennek fia vagyok, mert benne van a
                        Szent Írásban, hogy mindnyájan Ádámnak és Évának gyermekei vagyunk, mert
                        Ádám előtt nem volt emberi állat a földön.</p>
					<p>Borsot Tamás nehéz lélegzettel mondta:</p>
					<p>- Úgy tanultuk, igen.</p>
					<p>Péchy Simon nagy nyugalommal mondá:</p>
					<p>- És monda Isten: Teremtsünk embert a mi képünkre és hasonlatosságunkra.</p>
					<p>Borsos Tamás pedig mondá:</p>
					<p>- És uralkodjék a tenger halain, az ég madarain, a barmokon, mind az egész
                        földön és a földön csúszó-mászó minden állatokon.</p>
					<p>Péchy Simon megingatta fejét, s újra mondá:</p>
					<p>- És monda Isten: Teremtsünk embert a mi képünkre és hasonlatosságunkra... Ez
                        az, amit neked meg kell magadban jegyezned: a mi képünkre
                            és hasonlatosságunkra. Ez a Biblia első igéje: Mondá Isten:
                        Teremtsünk embert a mi képünkre és hasonlatosságunkra... Isten az embert a
                        maga képére és hasonlatosságára teremtette volt... Isteni képre és isteni
                        hasonlatosságra: és helyezteté az első embert az Édenkertbe... És ültete az
                        Isten egy kertet Édenben, napkelet felől, és abba helyeztette az embert, kit
                        formált vala.</p>
					<p>Borsos Tamás mondá:</p>
					<p>- És nevele az Úr Isten a földből mindenféle fát, tekintetre kedvest és
                        eledelre jót, az élet fáját is a kertnek közepette és a jó és gonosz
                        tudásának fáját.</p>
					<p>Péchy Simon felemelte az ujját, hogy csendre intse a szorgalmas
                        bibliatudót.</p>
					<p>- Teremtette Isten az embert az ő képére és hasonlatosságára, és helyezte őt
                        az Édenkertben... Ez ebben, amit tudnunk kell! Ide kellett volna Luthernek
                        visszamenni... Mert Isten teremté az embert ártatlanságban és szentül és a
                        maga képére s hasonlatosságára, tehát szinte Istennek. És elhelyezte őt az
                        Édenkertben, ahol együtt éltek a bárányokkal és az oroszlánokkal, és ő adott
                        nevet Isten miden teremtményének e földön... Ide kell nekünk visszamenni az
                        Édenkertbe, ahol nincsen semmi, csak az Ádám gyermekei és csak örök
                        boldogság... Nem mehetünk vissza, mert az ember bűnbe esett és kiűzetett az
                        Édenből... De Isten megígérte, hogy elküldi a Messiást, aki meg fogja
                        váltani az embert a bűnnek zsoldjától. És akkor az ember megtisztul, szentté
                        lesz, és Istennek ölébe újra visszajő, s megnyeri az Édent... ahol az első
                        paradicsomi boldogságban él tovább...</p>
					<p>Borsos Tamás oly gyermeki megértéssel vette a szavakat, hogy elmúlt előtte
                        minden csodálatos kétség és félelem: ebben az éjféli órában az egek
                        nyilatkoztak meg előtte.</p>
					<p>Péchy Simon halkan, muzsikáló kellemetes hangján, suttogva és szívét
                        gyógyítva beszélt tovább:</p>
					<p>- Eljő a Messiás, és megváltja az emberiséget, ebben meg vannak győzettetve a
                        bibliának minden szenti...</p>
					<p>- De ki lészen az a Messiás?...</p>
					<p>Kitárta két tenyerét, hosszú ujjain fényes gyűrűk voltak, és szikráztak a
                        viaszgyertya fényében. Szelíd szemei csillogtak valami elragadottság
                        fényességétől, és őszülő szakálla, mint valmi bibliai szentet,
                        ékesítette.</p>
					<p>- Óh ez a Luther, az ő fene hangjával és ordító szavaival: mennyire
                        eltévesztette - mondta. - Akkor lehetett volna az emberi nemzetet
                        mindenestül visszavezetni az Édenkert törvényeihez, de ő megállott az egy
                        Krisztusnál... Nézd, gyermekem, a világot... Ha Krisztus volt a Messiás,
                        akit a szent könyv prófétái prófétáltak: akkor ő eltörölte a bűnt és
                        megváltotta az embert... De vajon így történt-e... Vajon az ember ez alatt
                        az ezerhatszáztizenhárom év és öt hónap alatt megváltozott-e?... Vajon
                        megszűnt-e hát a bűn?... Nem inkább azóta áradott el az emberi fajzaton
                        annyira, ahogy soha annak előtte nem láttatott bűnös lenni az emberi
                        állat?</p>
					<p>Borsos Tamás lúdbőrözött, egész testében hol hideget, hol roppant forróságot
                        érzett.</p>
					<p>- Krisztus urunk Istennek fia volt, és nagy próféta, ezt még a Mohammed hitin
                        levők is mind megismerik... De távol legyen, hogy annak a Messiásnak nézd,
                        akiről a próféták szólanak... Ő csak jel volt a pusztában... Nem törölt el
                        szegény a maga kínhalálával semmit is... Nem vitte vissza az emberi fajt az
                        Édenkertbe, ahol nincsenek magyarok és nincsenek székelyek és nincsenek
                        szászok, nincsenek németek és nincsenek taliánok és nincsenek francuzok és
                        nincsenek anglikánusok, nincsenek keresztények és nincsenek pogányok, nincs
                        az emberek között semmiféle idegenség, hiszen még az állatok is mind egy
                        felekezeten vannak, egymással is és az emberekkel is... Nem szüntette meg a
                        bűnt, mert soha annyi fertelmesség e földön nem volt, mint e mi mái
                        napjainkban, mikor csak a fegyver és a gyilkolás virágzik... Nézz körül,
                        másfél ezer év tele van fröcskölve vérrel és rablással: ez az, ahova a
                        Krisztus vitte az emberiséget?... Ez az, amit tökéletes boldogságnak lehet
                        nevezni?... Maga ez a Luther soha mást nem prédikállott, csak tüzet és
                        fegyvert... Soha a szeretetnek és a csendes békességnek szavát nem hallatta.
                        És ez a Kálvinus, aki ment Luther nyomdokin, s megégettette Servet Mihályt,
                        és oly rettenetes kegyetlenséggel tartotta a maga Genf városát, hogy ott
                        csak a parancs és a törvény uralkodott a csecsemőktől az aggastyánokig
                        mindeneken... Látod, azért kérdeztem ma este tőled, hogy a bíró és az egyház
                        kurátora vigyáznak-e arra, hogy minden keresztyén lélek este maga idejében
                        lefeküdjék a maga földi koporsójába, mert tudom, hogy ez így vagyon, mert a
                        kálvini hitben soha és senkinek egy szabad és meghagyott pillanatja nincsen,
                        parancs és törvény alatt áll minden ember, legfeljebb ha a korcsmára megyen,
                        és az egyház és a község javára bort iszik, s megrészegszik, akkor kap
                        engedelmet, hogy egy kevés időt a maga éberségében tölthessen, hogy evvel
                        pénzecskét juttasson a kasszába... Ez az a boldogság, amit ezek a főemberek
                        hoztak nekünk is magyaroknak?... Ide jutottak ők az Édenkert helyett:
                        kedveznek a pénzért a korcsmázóknak, de aki nem dorbézol, annak le kell
                        magát nyugtatni az ágy nevezetű koporsóba egész életének minden napján, ha
                        csak nem akar ellenségnek, megromlott bűnösnek és hitevesztegető pogánynak
                        látszani az eklézsia vezetői előtt, mert bizony mondom néked, hogy minden
                        eklézsiában számon tartják azokat, akik nem úgy akarnának élni, ahogy a
                        törvények és rendszabások előre meghagyják...</p>
					<p>Borsos Tamás itt nem értett mindent teljesen, de már beborította agyát a
                        szentülésnek, a paradicsomi érzésnek melegsége, s inkább mindent bévett,
                        mint hogy ellene mondjon. Szemei nedvesek lettek, mint a nagy kancellár úré,
                        aki oly szívbéli szentséggel mondta szavait, hogy azok elfolytak az ő
                        szívében, mint a méz.</p>
					<p>- De uram, nagyságos uram, lehetséges-é, hogy a földi ember a maga erejéből
                        az Édenkertbe bejusson?</p>
					<p>- Soha. Maga erejéből soha, gyermekem. De az Írásnak erejével akármikor...
                        Mink már immár sokan vagyunk, akik ennek a nyomát s útját megtaláltuk... És
                        megvetettük alapját az első szent zsidóságnak. Annak a zsidóságnak, amit a
                        Biblia hagyott... Nem zsidóság ez, hanem héber lélek. Héber annyi, mint a
                        túlsó oldalon, a túlsó parton élőknek élete... Akik eltávoztak a világi
                        hitványságtól, a bűntől és a káromlástól és ragadástól és a keménységtől és
                        a szigorú erkölcsöktől, hanem az Édenkert törvényei szerint élnek igazán s
                        jámborul s egymást segítve és egymást nem kisebbítve s nem akadályozva a
                        maguk szent jámbor és alázatos jóságában... Mi nem arra ügyelünk, hogy
                        mindenkik szabott törvényekben maradjanak, hanem arra, hogy mindenkinek
                        hatalmat adjunk arra, hogy úgy cselekedjék, ahogy szíve diktálja... Oly
                        szabadság van a mi életünkben, mint az Édenkert tagjaiban...</p>
					<p>- De uram, vannak gonoszak és istentelenek, akik nem törődnek az igazsággal,
                        hanem az ördögnek parancsát keresik.</p>
					<p>- Mi közöttünk nincsenek. Akik az Édenkert törvényeit megértették, azok mind
                        egyesek és nem visszavonók. Mert az ember természete szerint jó, de
                        belevetették a pokoli gondolatokat és a kapzsiságot és erkölcstelenséget, s
                        akkor megromlanak... A mi testvéreink csak énekelnek és imádkoznak, és úgy
                        élnek s dolgoznak, ki-ki magáért és ki-ki mindenkiért... Mi átjutottunk a
                        szakadékokon, és elkerültünk e világnak bűneiből a túlsó oldalra, és szent
                        héberek lettünk, s megértettük az Édenkert törvényét és szavát.</p>
					<p>- De uram, a valóságos zsidók is gonoszak és kapzsiak és nyúzó fosztók.</p>
					<p>- Hallgasd meg szavamat és ítélj... Luther és a többi reformátor azt tanítja,
                        hogy az első szent keresztények ideje óta a pápaság elrontotta a szent
                        egyességet és relígiót, mert maga csinálta emberi törvényeket iktattak a
                        régi igaz törvények helyére... Ez légyen tehát igaz... De a zsidóság maga,
                        azótától, hogy Isten őket az Édenkertből kivetette, szinte eltávolodtak az
                        Istennek édenkerti igazsága mellől, és tovább rontották a szent igazságot
                        és a törvényeket maguk csinálta új bűnös törvények által. Nekünk tehát maguk
                        a zsidók, akik históriai alapon valóságos zsidók, éppen olyan távol vannak
                        ez édenkerti zsidóságtól, mint nekik a pápák az első keresztények szent és
                        áhítatos állapotától... Minekünk, testvéreim, nincsen sem zsidó, sem német,
                        sem francuz, sem már fajta s féle népek, csak egy van: ember. Én mi nem
                        nézzük, hogy valaki magyar nyelven vagy zsidó nyelven vagy török nyelven él,
                        mi csak azt nézzük: ember vagy-e testvérem, és megérted-e az Éden
                        törvényét?... S ha igen, akkor őt mi magunk közé számláljuk és testvérünknek
                        és az Éden tagjainak vesszük.</p>
					<p>Borsos Tamás, marosvásárhelyi bíró valósággal szentté érezte magát emelkedni,
                        de világi élete, hivatalja és gondolata új kérdést vetett elméjébe:</p>
					<p>- De ha így vagyon, akkor nem kell-é nekünk fegyvert fogni s az embereket
                        rákényszeríteni, hogy értsék meg ezt az új és szentséges gondolatot?</p>
					<p>- Távol legyen. Erővel erre senkit kényszeríteni nem lehet és nem szabad. Aki
                        fegyverrel él, az fegyver által hal meg. Azt mondja Mózes első könyvében az
                        Úr Káinnak: Miért gerjedtél haragra? és miért csüggesztéd le fejed? Hiszen
                        ha jól cselekszel, emelt fővel járhatsz, ha pedig nem jól cselekszel, a bűn
                        ajtód előtt leselkedik, és reád van vágyódása, de néked uralkodni kell
                        rajta... És mondá Isten Káinnak, aki megölte az attyafiát, Ábelt: “A te
                        atyádfiának vére kiált hozzám a földről. Azért átkozott légy a földön, mely
                        megnyitotta az ő száját, hogy béfogadja a te atyádfiának vérét és bujdosó és
                        vándorló légy a földön...” Akkor mondá Káin az Úrnak: “Nagyobb az én
                        büntetésem, hogysem mint azt elhordozhatnám, elűzöl engem a föld színéről,
                        és a te színed elől el kell rejtezkednem, bujdosó és vándorló lészek a
                        földön, akkor pedig aki rám talál, megölhet engemet.” És monda néki az Úr:
                        “Sőt inkább, aki megölendi Káint, hétszerte megbüntettetik.”</p>
					<p>- De uram, nagyságos uram, akkor igaz és édenkerti ember hogy éljen meg a
                        Káinok között?</p>
					<p>- A Káinok is Istennek gyermekei, s úgy kell élni közöttök, ahogy ők élnek
                        egymással. Csöndességben, békességben, és megvédelmezve az Istennek
                        parancsolatját... De mikor eljő a nap, hogy az Édenkert gyermekei átvehessék
                        az uralkodást, akkor készen legyetek, és Istennek törvényét betöltsétek.</p>
					<p>- Mert kevesen vannak a választottak, de megjő az ő idejek. Maradjatok azért
                        ébren, ti okos szüzek: feljő az Istennek az ő napja, s mindaddig legyen olaj
                        a mécsesetekben... Minden hiábavaló, minden haszontalan, csak az Istennek
                        embere tud s tesz... A tiszta ember pedig el fog jönni, s megéritek, ülni
                        fog a maga helyére, s akkor mindezek a szörnyek és leviatánok eltűnnek a
                        semmibe...</p>
					<p>De megijedt, hogy lázában többet beszél ki, mint szabad, s akkor mindennek
                        vége. Az emberben idegen szellemek laknak, ott bent tombolnak s
                        kikívánkoznak. Csönd, hallgass nyelv és siketülj meg szó: el fog jönni még a
                        nap. A pécsi takács fia nem hiába járta be az egész kerek világot; Eössy
                        András nem hiába szállította rá tudományát, oly sok csöndes és leskelődő
                        perc asszonyok által, pénz által, fejedelmi kegy által nem hiába gyarapítja
                        markában a hatalmat... De csitt... Még messze van az időknek
                        teljessége...</p>
					<p>Azután mondá:</p>
					<p>- Azért ha a fejedelem azt parancsolja neked, hogy vedd fel a te köpönyegedet
                        és menj el Konstantinápolyba a hitetlenek közé, akkor vedd fel a
                        köpönyegedet, és menj és végezd, amit a fejedelem neked parancsol. A többi
                        pedig a te szívedben van, és készülj az időre, mikor eljön az Édenkert
                        megnyitásának napja e földön.</p>
					<p>Borsos Tamás megértett mindent, és lelke szerint leborult a Jövő Fejedelme
                        előtt, az Új Krisztus előtt, s oly boldogságba merült, hogy azt emberi szív
                        elbírni alig képes.</p>
				</div>
				<div type="chapter">
					<head> [VII]</head>
					<p>A fejedelem asztalánál ült, és levelet írt. Rhédey Ferencnek írt
                        Nagyváradra.</p>
					<p>Oly rohamosan gyűltek fel a dolgok, csak úgy tódul egyik a másikra, s neki
                        egyszerre kellett az összessel foglalkoznia.</p>
					<p>Pénz nincs. Roppant summákra volna szükség, mert a fiatal fejedelemség annyi
                        rést kapott az uralkodás hajóján, hogy azt azonnal be kellett tömni.</p>
					<p>Éjszakákon keresztül nem aludt: ez az egy volt, ami meg tudta rontani álmát,
                        ha pénzszerzésre kellett gondolnia... Zsuzsanna volt az első, aki felvetette
                        előtte a gondolatot, hogy a Báthory Gábor által elajándékozott birtokokat
                        valamiképp vissza kell szereznie, s azóta ez egy órára sem hagyta békén.</p>
					<p>Már tudta, mit fog csinálni. Báthory Gábor annyi donációs levelet adott ki,
                        hogy az állami vagyonból semmi sem maradt.</p>
					<p>Bojthy Benedek által már írtunk kegyelmednek - s repültek a betűk a papíron
                        -, hogy ha kegyelmed az adószedők és a harmincadosok dolgában hiányt és
                        hibát talál, akkor kegyelmed azt az embert akarata szerint azonnal
                        megváltoztathatja, s azt tehet helyébe, akit megfelelőnek gondol. Azért a
                        kegyelmed írására a perceptorságot, vagyis adószedést Makai Jánosnak
                        engedtük. Inczéditől, ami pénz nála van, vegye el, s abból fizesse ki rögtön
                        a szolgáló katonaság fizetését, Inczédi pedig jöjjön be a segesvári gyűlésre
                        számadásra.</p>
					<p>Mi innen Szebenből a holnapi napon kimegyünk, és addig míg Fejérvárán
                        lakásunk meg nem lesz, Enyeden fogunk megszállani. Itt már minden el van
                        intézve, és a szász nemzet követei jelen vannak, és most folyik a
                        lajstromozás, hogy átvegyék a várost, a várat és minden benne lévőket.</p>
					<p>Mint itt a végrehajtóknál látjuk, az elmúlt két esztendőről még
                        hétszáznegyvenkét forint restancia van nála, az utolsó esztendőről pedig
                        semmi számadást nem adott. Míg el nem számol, minden vagyona zár alá
                        vettessék, és neki onnan egy szalmaszálat is ki ne adjanak. Senkinek adóját
                        el nem engedtük. Amint megszámláltuk, a váradi fizetés tizenkét hónapra húsz
                        vagy huszonkétezer forintot meg nem halad. Ott pedig az adóból és a
                        harmincadból harminckétezer forint jövedelemnek kell lenni. Ennélfogva a vár
                        építésére évente nyolc vagy tízezer forintot mindig fel lehet használni.</p>
					<p>De a vámosokat és adószedőket keményen kell fogni, uram.</p>
					<p>Bethlen Farkas uramat, mint megbízható nagy embert akarjuk kiküldeni a
                        számadások megvizsgálására, neki kegyelmed mindenben szolgálatára és
                        segítségére legyen.</p>
					<p>Kegyelmed Váradnak nemcsak kapitánya, hanem Bihar vármegyének is főispánja.
                        Kegyelmedet intjük, hogy az adók és vámok szolgáltatóit keményen számadásra
                        vonja, és aki el nem számol, azt letartóztathatja, és vagyonát is a summa
                        erejéig konfiskálhatja. Apor uram vámosait jól megítélje kegyelmed, és aki
                        nem arra való, rögtön informáljon felőle, és írja meg, kit tanácsol, hogy
                        helyébe kinevezzünk, azt mi irgalom nélkül megtesszük.</p>
					<p>Ha a tisztviselők, kik kegyelmed körül vannak, valami okon nem tetszenek, ne
                        halogassa kegyelmed, igyekezzék megváltoztatni őket. Embert szerezni
                        fődolog. Kovács Mihályt száz gyaloggal küldjük kegyelmed mellé, egyik
                        főporkolábságot rábízhatja. A segesvári gyűlésen meglátjuk, kit találhatunk
                        kegyelmed mellé vicekapitánynak valót, olyat, kinek hűségével és
                        szorgalmával kegyelmed is megelégedhetik. Hazánk köz javáért mi kegyelmedet
                        kényszerítjük a szakadatlan vigyázásra. Odakint Huszt és Kővár odavannak,
                        mi már csak Váradra támaszkodhatunk a magyar végeken. Rendelkeztünk, hogy a
                        vár erősítésére ott három vármegye fát, követ s ami kell hordjanak,
                        kegyelmed erősen sürgesse őket.</p>
					<p>Minekünk Váradra, ha lehetséges volna még nagyobb gondunk van, mint a magunk
                        személyére.</p>
					<p>Lippa dolgában semmi megmaradásunk nincs. Fővezértől annyi szidalmat még
                        erdélyi fejedelem nem kapott, mint mi, s megfenyegettek, hogy budai pasa nem
                        várja meg, míg Homonnay eljő, maga rohan ránk fegyverrel. Még mai napon
                        Keresztessy Pálnak levelet írok Lippába, s ha nem fogad szót, ő lássa kárát.
                        De uram, mikor ennyi és ily félelmes idők vagynak, tartunk tőle, hogy
                        Homonnay nem marad veszteg, hanem amint hírét veszi, hogy mi hadunkkal Lippa
                        alá szállunk, ő is felül, és ellenünk jön. Lengyel király neki tízezer
                        kopjást ígért volna. Thurzó nádor hamisan tagadja leveleiben, hogy valamit
                        tudna Homonnay rezgelődéséről, ezért is bizonyosra veszem, hogy titokban
                        erősen készülnek.</p>
					<p>Ha Homonnay beüt, idejében kell gondoskodni. Kegyelmed egész idő alatt, míg
                        mink Lippa alatt lennénk, egész hadiállapotban legyen. Most rögtön
                        harcírókat vegyen maga mellé és mustrát tartson a vármegyéken, és legalább,
                        ha többet nem, kétezer puskást s annyi lovast tartson készen egész idő
                        alatt, míg Lippa vétele folyik. Pontosan mindenkit regestromba vegyen,
                        legelső helyre saját magát írva és után a váradi hadakat, nevenként. Azután
                        maga mellé szólítsa az urakat, és nagyon megvizsgálja, kinek mennyi birtoka
                        vagyon. Ha valaki letagadja birtokát, elveszíti. Úgy éljünk. Jószágos nemes
                        embereket szekere mellett tartsa, nevenként szólítsa és a mi nevünkkel és
                        akinek 15-20 jobbágya vagyon, az két fegyverest, 32 után hármat, akinek 50,
                        az négyet, akinek 75, az ötöt, akinek 100, az nyolcat s azonfelül minden
                        huszonöt után még egyet adjon, de ne bocskoros jobbágyokat ültessen lóra,
                        hanem jó ruhás jó fegyvereseket, a maga kárára. Aki lóval nem bír, az jó
                        puskát és posztóruhát szerezzen emberinek. A regestrumot nekünk rögtön
                        beküldje, mert e szerint bírjuk ezentúl a vallókat. Bizony ki most
                        megmutatja magát, úgy veszi fejedelmi kegyelmünket vagy ítéletünket.</p>
					<p>Uram, az ország megmaradásáról van szó. Soha nem hisszük, hogy Homonnay ezt
                        az időt elszalassza, mikor mi kint leszünk hadunkkal az országból.</p>
					<p>Mi mindent megteszünk, hogy a budai pasa az első hírre segítséget küldjön, s
                        hátba támadja a bestyét, de ha nem lenne, akkor is kegyelmednek magának
                        helyt kell állania vele szemben, és meg kell őket törnie.</p>
					<p>Bene valeát.</p>
					<p>Már egyre rövidebben és keményebben írt. Nem volt ideje magyarázatokra.
                        Parancsokat adott.</p>
					<p>Most másik levélpapirost vett, és Keresztessy Pálnak, a lippai kapitánynak a
                        következőket írta:</p>
					<p>Generose domine amice et frater nobis observande. Salutem et servitiorum
                        nostrorum commendationem.</p>
					<p>Jól emlékezhetik kegyelmed arra, hogy mióta a hatalmas és győzhetetlen
                        császártól a magyar nemzet Lippa várát fegyverével elszakította, azóta soha
                        a fényes portához és oltalmához, Lippa miatt nem folyamodhattunk. Sőt,
                        amikor az athname leveleket is kiadták, abba Lippát soha fel nem vették, és
                        hazánkat a legnagyobb fenyegetésekkel ijesztgették, hogy ezt a Lippát, ami
                        már egyszer a töröké volt, visszaadjuk.</p>
					<p>Eddig sem költségünket, sem fáradtságunkat, sem adományunkat nem kíméltük,
                        hogy teljes erőből halasszuk ennek a visszaadását. Már tovább semmi
                        utat-módot a halasztásra nem lelünk, sőt főkövetünket, Balassy Ferenc uramat
                        a fényes portán letartóztatták, és őhatalmassága, a szultán felgerjedt
                        haragjának tüzében török-tatár hadait készenlétben tartja reánk, amit
                        szemünkkel látunk. Ha ez meglesz, ez romlott hazából nemhogy ellene
                        állhatnánk, de még meg sem tudunk mozdulni. Kegyelmedet azért intjük és
                        országul hagyjuk, hogy e levelünk látván, hazánk megmaradását szeme előtt
                        tartsa, s minden órában azon legyen, hogy Lippát, mihint kívánjuk, nekünk
                        megadja, mert ha Lippavára miatt az egész Erdélyt és az egész
                        keresztyénséget utolsó veszedelem érné, annak kegyelmed lesz egyedüli oka,
                        és Isten előtt is kegyelmed számol érte.</p>
					<p>Erről kegyelmed többet ne is habozzék, más levelünket ne várja, hanem
                        éjjel-nappal az urunk őnagysága által rendelt helyekre, Lugosra és Illyére
                        költöztesse a lippaiakat. Könyörgöttünk őnagyságának, hogy megbízható
                        helyeket adjon a szegénységnek és a rendeknek, és ő ezt így rendelte.</p>
					<p>Tartsa meg Isten kegyelmedet.</p>
					<p>Gen. Dom. Vrae</p>
					<p>Erdélyország rendei.</p>
					<p>Még egy harmadik levelet kellett sürgősen írnia. Ezt a levelet Bethlen
                        Farkasnak írta, akinek elpanaszolta, hogy Báthory fejedelemsége alatt minden
                        fiskális birtokot eladományozott.</p>
					<p>Ha, uram, minden inasnak, minden érdemetlen országfosztó gazembernek kezüknél
                        hagyjuk a Báthory Gábor által adományozott jószágokat, akkor Kővárhoz,
                        Fogarashoz egy jobbágy sem marad. Maga Gábor fejedelem megbánta, ahogy tett,
                        s Rhédey Ferencnek, váradi kapitánynak élőszóval parancsolta, hogy személyre
                        való tekintet nélkül mindent visszaszerezzenek, mert látta, hogy nem jól
                        cselekedett.</p>
					<p>Mink azért még most semmit sem akarunk ebben tenni, de az országnak oly
                        szükségei vannak, hogy világosan meg kell tudnunk, hogy mit tettek s mit
                        nem. Kassai uramat, a fiscalis directort bíztuk meg avval, hogy utánanézzen
                        a káptalanokban, s minden donációt szerről szerre meglásson.</p>
					<p>Nem akarjuk azonban, hogy csak a fiskális tisztviselők ügyeljenek a dologra,
                        mert érdemesnek kárát nem kívánjuk, kérjük azért Nagyságodat, mint hazájának
                        hív fiát, aki minden dologgal esméretes és oly igazságszerető ember, kiben
                        szívünk a hazában legjobban megnyugszik, hogy ebben a vizsgálatban személye
                        szerint részt venni méltóztassék.</p>
					<p>Szeretettel várjuk, hogy bennünket a jövő héten Nagyenyeden megkeresni és
                        velünk ezt az egész haza megmaradására szóló dolgot végigbeszélni és tőlünk
                        jó tanácsát és segítségét megvonni ne terheltessék. Etc.</p>
					<p>Meg volt nyugodva: Bethlen Farkasnak ennél nagyobb megbízatást nem adhat, és
                        az öregúr minden bizonnyal nagy örömmel és tisztességképpen veszi.</p>
					<p>Most behívatta Kassai urat, és vele a Báthory-féle adományok dolgát
                        végigtárgyalta.</p>
					<p>Akkor kiment a tanácsházból, és lement a városra, hogy a szászok
                        deputációjával meglássa, miként van az átadás ügye.</p>
					<p>Ott állott körülötte Szeben, mint egy új ruhába öltöztetett menyasszony. Már
                        minden ház ki volt restaurálva. Semmi bomlás, törés sehol. A szép kis házak
                        két és három ablakszemükkel csudálkozva nézték a sürgés-forgást.</p>
					<p>A kapubástyákon is mindenütt egész új ágyúk és fegyverek voltak felállítva,
                        amiket a szászok a fejedelem kívánságára maguk hordtak be a várba.</p>
					<p>A magyar katonaság is új ruhákban, új fegyverekkel volt ellátva, s olyan volt
                        minden, mint egy boldog menyegző előtt való nap, mikor már minden el van
                        készítve a nászra.</p>
					<p>Báthory Gábor emléke elmúlt, és a szászok hosszú fekete ruhájukban, hosszú
                        pálcákkal és szögletes süvegekkel alázatos és boldog szemmel nézték régi
                        birtokukat.</p>
					<p>Sokan hiányoztak közülök a régi tanácsból, de elparentálták Weisz Mihályt
                        ugyanúgy, mint a tavalyi bírót, akit Szilassy Pál itt döfött le ezen a
                        piacon, ahol most az új emberek maguk is alig hitték, hogy elkövetkezett az
                        időknek teljessége.</p>
				</div>
				<div type="chapter">
					<head> [VIII]</head>
					<p>Eszterházy Miklós végigment a Grábenen.</p>
					<p>Amerre ment, az üzletekből kijöttek az emberek, és utána bámultak.</p>
					<p>Csodálatos volt arany- és bíborruhájában. Fején a nagy melegben is magas
                        bőrsüveg volt, és kócsagforgó, oly vastag kócsagseprű, hogy a kereskedők,
                        akik értettek hozzá, megbecsülték, hogy ez maga a nagy és remekmívű forgóval
                        egész vagyont jelentett. Egy polgári család kistafírozhatta volna leányát, s
                        akkor is egész életére bőségesen lett volna ellátva belőle. Hát még a többi
                        ruha, ami rajta volt. A vérpiros mente, oly tömérdek aranyzsinórral,
                        sujtással és gombokkal, s minden a legtisztább színaranyból, hogy a nap
                        belevakult, míg körülszikráztatta. Dolmánya kék volt, nagy virágos habos
                        selyemből, s ez is arannyal és gyémántokkal tele, nadrágja vadgalambszín
                        fehér szederjes volt, és vadonatúj sárga csizmája valósággal repült, olyan
                        csodaszép szabású volt. A csizmaszár hegyén elöl nagy aranyrózsa, amelyről
                        még aranyszálakból szőtt repülőbojt hullott.</p>
					<p>Mellette kétfelől két úriember ment, Pákay Benedek királyi személynök, aki az
                        egész országban híres lett arról, hogy az utolsó pozsonyi diétán az
                        alsótáblán arról szónokolt, hogy a magyar rendek az Ausztriai-ház
                        kihalásaiglan lemondottak királyválasztási jussukról. A nagy orációnak
                        visszafelé sült el az éli, mert még a katolikus urak is felzúdultak, és azok
                        sem mertek mellette voksra felállani, akik előre felbiztatták.</p>
					<p>A másik oldalán gróf Erdődy Tamás tárnok ment, aki inkább csak itt Bécsben
                        szeretett élni, mert nagyon unta a falusi sarat, a port és az unodalmat.
                        Vidám és kedves ember volt, akit a Felség azért vett tárnokmesternek, mert
                        senki oly jó kimutatást nem csinált neki arról, hogy lehet a magyar
                        protestáns főurak vagyonának elkobzásával a kincstár üres ládáit
                        megtölteni.</p>
					<p>Pákay Benedek termetes úr volt, csak bajusza volt, s az oly hosszú és vastag,
                        mint valami lószőrből csinált forgó s álla alatt csaknem összekanyarodott.
                        Erdődy Tamás viszont egészen megborotvált arccal járt, és a magyar díszruha
                        gallérjában nagy csillogó keresztet viselt, tele erős nagykövű
                        gyémántokkal.</p>
					<p>- Nézd meg ezeket a magyar urakat - mondta Schützbauer, a grábeni legnagyobb
                        drágaságkereskedő a feleségének, aki vele kiállott a bolt ajtajába -, ezek
                        a legjobb vevőink.</p>
					<p>- Ach, az a gyönyörű! - mondta az asszony, és igyekezett az Eszterházy szemét
                        elkapni. Oly tágasra nyílt a szíve a szép férfiú iránt, hogy csaknem
                        elájult.</p>
					<p>Eszterházy volt a három közt a legmagasabb, legdaliásabb és valósággal
                        Adonis. Szakálla szőkés volt és frissen, borbély által kolnizott. Mint
                        valami mesebeli tündérkirályfi lépett a köveken, amivel a Gráben ki volt
                        rakva. Még a sarkantyúja is oly taktusra csengett, mint valami tündéri
                        muzsika.</p>
					<p>Gyalog mentek, mert a Felség udvarmestere legújabban parancsolatot ada ki,
                        hogy senki, aki a Felséghez audienciára van berendelve, egy bizonyos körön
                        belül lóval vagy kocsival be nem mehet, mert a Felség méltóságos tekintete
                        amúgy is egész Bécset a Burg előpitvarává tette, tehát nem lehet és nem
                        szabad, hogy hadinépekkel és lóval jelenjék meg akárki is a Felség
                        kapujában: ez kisebbítené az alázatosságot, amivel a Felség elé kell
                        járulni. Jöjjenek tehát a Szent István templomának távolságából mindenek
                        gyalog és alázattal, akik a Felség nagyságos és felséges dicsőségében
                        akarnak sütkérezni.</p>
					<p>Utánuk ment a kíséretük. Fejenként három-három, összesen kilenc ragyogóan
                        öltöztetett udvari emberük, párducosan és kacagányosan, bajszosan és fénylő
                        fegyverzettel.</p>
					<p>Eszterházy egész úton egyetlen szót sem szólott. Magában töredezett szavakat
                        mondott. Latin orációjának szavait tagolta, de nem tudott sorra menni benne.
                        Nem baj, hiszen két hónap óta van Bécsben, s azóta milliomszor elmondotta
                        orációját, s álmában, ha megrúgnák talpát, akkor is hiba nélkül, mint a
                        vízfolyás darálná le.</p>
					<p>Két egész hónapot kellett a császári kihallgatásra várnia. Sokszor már azt
                        hitte, megüti a guta, s nemegyszer volt úgy, hogy megfordul s elvágtat ebből
                        a büszke városból.</p>
					<p>Azért kellett oly sok ideig várnia, mert a Felség először információkat
                        kívánt szerezni felőle. Még nagyon fiatal volt a dicsősége, s mivel nem az
                        ország, csak a nádor nevében jelent meg, nem történhetett, hogy egy ilyen
                        fiatal főurat, akinek még meg sincs erősítve uradalmainak joga, miket
                        Mágócsy Ferenc után s Dersffy Orsolya által nyert, csak úgy elfogadjon a
                        Felség, tehát móresre kívánták az udvariak szorítani; ezek a magyar urak
                        anélkül is valósággal míveletlen s pallérozatlan medvék, akiket láncon kell
                        tartani.</p>
					<p>A széles Grábenről befordultak a Kohlmarkt utcájába.</p>
					<p>A Kohlmarkt csak káposztapiac volt valaha, de már most inkább Diamantmarktnak
                        lehet nevezni, oly drágaságoknak boltjaival van tele.</p>
					<p>Ezen az utcán valósággal életveszélyes csődület lett miattuk, minden ember,
                        aki mozogni tudott, kicsődült, hogy a ragyogó magyar urakat lássa.</p>
					<p>- Nézd a szájtáti németeket - mondta Erdődy gróf, és nevetett.</p>
					<p>Pákay Benedek nem méltatta figyelemre a csőcseléket, pedig azok mind inkább
                        tisztes merkátorok voltak, akik nyugodtan aludtak éjszaka, mert volt pénzük,
                        és annyi jövedelmük volt, hogy gyermekeiket a legszebben elláthatták.</p>
					<p>A Burg óriási kapuzata előtt kétszáz díszesen öltözött katona állott.
                        Csoportokban állottak és beszélgettek, s mikor a magyar urak a csodálkozó
                        népek között feltűntek, nevetve súgtak össze, és hamis megjegyzésekkel
                        mulattatták egymást.</p>
					<p>Pákay Benedek megvárta, nagy méltósággal, míg a vezető tiszt hozzájuk lépett,
                        és illő szalutálás után átvette a Beféhlt, mely őket egyenként a mai napon
                        déli tizenkét órára a Felség színe elé legkegyelmesebben béparancsolta.</p>
					<p>Akkor megvizsgálván az iratokat, meghajlott, és átadta őket egy másik
                        officérnek, aki előremenvén, utat mutatott. Kíséretüknek azonban kint
                        kellett maradni a vasrácsozatú kapun, az utcán, és azon helyre állani jó
                        renddel, ahová az officér őket jelölte.</p>
					<p>Bent a kapu belső oldalán egészen más módon öltözött inasok állottak. Spanyol
                        ruhákban, fodros ingekkel, nyakukon s kezükön oly óriásira kikészített
                        csipkés gallérokkal, hogy ember csodálkozhat, hogy fejüket a pléhkemény
                        vasalású vászon meg nem szabja.</p>
					<p>Alig mentek tíz lépést, az officér általadta őket egy udvarinak, aki szintén
                        a leggondosabban megvizsgálta az írásokat, s helybenhagyva, magát szerfelett
                        meghajtotta és előretáncolt.</p>
					<p>A három magyar főúr utánaballagott a barázdabillegető forma úriembernek, s
                        egy pillantást vetve a kapubolt alatt a roppant nagy udvarra, melyen éppen
                        egész hadsereg volt felállítva, legalább kétezer ember, s valami hadi
                        gyakorlást végeztek. Hátul, az udvaron túl már a bástya látszott.</p>
					<p>Felmentek a setét nagy lépcsőn az emeletre s ott újra átvette őket egy udvari
                        tisztség, aki ajtót nyittatván a lakájokkal, megint más udvarinak kezébe adá
                        őket.</p>
					<p>Egy hosszú folyosón mentek most, s a folyosónak mindkét fala rakva volt
                        győzedelmi jelekkel és diadalmi s ajándékba küldött ragyogó
                        fegyverekkel.</p>
					<p>A folyosó végén magas ajtó volt, melyen ismét más komornyik fogadta őket, s
                        mindenik a legnagyobb alapossággal nézte s bírálta meg az írásaikat, mintha
                        akárki is az világon eddig bejuthatna csak úgy maga kénye-kedve szerint.
                        Írásolvasás után egyre nagyobb hajbókolások lőnek s így tovább.</p>
					<p>Végre egy igen tágas és felséges fényességgel beöltöztetett terembe
                        lyukadtak, ahol a falakon akkora faliszőnyegek s gobelinok voltak, hogy
                        avval egy egész templom falát könnyen be lehetett volna teríteni.</p>
					<p>Itt már semmi fegyverféle nem volt: azok mind kinn maradtak az
                        előpitvarokban, a magyarok megérezték, hogy valóban a kard, a dárda, kopja
                        és vért csak arra való, hogy a Felséges császárnak hatalmasságát és
                        dicsőségét szolgálják, de nem arra, hogy ő maga a saját közelében csak meg
                        is tűrjön s szíveljen ilyen paraszti és gyilkos katonai istóriákat.</p>
					<p>A nagy teremben negyvenen vagy ötvenen voltak.</p>
					<p>Mind igen fényesen és ragyogóan öltözve. Magyar ruhájú nem volt közöttük
                        senki. Eszterházy látta, hogy itt vége van a barangolásnak, s meg kell nekik
                        is állaniok. A sárga és piros selyemruhájú főlokáj nekik egy szót sem
                        szólott, hanem úgy eltáncolt, mint egy balettmester, s ők hárman ott
                        maradtak a nagy terem kellős közepén.</p>
					<p>Körös-körül kis csoportozások voltak, ismerősök egymással mentek össze, és
                        igen halkan s németül beszélgettek. Latin beszédet is hallottak. Piros ruhás
                        főpapok voltak itt földet seprő ruhákban, ott urak hasogatott
                        nadrágbugyogókban, a fekete felső selyemszövet hasadékin piros selyem
                        bélésekkel varrva, amott nagy generálisok a maguk rettenetes félelmességű
                        vértjeiben, mintha most mingyárt csatát kellene kommandérozniuk. Voltak
                        főúri asszonyságok, nem szépek, legtöbben talpig feketében, rettegve és síró
                        arccal. Ezek talán kegyelmet kérni jöttek elfogott és nehéz rabságban
                        sínylődő férjük, fiuk eránt. Csuda kicsi kalapokat viseltek, s Eszterházy
                        elhatározta, hogy ilyet fog venni tucatot Dersffy Orsolyának. Mi jól fog ez
                        neki állani.</p>
					<p>De ahogy ők beléptek s megállottak a terem közepén, az egész társaság még a
                        legkétségbeesettebb özvegy is, mind feléjük fordult, és úgy szemlélték az ő
                        ruhájukat, mintha bizony új kapu volna.</p>
					<p>Most egy fehér selyemruhás német úrfi szaladt keresztül a termen, s ahogy
                        meglátta őket, hozzájuk nevetett.</p>
					<p>- Isten hozta nagyságotokat, méltóságos uram - mondta vidáman, s Erdődy gróf
                        megismerte:</p>
					<p>- Nini, Imrécs.</p>
					<p>Megfogta a kezét, aztán az arcát megveregette:</p>
					<p>- Balassa Imre ez, Balassa Péternek fia.</p>
					<p>A fiatal úr sorra meghajlott előttük avval a táncos mozdulással, ahogy a
                        lokájok jártak.</p>
					<p>- Ne álljanak itt uram s bátyám - mondta nevetve -, mikorra van írva a
                        megparancsoló befél?</p>
					<p>- A tizenkettedik órára - szólt Erdődy.</p>
					<p>- No, akkor még ugyancsak van várni való idő.</p>
					<p>Evvel belekapaszkodott Erdődy Tamásba, és előrement vele egy nagy
                        ablakfülkébe, és ott egészen fesztelen és vidám nevetéssel kezdett
                        mesélni:</p>
					<p>- Aj be utálom az ilyen napokat - szólt hangosan, bizonyára abban bízva, hogy
                        senki szavát meg nem érti, mert ki tudna itt magyari nyelven egy bötűt. -
                        Idecsődítik a Felség nyakára az egész világot. Csak nekünk csinálnak vele
                        bajt... No de majd este ki fogjuk pótolni, a Ballhausban új dámácskákat
                        hozattak, franciákat, tízet.</p>
					<p>Erdődy hangosan nevetett, s ketten elkezdtek erről beszélni, minthogy mind a
                        ketten ott szokták az estéiket tölteni. Eszterházy is már nemegyszer volt a
                        Ballhausban, és nem is mondja, hogy nem jól érezte magát, de neki, mint új
                        politikai embernek addig semmihez nem volt íze, míg végére nem járhat az
                        audienciának és a török dolgának. Hallgatta azért a csevegőket, és
                        felettébb csodálkozott, hogy Pákay Benedek a nagy hasával mekkorákat
                        nevetett, mikor Balassa úrfi elmesélte, hogy a francia dámácskák milyen
                        mesterséget tudnak.</p>
					<p>- Hogy én is éfi voltam - mondta Pákay Benedek -, és atyámuram nem szerette a
                        színemet, hogy nagyon pattanásos volt az arcom, mondá: nesze te nebuló, itt
                        egy csomó pénz, eredj Bécsbe s költsd el... Akkor mentem először a
                        Ballhausba s egy hónap múlva atyámuram feljövén, még Rudolf császár fiatal
                        éveiben volt, kérdi: nos mint?... Mondom neki: Atyámuram, arra kérem
                        Nagyságodat, meg akarnám házasodni.</p>
					<p>Mindnyájan nagyot nevettek.</p>
					<p>- Kérdi atyámuram: “Éppen ideje, mert már meghaladtad az időt...” Talán
                        tizenhat éves valék... S kit, te csóré?... Mondom: ne vessen meg, édes jó
                        atyámurama, de egy gyöngy Diannát lelék... S hol, mondja ő: csak nem a
                        Ballhausban? De biz igen.</p>
					<p>Erre Erdődy úr és Balassa úrfi a hasukat kezdték fogni, hogy a népek mind
                        csak őket csudálták.</p>
					<p>- No én magyaráztam, hogy egész szívem és lelkem a Diannáé, de atyám csak
                        nevetett s mondá: akkor adok neked egy szukakutyát, s nevezd róla.</p>
					<p>Nem lehetett a nevetést tartóztatni, s nem is akarták. A gyászos özvegyek
                        szemrehányólag pillantgattak reájuk, de ezt Eszterházyn kívül senki se vette
                        figyelembe.</p>
					<p>Egy főgenerál ment végig a termen, oly vitézül, hogy minden lakáj megretirált
                        előle.</p>
					<p>Balassa Imre közelebb hajolt és megsúgta:</p>
					<p>- Ez nevezetes úr: ez akarja a magyar földet meghódoltatni a Felségnek.
                        Támpir, azaz Dampierre.</p>
					<p>Az urak óvatosan odanéztek, akkor Erdődy felkacagott.</p>
					<p>- Ez az a vakmerő játékos, aki már engem meghódoltatott a Tanzender Amornál.
                        Hétszáz aranyamat nyerte el. Ez nagy hadi vezér lesz.</p>
					<p>Evvel a legnagyobb barátsággal odament hozzá és köszöntötte.</p>
					<p>A generális azonban most nem találta magát a Tanzender Amor spelunkáiban,
                        ezért módfelett kemény és kifeszített derekú maradt. De Erdődynek nem
                        imponált, s bizonyos kapacitálás után visszajött, s azt kommendálta az
                        uraknak, hogy két lépést tegyenek előre, akkor az is idejő.</p>
					<p>Így egymást megközelítették stratégiailag, s mikor beszéd közelségbe
                        jutottak, kölcsönösen néminemű meghajlásokkal szalutálták egymást.</p>
					<p>Eszterházy, aki egyre jobban érezte, hogy ő itt mennyire idegen, mindenki más
                        otthon érzi magát, csak ő nem, mert ezek az urak mindnyájan fiatalságukban
                        kapták a bévezettetést a Felséghez, de ő még három év előtt is udvari
                        hadnagyocska volt, aki a maga uránál is ajtón kívül tanyázott, míg be nem
                        szólították, így hátrább valónak kellett magát éreznie, ami szerfölött
                        sértette, s a generállal szemben nem is tudott azon a könnyű udvari hangon
                        szólani, csak kemény hallgatással és vigyázással nézett. A generális nagy
                        darab s mord ember volt, igazi katona s generális, de módja olyan volt, mint
                        egy strázsamesternek. Szemét szerette villogtatni, és a hadi tudományban
                        jártasnak kellett lennie, mert minden szava öblös volt és maró.</p>
					<p>Pákay Benedek is ismerte röviden, már találkoztak valamely tanácsban, de csak
                        most barátkoztak együvé. Pákay úr kemény volt vele szemben, s mégis oly
                        engedelmes, mintha máris ez a Generál parancsolna Magyarországon.</p>
					<p>- Bejutunk mi még ma a Felséghez? - kérdezte Balassa Imrét Erdődy nevetve,
                        mikor a Generál őket elhagyta.</p>
					<p>- Ach, az istenadta - mondta Imrécske -, ma megint fájdalmai voltak, s vele
                        van bent udvari medikusa, egy török doktor.</p>
					<p>- Török? Törökkel gyógyíttatja magát Őfelsége? - csodálkozott Eszterházy - s
                        meri?</p>
					<p>- Doktorban nincs barát - nevetett Imre. - Mind öl.</p>
					<p>Nézték, hogy éppen a Generált vezette egy udvari tisztviselő, s elment vele
                        valamelyik ajtón.</p>
					<p>Egy óra múlva Pákayt vitték el ugyanazon ajtón.</p>
					<p>Ennek felettébb megörült Eszterházy, mert látta, hogy a Felség a magyar
                        ügyekkel akar végezni, s csakugyan Pákay után Erdődyt s kis negyedóra múltán
                        őt szólították. Kint azonban a temérdek nép irigyen és ellenségesen nézett
                        reájuk, s meghánytorgatták, hogy nem járja, hogy ezeknek a magyaroknak
                        mindig elsősége van.</p>
					<p>Kisebb terembe értek be Eszterházy és az udvari ember.</p>
					<p>Itt még állani kellett katonásan, süvegét hóna alá tartva és kardját másik
                        kezében, egész a derekánál, hogy valamiképpen meg ne csördüljön a
                        pádimentumon.</p>
					<p>Eszterházy nagyokat s mélyeket lélegzett. Tagadnia lehetetlen, hogy a szíve
                        úgy kalapált, mint valami ezred dobosa.</p>
					<p>Mégiscsak itt van, gondolta, és végre elérte, mit soha nem remélt volna, a
                        Felség előtt, s csak egy ajtó választja el a legnagyobb kitüntetéstől. Vajon
                        az ajtó csakugyan megnyílik-e?</p>
					<p>- Csak semmi szomorúságot Őfelsége előtt - súgta az udvari ember.</p>
					<p>Eszterházy rápillantott.</p>
					<p>- Nagyon beteg Őfelsége - súgta újra az udvari. - Ha méltóságod valamit el
                        akar érni, csókoljon kezet, csókoljon kezet... ibittezer... ibittezer...
                        ibittezer... nono...</p>
					<p>Eszterházy megdöbbent, az ember ismerős volt.</p>
					<p>- Aus Tirvania - súgta az még, s benne felvillant, hogy ez sekrestyés volt,
                        mikor ő Nagyszombatban kitért... De már nem volt idő gondolatokra, bent
                        állott egy besötétített teremben, mely oly tágas volt, hogy nem találta meg
                        benne a királyt.</p>
					<p>- Kumher - mondta egy kellemes rekedt hang egészen másutt, mint ahol ő
                        kereste. Balra volt a trón, s nem az ablakok előtt.</p>
					<p>Most hirtelen mindent látott. Egy nagy trónusban feküdt a király. Egész
                        testével feküdt, de félkönyökön, és apró vizslaszemekkel furkálta őt
                        mosolyogva, s hunyorgatva. Megette állott egy szakállas öreg pap, deresen,
                        egyszerű fekete ruhában, egy igen nagy gyémántkereszttel, s az szikrázott:
                        minden legkisebb mozdulatára millió fényt, lilát és világos rubintosat
                        szórt.</p>
					<p>Khlésl ez, a főkancellár - villant át a fején, s előrement, akkor letérdelt a
                        beteg öregúr előtt, és annak odanyújtott lágy kezét megcsókolta.</p>
					<p>Utána még jobban meghajtotta magát, csaknem a földig formán, akkor lassan
                        felállott, de térden maradt. Féltérden, hogy a feje a Felséggel egy
                        magasságban legyen.</p>
					<p>Parancsot várt.</p>
					<p>A Felség soká nem szólt, hanem csudálkozva méregette. Intett, s ő egészen
                        felállott.</p>
					<p>Most a Felség valamit spanyolul mondott Khléslnek, ebből egy szót sem értett.
                        Khlésl nevetve válaszolt szintén spanyolul:</p>
					<p>- Caramba!</p>
					<p>Ezt megjegyezte magának, s elismételgette magában, hogy el ne felejtse.
                        Kitalálta, hogy róla beszélnek, ruhájáról s magáról, mint a bolti kereskedők
                        a Kohlmarkton.</p>
					<p>Közben szeme egy kicsit hozzászokott a félhomályhoz, s látta, hogy a király
                        arca szederjes, mint a hulláké, a szakálla is mintha szennyes volna. Nagyon
                        betegesnek látszott, de fájdalma nem volt, mert akkor nem lett volna oly
                        vidám. Nagyon sértette, hogy semmit sem ért a beszédjükből, s elhatározta,
                        hogy hamar megtanul spanyolul, már két hónap alatt sokat tanulhatott
                        volna.</p>
					<p>- No wasz isz in deinem Bauch - mondta a király.</p>
					<p>És ő felállott és elkezdte:</p>
					<p>- Sacratissima caesarea et regia Majestas. Domine, domine mihi
                        benignissime.</p>
					<p>A király mosolyogva intett Khleslnek:</p>
					<p>- Wi der Ubero...</p>
					<p>Ő megállott, pater Ubero... Ez egy jezsuita volt, híres szónok akkor, a nők
                        rajongtak érte.</p>
					<p>Újra szólani kezdett, s a király latinul mondta:</p>
					<p>- Parce... azaz kímélj, hagyj békén... - Utána mindjárt latinul
                        folytatta:</p>
					<p>- Nagy uradalom az a munkácsi uradalom?</p>
					<p>Eszterházy meghökkent és elpirosodott. Szerencse, hogy a sötétben nemigen
                        látszott, hogy mennyire elveresedett.</p>
					<p>- Igen, Felség.</p>
					<p>- Nagyobb, mint a pozsonyi árendátorság?</p>
					<p>Eszterházy elnémult: a király tehát tudja, hogy az ő apja Pozsony megyében
                        adóárendátor. Meghajlott.</p>
					<p>- Bene, bene - nevetett a király. - Paucis verbis: anyád Illésházy uram
                        húga?</p>
					<p>- Igen, Felség, Illésházy Zsófia.</p>
					<p>- Hány gyerek? Tizenhat?</p>
					<p>- Csak heten élünk, Felség.</p>
					<p>- És ez a Mágócsy, ez sógora volt Illésházy úrnak?</p>
					<p>- Igen, Felség.</p>
					<p>- Mikor te Munkácsra mentél, Dersffy Orsolya már beteges volt?</p>
					<p>- Nem, Felség.</p>
					<p>- De most nem nagyon egészséges?</p>
					<p>- A gyermekszülés nehezére esett.</p>
					<p>A Felség jóízűen nevetett:</p>
					<p>- Nem minden nő szül tizenhatot. Pedig rajtad nem múlik, hein?</p>
					<p>Eszterházy hallgatott. Egyik meglepetésből a másikba esett.</p>
					<p>A Felség megint spanyolul kezdett beszélni Khlesllel. Oly vidáman és
                        kellemesen, mintha ő jelen sem volna.</p>
					<p>- És szép nő? - fordult hirtelen hozzá.</p>
					<p>- Nekem a legszebb, Felség.</p>
					<p>- Akkor minek jársz annyit a Ballhausba?</p>
					<p>Eszterházy majd elsüllyedt a szégyentől és a röstelkedéstől. Nem képzelte,
                        hogy a Felség erről is értesülve volna.</p>
					<p>A király nagyon mulatott a zavarán.</p>
					<p>- Nem tesz semmit, ugye eminenciád? - szólt Khleslhez.</p>
					<p>- Felség - szólt a bíboros -, jobb, ha egy ifjú főúr a Ballhausba jár, mintha
                        konspirációkon töri a fejét.</p>
					<p>- Én Felségednek legalázatosabb híve vagyok - mondta Eszterházy, és
                        meghajtotta térdét, s olyan érzések gyűltek benne, hogy szinte könnyek
                        jöttek a szemébe.</p>
					<p>Ez a hangján is megérzett, és a Felség apai jóakarattal nézett rá, s a szeme
                        mosolygott.</p>
					<p>- Bene, bene - mondta -, halljuk csak, hogy is történt az a karácsonyi
                        ajándék.</p>
					<p>- Újesztendei Felség.</p>
					<p>- Bene.</p>
					<p>Eszterházy röstellkedve mesélni kezdte, ahogy mindig el kell mondania
                        bizalmasok előtt a nevezetes ajándékot, mikor Dersffy Orsolyától újévi
                        ajándékul a puszta kezét kapta.</p>
					<p>- S üres volt a keze.</p>
					<p>- Igen, Felség.</p>
					<p>- Csak benne a munkácsi uradalom.</p>
					<p>Eszterházy meghajtotta magát.</p>
					<p>- S meg akarnád kérni a megerősítést benne, hein?</p>
					<p>Eszterházy egy pillanatra féltérdre ereszkedett.</p>
					<p>- Mi vitt rá, hogy szívedben megtérj? Pazmaneus?</p>
					<p>- Felség én tizennyolcad évű voltam, és lelkem szerint történt. Pázmány
                        uramnak semmi része benne.</p>
					<p>- Ezt ne mondd meg neki - nevetett a király. - Ő maga juhának tekint.</p>
					<p>Eszterházy összerántotta dús szemöldökét, de aztán a királyra nézve, újra
                        szelíd arcot vett.</p>
					<p>- Felséges uram, adta volna az Úristen, hogy mindenek világosan értették
                        volna meg a szentírásnak igaz magyarázatját, nem szakadozott volna meg
                        annyira a mi üdvözítőnknek varrás nélkül való köntöse.</p>
					<p>A király hallgatott.</p>
					<p>- Bene - mondta -, bene, bene... s mit mondott neked Illésházy uram? Ha
                        vissza reformatizálnál?</p>
					<p>- Nekem adná Trencsén várát - mondá.</p>
					<p>- S te nem?</p>
					<p>- Én akkor húszéves voltam, felség, de nem tettem.</p>
					<p>- Bene... S mondd csak, mikor te amaz újévi ajándékot nem kaptad meg... te
                        azt megérdemletted volna?... Te már akkor sok szívességet tettél az
                        özvegyecskének..</p>
					<p>Eszterházy elpirult.</p>
					<p>- Igen, felség, én mindent elvégeztem körülötte, hogy ő ne érezze a nagy
                        veszteséget, férjének halálát.</p>
					<p>- S már a Mágócsy uram életiben is udvari tisztje voltál az
                        asszonyságnak.</p>
					<p>Eszterházy most majd elsüllyedt, ezt mégis senki nem merte volna neki szemére
                        vetni, mert valóban nem is történt semmi közte és Dersffy Orsolya közt, a
                        barátságon kívül. Nem tudta, mitévő legyen.</p>
					<p>- Az asszony, felség - mondta erősen -, egy az égi angyalok közül, e
                        földön.</p>
					<p>- S övé Munkács, ami az égi angyaloknak hibázik. Ennyivel felettébb való -
                        mondta a király mosolyogva.</p>
					<p>Eszterházy meghajtotta magát.</p>
					<p>- Felség, a vagyonnak dolgát Istenre bízzuk.</p>
					<p>- Persze, persze - szólt a király kedvesen -, ismerjük Regéc várának esetit.
                        Jól van inskribálva neked, hogy azt magad szabad birtokából egy szóra
                        odaengedted Alaghy Menyhért uramnak.</p>
					<p>Eszterházy csaknem beleszédült. Boldog volt, hogy a felség mindeneket úgy
                        tud, mint egy gyóntató atya, és oly jóságos, mint egy fejedelemhez illő.</p>
					<p>Már a király nem akarta tovább faggatni, másra tért:</p>
					<p>- Mi baja a Thurzó úrnak? Kövek?</p>
					<p>- Igen, felség, midőn nála voltunk, nagyon szenvedett.</p>
					<p>El kellett mondani, mit látott, s a király félbe hagyatta vele a beszédet, s
                        ő magyarázta el, hogy neki is volt ilyen fájdalma, pontosan emlékezett, hogy
                        jöttek a szédülések és rohamok, izzadások és gyötrettetések.</p>
					<p>- És még a gaz török ilyenkor megragadja az alkalmat és kínoz.</p>
					<p>Végre, gondolta Eszterházy, helyben vagyunk, és kezdte elmondani, mit
                        tapasztalt Bittsén, hogy viselte magát a török csauz, hogy fosztotta ki
                        Lévát s hajtott el ezer embert...</p>
					<p>- Parce... kímélj - szólt a király, és egészen elfakult, mintegy ólomszínűvé
                        lettek arcai.</p>
					<p>- És még soká húzza?... A nádor?... - kérdezte aztán.</p>
					<p>- Felség, csalánba nem üt a mennykő - szólt kurtán Eszterházy, amin a felség
                        felettébb nevetni kezdett.</p>
					<p>- És mit akartok evvel a török ebbel? - kérdezte a király.</p>
					<p>- Bethlen fejedelem?</p>
					<p>- Fejedelem? Úgy hallottuk, még vajda. Khlésl?</p>
					<p>Khlésl egyszerűen mondta:</p>
					<p>- Még nem adta meg neki felséged a fejedelmi titulust.</p>
					<p>Eszterházy:</p>
					<p>- Felség, ez az ember a magyar nemzetnek végveszedelmével, országunk
                        pusztulásával, szörnyű romlásunkkal, népünknek pogányrabságra
                        hurcoltatásával szerezte meg ezt a méltóságot... Híre vagyon, hogy most
                        Lippa, Jenő várát a kastélyokkal akarná odaajándékozni a hitetlen
                        pogányoknak, számtalan sok vitéz férfiaknak s atyánkfiainak halmokba
                        rakatásával sem gondolva... Méltóságot keres, és ha míg azt meg nem kapta,
                        addig nem nyugszik s mind csak azért, hogy Felséged előtt megmutassa, hogy
                        sem Istent, sem emberiséget nem kímél, de ki akarja szorítani magának a
                        címet és titulust... Én szívem szerint csak azt mondhatom Felségednek, hogy
                        ne hízelegjen a bestiának Felséged, hanem, amint az utolsó két hónapokban
                        mutatódik a dolog, adjon Felséged erős parancsot, hogy az ország minden
                        erejével szakadjon rá, és törje össze ennek a nagy felfuvalkodottságát...
                        Mert ha ennyi harccal és erőszakkal nem sajnálja rontani a magyar nemzetet,
                        hogy magának diadalmat keressen, akkor mit fog csinálni, ha már megnyerte...
                        A tyrannusoknak egy eledele vagyon: felebarátaink veszedelme és
                        nyomorúsága... Nem tudjuk, hogy ez mennyi lelket adott eddig a töröknek
                        hatalmáért, az erdélyi fejedelemségért... de azt még jobban nem tudjuk, hogy
                        mit kész még áldozni s pusztulásba dobni érte, hogy megtartsa.</p>
					<p>- Tehát mit gondolsz, fiam?</p>
					<p>- Felség, én Homonnay Györgyöt fiatal és könnyelmű lelkű ifjúnak ismerem...
                        De jó magyar és jó híve az igaz szent egyedülvaló relígiónak... Lesznek neki
                        jó tanácsosi Felséged parancsából, akik helyette jó rendben tartanak
                        mindent, amíg Felséged a megnyomorodott szegény Erdélyt maga jogara alá
                        veheti... Itt az idő, hogy Felséged királyi parancsa örömöt és lelkesedést
                        keltsen országszerint. A kutya ugat, felség, s az ugató és vicsorgó kutyának
                        vagy koncot kell vetni, vagy kitörni a nyakát.</p>
					<p>- Koncot, koncot - mondta a király. - Azért, ha a kutya ugat, még nem híjjuk
                        be s ültetjük asztalunkhoz.</p>
					<p>Khlesl figyelemmel hallgatott, s hasán összetéve két kezét, ujjait
                        morzsolgatta, s szúrós szemeivel erősen meredezett Eszterházyra:</p>
					<p>- A magyarok - szólt - hamar megijednek. Ha egy eb vakkant, már
                        rémüldöznek.</p>
					<p>- Eminenciád - szólt Eszterházy -, ez az eb ebtársait ránk uszítja... A
                        török, mióta ő ott acsarog, nem tiszteli a békeszerződéseket, s a mi
                        türelmünkkel nagyon visszaél... Várainkat ostromolja: mióta eljöttem, azóta
                        sok dolgok történtek, amit nem szeretek: Széchényt is megvették.</p>
					<p>- Magyar volt a kommendáns - szólt jelentőséggel Khlesl.</p>
					<p>- Eminenciád, másfél év óta fizetést a zsoldosok nem kaptak...</p>
					<p>- Nincs pénz - mondta a király. - Mindenki a császári kincstáron akar
                        élősködni.</p>
					<p>Eszterházy megszédült a nagy veleérzésben:</p>
					<p>- Felség... Ebet ebbel maratni...</p>
					<p>A király óriásira nyitotta a szemét:</p>
					<p>- Quomodo?... Hogyan?</p>
					<p>Eszterházy érezte, hogy most jutott el életében a legfőbb pillanatra:</p>
					<p>- Felség... Homonnay úr a régi Drugeth birodalmat mind lekötötte erre a
                        háborúra... A hajdúkat már nagy zsoldra felbérlette... A lengyelektől
                        tízezer kopjást nyér... Felségednek semmi kockázata... Tessék ráhagyni...
                        Legjobb ebet ebbel maratni...</p>
					<p>S Khleslre nézett, aki előremeredve, szúrós szemeivel falánkul nézett rá,
                        homloka dudorodott, mint egy bécsi zsemlye, simán és fényesen és sápadottan
                        s okosan helyeselve.</p>
					<p>De ahogy pillanatokig szembe bámultak egymásra, lassan visszahúzódott, s
                        magábamerülten ujjait morzsolgatta.</p>
					<p>A király azonban rettenetesen nyugtalan lett. Izzadság ütött ki egész testén,
                        s a homlokán apró gyöngyök mutatkoztak. Ledobta takaróját s felült.</p>
					<p>Remegő kézzel a szívéhez kapott, úgy látszott fuldoklási rohama jön.</p>
					<p>- Effendi - szólt hidegen Khlesl, s valahonnan rejtekhelyről elősietett egy
                        török, földig érő kaftánban s nekiesett a felségnek, és gyúrni, gyömöszölni
                        s veregetni kezdte s kevés dörgölés, rángatás és molesztálás után innia
                        adott egy üvegecskéből, kristálypohárkában.</p>
					<p>A király megitta, s megkönnyebbült.</p>
					<p>- Apage, apage - mondta, s kezeivel kalimpált -, majd hívatunk.</p>
					<p>Eszterházy letérdelt, s kezet csókolt. A király keze nedves volt a szájából
                        kijött turhától, s lilásfekete, hogy csak a legnagyobb megerőltetéssel tudta
                        a csókolást bevégezni.</p>
					<p>A bíboros is kezét nyújtá s azt is megcsókolta, de csak a nagy gyűrű
                        kövét.</p>
					<p>Megpattanó szívvel érezte, hogy a főpap megszorította kezét.</p>
					<p>Szédelegve sietett el, az ajtóban még visszafordult, s annyira meghajolt,
                        amennyire csak bírt, s kifarolt az ajtón, ami magától nyílt meg.</p>
					<p>- Hunde gegen Hunde...</p>
					<p>Hallotta, ahogy a király vidáman mondta: ebet ebbel maratni...</p>
					<p>Kint fellélegzett a kis szobában.</p>
					<p>Érezte: győzött.</p>
				</div>
				<div type="chapter">
					<head> [IX]</head>
					<p>A fejedelem nem volt a kancellárián, mondják hazament. Mióta Nagyenyeden
                        voltak, nem voltak olyan közel egymáshoz. A fejedelemasszony a
                        templomkastélyban lakott, s a kancellária távolabb volt egy uradalmi házban.
                        Péchy utánament a fejedelemnek, s a fejedelemasszonyhoz ment fel.</p>
					<p>- Urunkat keresem, nagyságod asszony.</p>
					<p>- Baj van?</p>
					<p>Péchy keveset hallgatott.</p>
					<p>- Nem. Nagyságod nem kell féljék. Státusbeli dolgok.</p>
					<p>- Mindig a státussal ütnek agyon. A státus baja az én bajom... Uram baja
                        engemet ér.</p>
					<p>Péchy csak állott előtte, mint akinek semmi sem sürgős.</p>
					<p>Zsuzsanna szerette volna már meglódítani, hogy ne töltse az időt. Mindig az
                        az érzése volt, hogy itt az egész világ fut s fárad, ez a Péchy csak
                        álmodik.</p>
					<p>- Még a Jézus Krisztus is mondja: Az erdők madarai sem nem vetnek, sem nem
                        aratnak, mégis megélnek.</p>
					<p>- Nem úgy mondja, hanem hogy “a ti mennyei atyátok eltartja őket”.</p>
					<p>- Igen, úgy - mosolygott Péchy.</p>
					<p>- Na jöjjön bé, s mondja el, kancellárius uram.</p>
					<p>Bementek a belső szobába, s leültek.</p>
					<p>Nézte ezt az embert, ezt a férfit. Ez többet van urával, mint ő, többet tud
                        róla, s többet hallja hangját, és talán többet is tesz neki, mint ő. De
                        mit?</p>
					<p>- Krisztina Szent Erzsébeten maradt?</p>
					<p>- Igen s neki ott jó.</p>
					<p>- Süt, főz?</p>
					<p>- Haját.</p>
					<p>- Minek a haját?</p>
					<p>- Sajátját... Jó, kellemetes lusta asszony.</p>
					<p>- Lusta?... Lehet egy asszony lusta?</p>
					<p>- Ő tud... Oly asszony, mint Nagyságod, nincs több...</p>
					<p>Zsuzsanna elmosolyodott kicsit. Hol vannak a régi idők, mikor Péchy volt az ő
                        legnagyobb udvarlója. Mindig Péchy vette észre legelőször, ha haja állását
                        változtatta, vagy más ruhát vett fel: mindig mindentől el volt ragadtatva.
                        De megutálta, mikor első feleségétől elvált. Azt az asszonyt is megunta, s
                        többet nem bocsátotta maga elé, pedig az is sokat színeskedett, de nem bírta
                        az olyan embert, aki attól, kinek hitet esküdött, el tud szakadni. Az ilyen
                        nem ő embere.</p>
					<p>Péchy, ahogy szokott, sokára csak folytatta:</p>
					<p>- Maga mondja: “Egy asszony, ha egész nap sző s fon, kapál, mindegy, akkor is
                        csak azt nyér, amit oly asszony, aki mit sem tesz, csak magát istápolja.
                        Egyik asszony sem nyér más keresztet, csak fakeresztet.”</p>
					<p>Zsuzsanna meg volt lepve: ez igaz.</p>
					<p>Most egy kis enyhülést kapott evvel a Péchyvel szemben.</p>
					<p>- Mondja Péchy, maga bízik?</p>
					<p>Péchy ártatlan s fénylő szemekkel nézett fel:</p>
					<p>- Én hiszek, nagyságos asszonyom.</p>
					<p>Zsuzsannának feltűnt, hogy Péchy szemei hogy égnek. Oly szemei voltak, mint a
                        csillagok. El-elhunytak, aztán kigyúltak. Nem lehetett belenézni. Mintha
                        külön éltek volna ebben a szürke emberben.</p>
					<p>- Óh, ha én hinni tudnék.</p>
					<p>És csüggedten nézett maga elé.</p>
					<p>Ő nem arra gondolt, amire a jó Péchy. Ő nem gondolt már a jó Istenre, csak
                        egyre, mindig ugyanarra az egyre: urának dolgaira...</p>
					<p>- Elmúlt a veszedelem?... Homonnay már abbahagyta?</p>
					<p>Péchy csodálkozva nézett rá.</p>
					<p>- Nem - mondta fejét megingatva s egyszerűen.</p>
					<p>- Nem?</p>
					<p>- Egyáltalán nem.</p>
					<p>- Hát mi lesz? Háború?</p>
					<p>- Igen.</p>
					<p>A fejedelemasszony megdermedt. Ezt ily biztosan még senki sem mondta ki
                        előtte.</p>
					<p>- Beszéljen csak őszintén. Maga tudja, hogy nekem mindent elmondhat, én elég
                        erős vagyok, hogy a legrosszabbat is meghallgassam.</p>
					<p>Péchy kitartóan nézett a szemébe. Úgy nézett, mint aki nem habozik, csak vár
                        azzal, hogy mindent kimondjon magából, ami benne van.</p>
					<p>- Két császár engedelmével indul.</p>
					<p>- Homonnay?</p>
					<p>- Igen.</p>
					<p>- Két császár?... Milyen két császár?...</p>
					<p>- A bécsi és az isztambuli.</p>
					<p>- A török is ellenünk?</p>
					<p>- Igen.</p>
					<p>- De mért?</p>
					<p>- A budai pasától megint levelet kaptunk, hogy kutya vagyunk, ebhitűek, hogy
                        még most sem adtuk ki Lippát.</p>
					<p>- Lippa miatt? S átadjuk?</p>
					<p>- Nem.</p>
					<p>- A fejedelem nem akarja?</p>
					<p>- Nem lehet.</p>
					<p>- Miért?</p>
					<p>- Nem adják... Sem Lippa, sem Jenő kapitánya... Lippán Keresztessy Pál
                        megesküdött, hogy minden népével utolsó lábig elesik, de nem adja ki...
                        Írtunk neki ország nevével... még csak választot sem ada rá...</p>
					<p>A fejedelemasszony sokáig nézett a Péchy szemébe:</p>
					<p>- Mondja meg nekem, Péchy, maga odaadná a két várat?</p>
					<p>- Én nem...</p>
					<p>- Hát ki?</p>
					<p>- Egy hazafi sem.</p>
					<p>- Maga hazafiú?</p>
					<p>- Igen.</p>
					<p>- És a fejedelem nem?</p>
					<p>- Hogyne... Igen.</p>
					<p>- Feleljen nekem becsületesen: maga a fejedelmet jó hazafinak tekinti?</p>
					<p>- Igen.</p>
					<p>- S ő átaladja?</p>
					<p>- Igen.</p>
					<p>- Tehát nem hazafi.</p>
					<p>- Nagyságos asszony, itt a hitről van szó. Az emberek hitben akarnak élni. Ma
                        az embereknek hite mind egész Erdélyben s az egész keresztyénségben az, hogy
                        nem...</p>
					<p>- Ez a maga hite is?</p>
					<p>- Én nem számítok: én az ország s fejedelem hű szolgája vagyok...</p>
					<p>- És mégsem adná át Lippát.</p>
					<p>Elhallgattak.</p>
					<p>- Én, nem.</p>
					<p>- És Homonnay azért kap biztosítást a portáról, mert a fejedelem még nem adta
                        át a várakat.</p>
					<p>- Igen.</p>
					<p>- És ha Homonnay mind a két császártól segítséget kap, akkor Erdélynek lesz
                        elég ereje megharcolni kétfelé?</p>
					<p>- Nem.</p>
					<p>- Miért nem?</p>
					<p>- Nincs katonánk, nagyságos asszony, de még ha ember volna is, nincs
                        puskaporunk! Nem is tudnám, honnan vennénk csak ennek a két várnak a
                        megvételére is port. Dévába van vagy két napra való s Illyébe talán egy
                        napra. Váradot kellene kifosztani, de Rhédey uram azt mondja, nem hagyja
                        magát üresen, mert akkor olyan lesz Várad, mint egy verébfészek.</p>
					<p>- És maga mégse adja oda azt a két rongyos várat.</p>
					<p>- Nem jó politika. Ha odaadnánk, az egész keresztyén világ megvet és
                        megcsúfol bennünket, és úgy elhagy, hogy utolsóbbak leszünk a kutyáknál.
                        Hogy keresztyének a maguk földjét maguk akaratján adják a pogánynak, ez még
                        sose volt.</p>
					<p>- Ah, hagyjanak engem. Kegyelmed a fejedelemnek nem híve.</p>
					<p>Péchy megijedt.</p>
					<p>- Én, nagyságos asszony, Bethlen Gábornak, a mi fejedelem urunknak
                        legalázatosabb híve és szolgája vagyok, és ha ő parancsol, magam kivont
                        karddal megyek rá Lippára. De nem énrólam van szó: már Luther megmondta,
                        hogy az Úr Jézus Krisztus legfőbb tanítása, hogy: “minden a hit”. Jézus
                        Krisztus, Istennek egyszülött fia, soha semmit oly keményen nem vett, mint a
                        hit dolgát... Azt mondja a vakoknak: “Hiszitek-é, hogy én megcselekedhetem,
                        amit kértek?” és ők felelének: “Hisszük, uram.” Erre Jézus így válaszolt:
                        “Legyen nektek a ti hitetek szerint.” De nem Jézus akarta őket
                        meggyógyítani... Ők hitték, hogy Jézus meg fogja javítani szemeiket...
                        Erdély ma nem hisz... Erdély ma nem mondja azt, hogy: “Hisszük, uram, hogy
                        te jól cselekszel, ha Lippát megadod.”</p>
					<p>- Ha a fejedelem akarja, akkor az jó. És majd Erdély meg fogja látni, hogy
                        őbenne hinnie kell, mert az a jó.</p>
					<p>- Nagyságod tanácsolta a fejedelemnek, hogy adja meg Lippát?</p>
					<p>- Én nem tanácsoltam. Én lebeszéltem róla. De az nem számít, amit én
                        tanácsolok. Az számít, amit a fejedelem akar.</p>
					<p>- Nagyságod hisz... Nagyságod kánaeabeli asszony, akinek Jézus azt mondta: “
                        Nagy a te hited, legyen neked a te hited szerint.”</p>
					<p>- Igen, én hiszek Bethlen Gáborban, senki sincs, aki Erdélynek dolgát úgy
                        elintézze, mint ő.</p>
					<p>- És a hit minden... Jézus Krisztus annyira súlyt tulajdonított a hitnek,
                        annak hogy benne, az ő küldetésében, az ő cselekedeteiben s mindenben, ami
                        ő, szentül higgyenek, hogy Márk apostol is elmeséli, hogy így tanított:
                        “Bizony mondom néktek, valamit imádkozásban kérendetek, higgyétek, hogy
                        megkapjátok és meglészen nektek.”... Luther maga mondja erről, hogy ha ez a
                        hit nem volna, minden meginogna az anyaszentegyházban, ami a legnagyobb
                        képtelenség... Tehát eszerént még az anyaszentegyházban is minden a hitre
                        van építve... Egy hitre, ami nem vizsgál és nem kérdez és nem felel, csak
                        hisz... Az ijedt ember hitére. A vak hogyne hinne, míg meg nem győződött a
                        csalattatásról. Az együgyű kanaeai asszony, a holtat féltő ijedt ember
                        kapkod fűhöz-fához, és rémületében inkább hisz... Jézus Krisztus mindent
                        erre a hitre épít, s mindent ezzel akar elvégezni: “Hogyha annyi hitetek
                        volna, mint a mustármag: ezt mondanátok ímé a hegyeknek: menj el innét
                        amoda. Elmenne és semmi lehetetlen nem volna néktek...”</p>
					<p>- S mit akar ezzel mondani kegyelmed?</p>
					<p>Péchy arcán üdvözült mosoly volt. Ebben a percben az öregedő ember
                        megszépült, és szelídség volt körülötte, s kedves bölcsesség volt a
                        szemében.</p>
					<p>- De másfél ezer év óta egy hegy is elment-é a helyéről? - tette hozzá mély
                        hangon.</p>
					<p>- Ha nincs az emberekben hit?</p>
					<p>- Ha ez a hit van, akkor nem kell hadakat gyűjteni és nagy tudománnyal
                        csatákat vívni, csak hinni kell, hogy Krisztus az én hitem által megöli
                        ellenségeimet, és holtan marad negyvenezer ember a csatatéren, minekelőtte
                        egy puskát elsütöttek volna...</p>
					<p>- Kegyelmed az Istent káromolja, és Jézus Krisztust.</p>
					<p>Péchy felébredt és megjózanodott.</p>
					<p>- Én, nagyságos asszony?... Én csak arról szólok együgyű nyelven, hogy
                        Bethlen Gábornak akkor lesz igaz győzedelme, ha ilyen hitet tud maga körül
                        gerjeszteni. Akkor egész Erdély átaladja Lippát.</p>
					<p>- Menjen innen és hagyjon nekem békén - mondta a fejedelemasszony. - Asszony
                        vagyok és csak asszonyi dolgokkal illik foglalkoznom.</p>
					<p>Oly rémület fogta el evvel az emberrel szemben, aki mint a hamu alatt izzó
                        parázs, iménti percben lobbot vetett, hogy ura életéért reszketett meg. Hisz
                        ez az ember nyílt ellenség... Oly határozottan s elutasítóan kiáltott fel,
                        hogy Péchy felállott.</p>
					<p>A fejedelemasszony elhallgatott, hátat fordított, s reá sem pillantott, mikor
                        kiment a szobából.</p>
					<p>De amikor az kiment, indulatai szertelenül kitörtek, s nem bírt a szobában
                        maradni, annyira fel volt dúlva, hogy futnia kellett, s tárgyat keresni,
                        amin kitöltse zaklatottságát. A szövő-lányokhoz akart menni, mikor Péchy
                        jött, s most, mintha nagy mulasztásban volna, elnyomta sírását, s
                        kötelességszerűen sietett hozzájuk az alházba.</p>
					<p> Két szoba a fonásra, szövésre volt felrendelve. A szobák elég nagyok voltak,
                        úgyhogy tizennégy lány font itt egész napon át. A másik szobában két
                        esztováta volt felszerelve s két idősebb nemes asszony dolgozott rajta.</p>
					<p>Mikor belépett, senki sem dolgozott.</p>
					<p>Volt egy bolondos lány, aki a kis kutyákat behozta a kötőjében. A nagy muszka
                        kutya azt a csodát csinálta, hogy tizenhármat ellett, s hata hófehér volt, s
                        hete szénfekete. Az ebecskék még csak pár naposak voltak, s a lány a
                        kötőjében hozta be. Az egész társaság odagyűlt, s a kis fura kutyákat nézték
                        roppant visítozással.</p>
					<p>Három kis kutya még az ölében volt a lánynak, tíz a földön bukdácsolt. Nagyon
                        furik voltak, ahogy még nem tudtak a gyönge lábacskáikra állani, s minden
                        pillanatban az orrukra buktak. Minden moccanásukra hatalmas visítozás tört
                        ki, még az öregasszonyok is odaállottak s nézték.</p>
					<p>Az egyik öregasszony éppen azt monda, hogy:</p>
					<p>- Háború lesz, meglássátok, nagy csuda ez. Mióta élek, ilyen nem láttam, egy
                        kutyánál tizenhárom kölyköt.</p>
					<p>- Isten őrizzen attól minden jólelket, hogy háború legyen - kiáltott a
                        fejedelemasszony. - Kell háború ilyen népségnek. Naplopók, gyalázatosak.</p>
					<p>A fiatal és öreg nők megrettenve ugrottak a helyükre.</p>
					<p>- Megverte az Isten, aki rátok számít. Jaj, hogy bírjam én elviselni a
                        naplopóknak ezt a hadát. Hiszen ha nem vagyok minden percben a nyakatokon,
                        soha egy pászma fonalat nem fontok, egy sing vásznak is el nem
                        készíttek.</p>
					<p>- Dógozunk mink, nagyságos fejedelemasszony - mondta az egyik öregasszony,
                        aki hozzá volt szokva, hogy neki szorgalmáért s hűségéért többet bocsátott
                        meg a fejedelemasszony, mint másnak. - Dógozunk mink, de ez a bolondos
                        idecipelte az ebecskéket.</p>
					<p>- Találtok ti mindenre kifogást s ürügyet - kiáltott a fejedelemasszony. -
                        Hallgass - torkolta le, hogy újfent szólani akart -, hallgassatok, vagy
                        meggebedek. Egy pillanatra ki nem vonhatom lábamat közületek. Mi vagyok én,
                        rabságra vagyok én ítélve, rabtartó vagyok én, hogy nekem csak itt kelletik
                        mindig állani, korbáccsal kezemben, ha azt akarom, hogy valamire menjek
                        veletek. Szégyelljétek magatokat. De ha megharagszom, nem is fogok itt ülni
                        köztetek, mert tik a jóval visszaéltek, s az én jóságomból csúfságot
                        csináltok. Majd ide fog jönni udvarmester uram, s az majd elhúzza nótátokat.
                        Nem fejedelemasszony kell nektek, hanem korbácsos ember, aki a hátatok
                        mellett álljon. Majd másképp lesz ezután.</p>
					<p>Mindenki hallgatott, és sietve fogott hozzá dolgához.</p>
					<p>Ha indulatban volt, nem bírt magával, annyi mondanivalója volt.</p>
					<p>De most erőt vett magán, s elfojtotta a szavait.</p>
					<p>A nagy csöndben, mikor csak az orsók pergése hallatszott, egyszer csak
                        rászólt a bolondos kis kutyákra:</p>
					<p>- Menjetek vadászni!...</p>
					<p>S erre kirüffent a kacagás az egész lányseregből.</p>
					<p>A fejedelemasszonyban elszakadt az indulat. Váratlan hangos zokogásban tört
                        ki, s azt szégyellve, fojtott hanggal s szemére szorított kendővel kifordult
                        a szobából. Elment futva s otthagyta őket.</p>
					<p>Még hallotta, ahogy az egyik öregasszony lármázva kezdte szidni a lányokat,
                        aztán csönd lett. A vastag tölgyfaajtó bezáródott, s nem hallatszott ki
                        többet semmi nesz.</p>
					<p> A fejedelemasszony a lépcsőn állva maradt és sírt.</p>
					<p>Bethlen abban a percben jött be az udvarról, s meglátta a feleségét. Ijedten
                        lépett hozzá:</p>
					<p>- Úristen, magának mi baja, lelkecském?</p>
					<p>- Semmi! - kiáltott s felrohant a lépcsőn. Végigrohant a sötét folyosón, be a
                        lakásba, s ott is az utolsó szobába, a hálóba, s magára zárta az ajtót.</p>
					<p>Bethlen nem mozdult meg: csak utánanézett. Máskor bizony vele rohant volna, s
                        két lépéssel már a lépcsőn utolérte volna, s ölében vigasztalva viszi fel,
                        becézve s gügyögve, hogy magához békítse, de most csak állott s nézte,
                        mintha le lettek volna kötözve a karjai, a lába s minden tagja, úgy, hogy
                        nem tud utána rohanni, mint keserves álomban.</p>
					<p>Összehúzta szemöldökét. Terhes volt ez az örökös kétségbeesés. Nagyobb dolgai
                        vannak a házi bajoknál. Mélyen le van verve, mert a szultántól szörnyű hír
                        jött. Éppen Szkender pasának adták ki a parancsot, hogy fegyvert hozzon
                        Erdély ellen. Temesváron Mehemet basa készen állott, hogy ellene
                        vonuljon.</p>
					<p>Hiába vesztegette el a Báthory kincseket. Nem volt áldás rajta. Annát
                        kifosztotta ősei örökségéből, s semmi haszna belőle. Mintha átok volna
                        mindenen, ami Báthory. S most e Károlyi-lány miatt meg van kötve keze, lába,
                        szíve, minden. Egy asszony megöli.</p>
					<p>Az alházból kijött a vénasszony.</p>
					<p>- Mi volt az - mordult rá -, mit csináltatok a nagyságos asszonyotokkal?</p>
					<p>Az asszony alázattal s megszeppenve szólt.</p>
					<p>- Nagyságos fejedelem, ezek a bitang lányok csintalankodtak, ezek az őrültek
                        egy kutya csemetéit behozták, s amiá a nagyságos asszony elveszté
                        béketűrésit.</p>
					<p>Mordul nézett el. Egy kutya miatt. Ilyen semmiség miatt most neki kell
                        szenvednie, mert ha nem látta volna a feleségét, akkor kifújná magát, míg
                        találkoznak, de most, hogy véletlen összetalálkoztak, kénytelen kelletlen
                        mennie kell, hacsak nagyobb bajt nem akar.</p>
					<p>Szótalan felment hát a nyomorult falépcsőn s el felesége után.</p>
					<p>- Zsuzsó, Zsuzsókám - állott meg a bezárt ajtó előtt.</p>
					<p>De bentről semmi nesz sem hallatszott.</p>
					<p>Soká kellett ott állania s zörgetnie s könyörögnie, hogy:</p>
					<p>- Zsuzsókám, angyalkám, nyisd ki az ajtót.</p>
					<p>Hogy aztán csak nem nyílt meg: hirtelen elvesztette türelmét, s rúgott az
                        ajtóba.</p>
					<p>- Nyisd meg: ha mondom!</p>
					<p>Erre pillanat múlva megnyílt a zömök barna ajtó, s ott állott vele szemben
                        halálsápadtan, soványan, beesett szemekkel Károlyi Zsuzsanna.</p>
					<p>Csak rápillantott, s bement.</p>
					<p>Az asszony szinte félreállott az útjából, ahogy keresztülvadult a
                        küszöbön.</p>
					<p>Ő végigment a szobán. Akkor visszafordult. Az asszony még mindig a nyitott
                        ajtónál állott, csak most, hogy az ura rápillantott, tért magához.</p>
					<p>- Tedd be az ajtót - mondta Bethlen csöndesen, de türelmetlenül parancsoló
                        hangon.</p>
					<p>Zsuzsanna betette az ajtót.</p>
					<p>Hallgattak.</p>
					<p>Akkor azt monda:</p>
					<p>- No, készen vagyunk, Isztambulba.</p>
					<p>Az asszonyon hirtelen új remegés tört ki.</p>
					<p>- Jó hasznot hozott nekem a Báthory kincse...</p>
					<p>Az asszony félve várt.</p>
					<p>- Bitang fővezér ellenem uszította a szultánt. Balassi uram a Héttoronyban
                        ül. Ha ilyen főúri követet tömlöcölni merészelnek, már vége mindennek.</p>
					<p>Az asszony kezeit halkan összetette, s ujjait görcsösen összefonta.</p>
					<p>- Azért tömtem aranyakkal s drágaságokkal. Szkender pasa is fogakat ereszt
                        ellenem, mert kevesebbet kapott, mint a fővezér, holott azt várta, hogy
                        szívességeért talán mind egész országot lába elé rakom.</p>
					<p>Nagy léptekkel kezdett járkálni.</p>
					<p>- Mi történt? - kérdezte Zsuzsanna rebegve.</p>
					<p>Bethlen kegyetlen kedvében volt. Ha nem jön közbe ez kínos incidencia,
                        eltitkolta volna az asszony előtt az egészet, míg valami jót nem tud
                        mondani, de most kedve telt benne, hogy megkínozza, megijessze s lelkét
                        veszítse.</p>
					<p>- Ezek ott mind kutyák s rablók. Istennek semmi kincsével meg nem
                        elégednének! Mit tudom én, mit fújnak ellenem. E nyomorult Lippa miatt kell
                        nekem megveszni országostul, népestül.</p>
					<p>Nagyokat hörgött.</p>
					<p>- Óh, szegény magyarok - mondta Zsuzsanna.</p>
					<p>- Megveszem, de leromboltatom még a falait is annak a sárfészeknek. Nem
                        érdemli meg: hogy a neve megmaradjon a világ csúfjára.</p>
					<p>- Úristen. Örökkévaló Isten - sóhajtotta az asszony.</p>
					<p>- Mit sírsz?</p>
					<p>- Siratom ezt a szegény elveszett országot.</p>
					<p>- Lippa nem ország.</p>
					<p>- Ha ma ezt kérik, holnap Váradot fogják kérni! Harcolni se kell nekik érte,
                        csak megizenik, s Bethlen Gábor megy s elfoglalja nekik erővel. De van még
                        hazafi ebben az országban, aki megvédelmezi kegyelmedtől a magyar
                        várakat.</p>
					<p>- Te balga asszony, tőlem akarod megmenteni Erdélyt?</p>
					<p>- Magától kellene megmenteni Bethlen Gábort.</p>
					<p>Bethlen nagyot lélegzett, csaknem szétpattant a szíve. Nem bánta volna ma, ha
                        tíz várat kellene odaadni.</p>
					<p>- Lippa, Solymos, Tótváradja, Vaprás, Facsed, Marsina, Arad, Jenő, ez mind az
                        övék volt már egyszer!... török dervisek vonították ott a Lailla-ilallát,
                        azért kívánják és követelik.</p>
					<p>Az asszony elhallgatott s rémülten nézett.</p>
					<p>- Mikor volt övék?</p>
					<p>- Zsigmond fejedelem idejéig. Zsigmond vette el a rácok árulásával s
                        vakmerően, azóta minden fejedelem, még Székely Mózes is, megígérte
                        visszaadását! Ha most Homonnay bejön, első ígérete, hogy visszaadja
                        nekik.</p>
					<p>- Az mind semmi - mondta az asszony -, csak a kegyelmed nevét fogja
                        feketíteni. Soha kereszténység meg nem bízik kegyelmedben, ha megteszi.</p>
					<p>- Ha a pogány kiszór helyemből s fészkemből, akkor majd meghisz a
                        keresztyénség.</p>
					<p>- Jaj, Úristen, kellett ez nekem - sikoltott fel az asszony, s kezeit fejére
                        kulcsolta -, kellett ez nekem, a fa tetejében ülni s mihelyt valami szél
                        jön, legelőször csak az én fészkemet dobálja s veti. Ott van csak a
                        boldogság, a bokorban s a csendes kis füvek közt...</p>
					<p>- Ahol legelőször talál meg a görény s a róka, s elhord mindenestül.</p>
					<p>- Nekem ez nem kell - kiáltott az asszony -, vigyen engem innen vissza,
                        ahonnan hozott. Inkább maradtam volna agglány a hazai kunyhóban. Mi baja van
                        az én rokonaimnak s véreimnek, s mi volt velem, mióta engemet onnan
                        elrabolt, mint egy tigris. Hol hurcolt engem magával, akaratom ellen? Nem
                        születtem harcokra s verekedésekre, hogy engemet rágjon s egyen mindenki,
                        mint a fenevad. Adja vissza az én ifjúságomat, adja vissza az én
                        egészségemet, adja vissza, amit az Isten nekem adott s amit a kegyelmed
                        istenelleni vétkes vad természete tőlem elragadott.</p>
					<p>Bethlen hidegen nézte a vergődő asszonyt. Most nagyon látta a hervadtságot, a
                        csontjaira feszülő bőrt, amit többet csókolni csak behunyt szemmel lehet...
                        Ez az ő királyi asszonya? akinek a kedvéért embereket, hadseregeket
                        mozgatott s országot hódított.</p>
					<p>- Semmi közöm a maga törökjeihez s a maga németjeihez, én nem akartam, egy
                        percig sem mondhatja, hogy én hajszoltam bele, hajszolta a maga vére s
                        bujasága, a telhetetlen vak kapzsisága. Kellett egy ilyen senkinek a
                        legmagasabbra kapaszkodni: maga szegény, hiszen magát felfalják a
                        hatalmasok. Ki volt maga, mikor én megismertem? Maga akar hitet kelteni az
                        emberekben? Nem látja, hogy magában senki nem hisz?... Itt van ez az Erdély
                        maga mellett, körös-körül, egy ember nincs, aki hinne... Ha hite volna
                        valakinek magában, akkor a hegyek megindulnának magáért... de oly egyedül
                        áll, maga szerencsétlen ember, nem érzi, hogy magára maradott... Már nem is
                        tekintik hazafiúnak... A hazafiak megvetik magát... Csak rohanjon
                        vesztébe... Én voltam az egyetlen, aki szentül hitt ebben a Bethlen
                        Gáborban, s belőlem is kigyomlálta az utolsó jó érzést. Akkor még hittem,
                        mikor a lábam porát csókolta, mint egy kis eb nyaldosott körülöttem, s most
                        íme, nekem kell megszenvedni mindent, amit csak felbolygatott, mint egy
                        botor gyerek, aki a farkasokat s oroszlánokat uszítja magára, s most aztán
                        szűköl, mert retteg, hogy vérét veszik az ebek.</p>
					<p>- Én szűkölök? - kiáltott Bethlen - ki mondta, hogy én szűkölök?... Nem
                        félek, és nincs mitől félnem, csak egy van, amitől félek, attól, hogy itt
                        van mellettem valaki, aki nagyobb ellenségem a legnagyobb ellenségemnél. Te
                        semmi asszony, azt hiszed, egy percig is rossz vért s ijedtséget csinált
                        nekem a szultán s minden vezére?... Azt én mind el tudom intézni, ha olyan
                        asszony van mellettem, aki fejedelmi vért hord a testében, de te nem vagy
                        fejedelmi, csak egy... ijedt kis beteg asszony, amék a maga rémségeitől fél,
                        s nem a világtól s nem a jóistentől.</p>
					<p>- Hát menjen s menjen, talál fejedelmi vért, aki fejedelmi nagyszerűséget
                        örökölt őseitől. Ott várja Ágotán, maga meg van háborodva, hogy ilyen
                        egyenesen kitálalja nekem a maga bűnös vágyakozását. Menjen a szemem elől,
                        annyi mindig voltam, mint egy Bethlen Gábor, ez a senki gyermeke, pecérek
                        királya, ez maga. Menjen előlem, s ne közelítsen hozzám soha az életbe.
                        Velem ne törődjön, s csak csinálja a maga dolgát, én nem fogom megállítani,
                        felőlem rohanhat a vesztébe, elveszett ember, Isten bűnös, gonosz
                        embere.</p>
					<p>Bethlen rémülten és szédülve állott a sötét szobában, amelyben úgy érezte,
                        olyan, mint a börtön, sem napfény, sem levegő itt többet neki nincs.</p>
					<p>Megfordult s elment.</p>
					<p>Most először életében, úgy ment el az asszonytól, hogy nem csillapította le,
                        nem békítette meg, nem könyörgött neki, s nem alázta meg magát előtte.</p>
					<p>Elment s betette maga után az ajtót, s otthagyta az asszonyt, s nem tudta,
                        hogy az mit fog csinálni, hogy nem tesz-é valami retteneteset magával.</p>
					<p>Lement a lépcsőn. Kiment a házból.</p>
				</div>
				<div type="chapter">
					<head> [X]</head>
					<p>A nagyenyedi bíró jött elébe a ház előtt két tanácstaggal, s amint meglátták,
                        nagy alázatos süvegemeléssel hódoltak.</p>
					<p>Keményen s ridegen állott meg előttük az utcán, a piacon.</p>
					<p>- Sok dolgaink vagynak, kegyelmetek minden teketória nélkül, itt most
                        mingyárt mondják, miben járnak, s meghallgatjuk. Itt az Isten színe előtt
                        vagyunk.</p>
					<p>A bíró megköhintett s beszélni kezdett nagy zavarodottsággal:</p>
					<p>- Nagyságos fejedelem urunk, engedje meg nagyságod, hogy itt Isten színe
                        előtt úgy fordulunk nagyságodhoz, mint kegyes jóltevő atyánkhoz.</p>
					<p>Elmondta, hogy Nagyenyed vásártartási jogát Gábor fejedelem erős haragjában
                        elvette volt tőlük, s ez a várost nagy búsulásba ejtette, mert így üresen
                        maradott, s a helybéli kalmárok nem tudják portékáikat s a mesterek míveiket
                        eladni, mert a falusiak nem hozzák be a terméseket, egyszóval vásár nélkül a
                        város nem egzisztál.</p>
					<p>Ott állott előttük s köröttük az üres vásártér, ékesen bizonyította a bíró
                        igazát.</p>
					<p>Felettük a nagy templom is helybenhagyólag figyelt kétszemű tornyával s a
                        kerített hely, amely most éppen fejedelmi lakásul szolgál, félve várta a
                        fejedelem ítéletét.</p>
					<p>- Hisznek-é bennem kegyelmetek?</p>
					<p>- Hiszünk, nagyságos uram, szentül hiszünk.</p>
					<p>- Akkor meg fog lenni a kegyelmetek hite szerint - mondta a fejedelem, s
                        főbólintással intvén, eltávozott.</p>
					<p>Utána harsányan hangzott a kiáltás:</p>
					<p>- Vivát Princeps Transsylvaniae, vivát Principessa Transsylvaniae.</p>
					<p>A fejedelem alig várta, hogy asztalhoz ülhessen.</p>
					<p>A következő levelet írta:</p>
					<p>Hatalmas császár, nekem mindenekben jó kegyelmes uram!</p>
					<p>Hatalmasságod lábainak zsámolyáig megalázott arcával ajánlom engedelmes
                        szolgálatomat hatalmasságodnak, és kérem Istent, hogy hatalmasságodnak
                        minden napjait szerencséssé tegye, magát minden véletlen szerencsétlenségtől
                        őrizze.</p>
					<p>Azonban emlékezem reá, ennekelőtte való időkben minden erdélyi fejedelem
                        hatalmasságod császári személye előtt milyen ígéreteket tett volt némely
                        várak felől, melyek megvétele végett ünnepélyes követségben küldtem bé az
                        erdélyi régi nagy rendek közül való Balassi Ferenc főkövetemet, hogy
                        deklarálja azokat a helyeket, hogy azonnal általadhassuk, úgymint Lippát,
                        Solymost, Tót-Váradját, Vaprást, Facsedet, Marsinát, Aradot, Secricset és
                        Monostort minden hozzájuk tartozó kerületével és haszon tevő helyeivel most
                        kezéhez adom.</p>
					<p>Azonban Deák Mehemed temesvári pasának parancsoltassék meg, hogy Temesvár
                        vidéki hadakkal jöjjön velünk, oly rendelettel, hogy mihelyt levelemet
                        veszi, rögtön Lippán ott teremjen, és mihelyt jelentem, rögtön elégséges
                        hadakat rakjon beléjek, mivel, amint tudjuk, aszerént cselekesszük meg, hogy
                        kézben bocsátjuk. Míg ez meglészen, adtuk Balassi Ferenc főkövetünknek,
                        hogy mindaddig zálogul ott légyen a fényes portán.</p>
					<p>A levél után megállott, sokáig ült egy helyben, s maga elé nézett, csüggedten
                        s bánatosan.</p>
					<p>Semmi baja ezen a világon, érezte magában, s az élete mégis reménytelen s
                        haszontalan.</p>
					<p>Hogy is romlott el így evvel az egy emberrel való dolga. Zsuzsanna soha hozzá
                        békélni nem fog. Úgy érezte, ez az asszony menthetetlen harcot vív vele. De
                        mért? Az emberek harcolnak valami célért, s ha a célt elérik, abbahagyják a
                        harcot. De milyen célért harcol vele a felesége?...</p>
					<p>A boldogságért?... Mi az a boldogság?... Az, hogy az ember érezze, hogy
                        akarata teljesül... S hát milyen akarata van Zsuzsannának vele
                        szemben?...</p>
					<p>Csak egy, az, hogy az ő érzése szerint, az ő vágyai szerint éljen az
                        ura?...</p>
					<p>Mik ezek a vágyak?... Annyiszor s oly őszintén s takargatás nélkül megmondta,
                        s mégsem tudja, mert nem akarja tudni. Az a vágya, hogy hagyja abba a
                        fejedelmi életet, s menjen el közembernek?... Ábel felesége jutott eszébe,
                        akinek meg az a vágya, hogy az ura kössön kardot oldalára, s menjen ki a
                        házból, s hozzon és gyarapítson. De hisz ez a rendes, ez a normális. Mért
                        nincs megelégedve az ő felesége egy ilyen férjjel, aki éppen ezt teszi?</p>
					<p>Minden asszony boldog volna, ha az ura annyi sok szépet s jót adna neki,
                        amennyit ő már életében adott Zsuzsannának.</p>
					<p>Mert az tagadhatatlan, hogy adott.</p>
					<p>Hogy kezdték s mint haladtak előre. Valóban semmivel és semmiből. Mind a
                        ketten árvák voltak. Neki semmije, de Zsuzsannának sem volt. Bátyjától
                        szinte fegyverrel kellett kiharcolni a kis parafernumot, a néhány tehenet s
                        ökröt, lovat és a kevés aranymarhát, amit szüleiről örökölt. Ott is hagyta
                        volna örökre, ha felesége nem ragaszkodott volna oly igen minden
                        rongyocskához, amihez jussot formált. S mikor uradalmakat szerzett
                        nemsokára, az asszonynak akkor is az volt a fontos és becses, amit ő hozott
                        a szüleinek emléke miatt. Mindig az volt előre téve s az volt megbecsülve.
                        Hogy el tudott gyönyörködni a kis arany csecsebecséken, amiket
                        elő-előszedett, s végtelen emlékeket tudott felidézni velük... S az mind
                        semmi volt, ha ő hozott egész ládára való drágaságokat, gyönyörű
                        aranymíveket, a legszebbeket, amit szász s keleti mesterek valaha
                        remekeltek. Az mind semmi volt. Bizonyára rablásnak tekintette, ebül gyűlt
                        szerdérnek, aminek ebül kell elveszni. De amit szüleinek nevével látott, az
                        mind szent volt előtte, s urát sohasem azzal becsülte, amit szerzett, hanem
                        azzal, hogy annak idején mije volt. Semmije sem volt. S most van?...</p>
					<p>Soha nem volt oly magahitt, hogy veszélytelen, örök tulajdonnak tekintse,
                        amije van, hiszen mindig az volt az érzése, hogy az ő háza s kamarája csak
                        arra való, hogy az országnak legyen, ha szüksége lesz rá.</p>
					<p>Ezt az egyet nem fogadta be a lelkébe az asszony soha, hogy: az ország.</p>
					<p>Az nem az övé. Nem akart kincstartója lenni másoknak. Tudni akarja, mi az
                        övé. De hát mi az, ami az emberé. Hiszen meghalunk, s akkor mit viszünk el
                        magunkkal. Annyi a miénk, aminek örülni tudunk. S ő nem tud örülni semminek.
                        Nem tud örülni a hatalomnak, holott anélkül sem tudna ma már megélni.</p>
					<p>Igen, azt tudná, eldobni mindent s elmenni a végekre, bármilyen kicsiny
                        házba, s ott lézengeni, de vele legyen az ura.</p>
					<p>Úgy érezte, hogy ez az asszony boldogabban meg tudna élni, ha ő meghalna, s
                        sirathatná emlékét, nagyságát és nagyszerűségét, mint így együtt harcolni
                        vele a többiért. S különösen nem bírja azt, hogy másokért.</p>
					<p>Sem együtt élni, sem szakítani nem lehet.</p>
					<p>Ah, Báthory Gábor ebben is bölcsebb volt. Mikor feleségét megunta, mert a
                        szent fehér asszonnyal nem lehetett meg az ő gonosz, istentelen s bűnös
                        életével, leküldte azt Kővárába s bezáratta. Adott neki egy várat, ahonnan
                        ki nem jöhetett, s a szent asszony ott kesereghetett s szenvedhetett
                        magának, de nem zavarta többet az ő circulusait. Ez is olyan dolog, mint
                        Dávid s Bethsabé esete. Dávid leszakította a rózsát, s nem csinált magának
                        lelki gyötrelmeket! Báthory Gábor felszabadította magát az asszonyi szem
                        tekintete s szemrehányása alól, s élt, ahogy akart s tudott. Nem volt-é jobb
                        s helyesebb.</p>
					<p>De ő míg itt ül s gondolkodik, egyre azon emésztődik, hogy a szegény asszony
                        hogy szenved, s Úristen, vajon mire gondol, nem a halálra-é?</p>
					<p>De hiszen most megint el fog menni. Két hét mindenesetre eltelik Lippának
                        bevételével s átadásával, talán két hó is. Azalatt majd megnyugosznak. Ha
                        távol van, oly szerelmes leveleket kap feleségétől mindenkor, epedő, sóvárgó
                        leveleket, akkor édes egy szerelmes uram lesz megint...</p>
					<p>Meg kell békíteni az asszonyt, hiszen holnap vagy holnapután már újra lóra
                        kell ülni s kimenni hazulról.</p>
					<p>Felállott, s szédülő fejjel indult, hogy feleségéhez siessen.</p>
					<p>S mikor aggódva belépett feleségéhez, igazán minden rosszra elkészülve,
                        legnagyobb meglepetésére, Zsuzsanna hangját hallotta, ahogy édesen s
                        csengően kacag. Álmélkodva lépett be, s ott találta feleségét, s előtte egy
                        kopasz ember ült, Okolicsányi.</p>
					<p>- Jöjjön csak, jöjjön - mondta nevetve Zsuzsanna, s még mindig haldokolva a
                        nevetéstől, úgyhogy könnyeit kellett törülni. - Okolicsányi! - mutatta be a
                        vendégét.</p>
					<p>Okolicsányi nagyon szertartásosan állott fel, s úgy állt a fejedelem elé,
                        mint ahogy a fejedelem előtt kell megállni egy alattvalónak.</p>
					<p>- Isten hozta kegyelmedet - mondta a fejedelem hűvösen.</p>
					<p>Okolicsányi az ő embere volt, akit éppen Borosjenőbe küldött Petneházy
                        kapitányhoz, hogy ő mit felel a vár átadásáról, s nem értette, hogyan került
                        a felesége szobájába.</p>
					<p>- Igaz, hiszen mondta Okolicsányi, hogy ismerik egymást - mondta a
                        fejedelemasszony, lassan kijózanodva a nagy nevetésből. - Jelentkezett, s
                        mivel a név ismerős volt, bár magát kereste, béhívattam, s megkérdeztem,
                        hogy nem a felvidéki Okolicsányiakból való-e. Hát igen. S oly jól
                        elbeszélgettünk. Véli-e kigyelmed - ölelte meg az urát Zsuzsanna -,
                        mindenkit ismer: Mihályt s mind. Jaj, most is oly jót nevettem. Nem is
                        tudom, mikor nevettem ilyen szívembűl, de olyan derék históriákat mondott,
                        hogy meg kell halnom a jókedvtől.</p>
					<p>- Örvendetes hát - szólt Bethlen.</p>
					<p>- Nagyságos fejedelem, én nagyságodat a kancellárián kerestem, s mivel aztat
                        mondták, hogy nagyságod hazajött, bátor voltam a dolog sürgetős volta miatt
                        házánál keresni - mondta Okolicsányi rendkívül melegen s ünnepélyesen.</p>
					<p>- Jenei kapitányról, Petneházyról van szó - mondta Bethlen a feleségének.
                        Akkor Okolicsányihoz fordult. - Nos mit akar Petneházy uram?</p>
					<p>- Azt mondta, hogyha nagyságod megveszi neki Bajom várát az uradalommal, s
                        egy esztendőt még ad neki, míg termését itt Jenőben betakarítja, mert igen
                        sok őszi vetést csinált, s annak termését elvesztegetni nem akarnája, akkor
                        kimegyen s átadja a várat, akár a töröknek, akár a tatárnak, akár az olá
                        cigányoknak.</p>
					<p>Olyan furcsa ellentét volt megmerevedett komolysága s a szavai közt, hogy a
                        fejedelemasszony újra felnevetett.</p>
					<p>- Akkor minden rendben van - mondta a fejedelem megkönnyebbülve. - Kié most
                        Bajom vára?</p>
					<p>- Bosnyák Tamásé, a füleki kapitányé.</p>
					<p>- Akkor jó - nevetett fel a fejedelem. - Egyszóval vacantiában van. Bosnyák
                        uram keressen magának uradalmakat a császárnál, ha nem jó nekünk szolgálni.
                        Ugye, szívem?</p>
					<p>De a fejedelemasszony nem ügyelt a politikára. Vidáman szólt
                        Okolicsányinak:</p>
					<p>- Mondja el csak kegyelmed a Mihály bátyám agarát!</p>
					<p>Okolicsányi parancsot várt a fejedelemtől, aki leült egy öblös karosszékbe,
                        intett Okolicsányinak is, hogy üljön le.</p>
					<p>Okolicsányi leült, mereven, ahogy már látszik szokása, s azonnal elkezdte
                        mondani az agárhistóriát.</p>
					<p>- Mihály úrnak sok agara vagyon, s van nála egy fiatal fiú, nemes családból
                        való gyermek, s felette ügyes. Ez úgy ad egy-egy falat kenyeret a kutyának,
                        hogy mint tekét tartja s a tekeütőt a bottal elütvén, a kenyér elröpül, s a
                        kutya meg nem mozdul, csak száját kitátván, hamm, elkapja a kenyeret.</p>
					<p>Zsuzsanna megint nagyot kacagott, s kis kendőjét a szeméhez emelvén, úgy
                        fojtotta a nevetést, hogy hosszú ideig szólani sem tudott.</p>
					<p>- Hamm - mondotta -, s bekapja.</p>
					<p>Bethlen is nevetett, de inkább csak figyelemből, s nézte Okolicsányit, aki a
                        világért el nem mosolyodott volna.</p>
					<p>- Mindenkit ismer otthon - mondta Zsuzsanna -, jaj Istenem, úgy éreztem,
                        mintha otthon lettem volna...</p>
					<p>Bethlen megérezte a terebélyes nagy udvarházat, ahol Zsuzsánna gyermekkorát
                        töltötte, s ahonnan ő valósággal gyűlölettel szakította ki, mintha a pokol
                        tornácából hozta volna el. Ott most is Mihály úr az úr, a vékony bajuszával
                        s mosolytalan arcával, mintha egy fejedelem volna. Hogy tud az parancsolni
                        embereinek s szolgáinak, s telik az élete ivásban s kemény szavak közt. De
                        bizonnyal egy kislány csak azt látja úri életnek, az Zsuzsanna előtt valami
                        olyan, mintha örökös volna, s mint a Sion hegye, olyan bizonyos.</p>
					<p>Örült neki, hogy van valaki, akit a felesége olyan kedvesen fogad, hiszen
                        sohasem tudott összebarátkozni ezekkel az erdélyi emberekkel. Vadak voltak
                        neki, s modortalanok. Mind lármáztak s nagy hangon beszéltek. Nem vette őket
                        komolyan, s félt tőlük. Ez valóban más, ez az Okolicsányi. Milyen tiszta,
                        az ingen olyan, mint a hó, s ruhája a legújabb módon s oly gondosan, mintha
                        csak erre a napra vette volna fel. És a beszédje módja. Az a tartózkodó
                        ünnepiesség s amellett mégis tagadhatatlan, egész gyermekes kedvesség.
                        Olyan, mint azok a felvidéki urak, akiket ő annak idején annyira utált, mert
                        színészkedésnek tekintette, és sohase tudott keresztüllátni rajtuk, mert
                        mutatni tudták azt is, amit nem éreztek. Az erdélyi ember csak ha nagyon
                        szerelmes, vagy nagyon lelkes, akkor tud így tekinteni s így szólani, de
                        ezek tudnak, mert ez a tudományuk. De érezte, hogy ez jó ember, s
                        elhatározta, hogy pontosan utánajár, ki ez s miféle ember. Most azonban nem
                        volt rá ideje, mert sürgette a gondolat, hogy a levelet be kell fejezni. Fel
                        is állott s azt mondta:</p>
					<p>- Lelkecském, nekem vissza kell mennem a kancelláriára, ebédre itthon leszek
                        nemsokára, s akkor Okolicsányi urammal megbeszéljük a többit, kérem azért,
                        tartsd itt odáig, mindjárt jövök.</p>
					<p>Zsuzsanna furcsán nézett rá, de nem bánta. Egy pillanatig megütődött rajta,
                        hogy csak úgy itthagyja ezzel az idegennel, de oly ritkán volt része valami
                        kis jóban, hogy örült, hogy az ura nem irigyli tőle.</p>
					<p>A fejedelmet ott várta az asztalon a félbehagyott levele, s mindjárt írni
                        kezdte tovább.</p>
					<p>Jenő vára ez alkalommal a többivel együtt nem assignáltathatott, mivel a
                        benne lévő kapitány, Petneházy István igen vakmerő ember lévén és abba sok
                        vitézlő rend is lévén, nagy vérontás és sok költség nélkül oly erős várat
                        kezéből ki nem vehetnők. Hanem, hogy hatalmasságod előtt tett ígéretemben
                        változás ne essék, azt cselekedtem, hogy egy Bajom nevű várost alkudtam meg
                        30.000 tallérban, akit a megírt kapitánynak, Petneházy Istvánnak ígértem a
                        dologban való engedelmeskedésért. Hajlott is már annyira, hogy csak
                        várakozzam Szent Demeter napjáig, hadd takarhassa be kár nélkül
                        takarmányait, akkor megleszen a dolog. Alázatosan kérem hatalmasságodat,
                        Jenőnek dolgában így nem lévén semmi nehézség, a megírt napig való kegyelmes
                        várakozásával megajándékozni méltassék.</p>
					<p>Isten oltalmazzon engemet attól, hogy a legkisebb dologban is hatalmasságod
                        parancsolatja ellen vétsek.</p>
					<p>Ezek után hatalmasságod császári parancsolatjára bízok, mindaddig, amíg élek:
                        erdélyi fejedelem.</p>
					<p>Bethlen Gábor</p>
					<p>Elgondolkodott.</p>
					<p>Mily különös az élet. Egy csapásra két nagy baj esett le a válláról, az egyik
                        a levél, amelyet nem tudott befejezni, s amely most magától megoldódott, a
                        másik a Zsuzsanna dolga.</p>
					<p>Nem volt tisztában vele, de az az érzése volt, hogy ezt az Okolicsányit oly
                        hivatalra kell beosztani, hogy a feleségének könnyen s gyakran lehessen
                        együtt lenni. Nem irigyli, de mikor lesz ő együtt ama másik emberrel, az
                        Annával. Talán sehol és sehogyan.</p>
					<p> Már régen ebédre kellett volna menni a feleségéhez, de csak írt, csak írt,
                        egy levelet a másik után, nem lehetett abbahagyni, utolsó instrukciót
                        kellett kiadni, ha indulás.</p>
					<p>Egy pillanatra megállt a kezében a toll, s eszébe jutott, hogy Okolicsányi
                        uramnak van-e még mesélnie. Vannak emberek, akik mint a gyermek, el tudnak
                        csárogni, mint a madár, éjjel-nappal, s az asszonyoknak ez a kedves
                        ember.</p>
					<p>Péchy jött be.</p>
					<p>Ránézett.</p>
					<p>- Nagyságos uram, itt vagyon Kun István.</p>
					<p>- No, az utolsó percben mégis. Hozza kegyelmed előnkbe, mindjárást
                        meghallgatjuk, hátha mond valamit, amit tudni kelletik.</p>
					<p>Hamar befejezte a levelet, s hívatta Kun Istvánt.</p>
					<p>A kancellár elöl jött, s mögötte egy alacsony, kerek fejű ember sunyított be
                        nagy mosolygással. Kopaszos volt, s csapzott bajsza lóg a szája szélére, kék
                        szemei kedveskedve alázatoskodnak.</p>
					<p>- Kegyelmed az a bizonyos Kun István? - kérdezte a fejedelem. - Mivel tudja
                        megbizonyítani?</p>
					<p>- Nagyságod grácialevelével, s amit mondó vagyok, azokkal, nagyságos uram.
                        Homonnayt úgy esmérem, mint a tenyeremet, Serbán Radullal bejártam Lengyelt,
                        láttam, hogy csak-csak vége lett a bujdosásnak, mert a lengyelek nem akarták
                        átereszteni az országon, nem is adtak melléje semmiféle segítséget, ha
                        kaphatták volna, meg is ölték volna, de az a lengyel kapitány, aki vele volt
                        harmadfélezer emberrel, az mentette meg. Hej, nagyságos fejedelem, ha az a
                        kapitány nincs, akkor nem fáj most a fejünk, de esse sokat tesz ám, mert
                        amilyen részeges ember, csak a borban dúskál, meg a Serbán is csak nyakába
                        ereszti a bort, úgy praktikálnak. A kapitány, az felesküdt nekie, hogy
                        hatezer lengyelt, hatezer kozákot hoz neki, ezer gyalogot is ígért, csak a
                        pénznek tegyék szerit, ami nekik kelletik. Hogy Homonnay meg a Serbán
                        százezer forintokat szerezzenek, akkor ígéri, hogy három hónapokig nem is
                        kell semmi hópénz, mert arra számítanak, hogy akkorra már bent lesznek
                        Erdélybe, a magyari földön s a jó zsákmányért a kozák, mint a hajdú, itt
                        vannak rajtunk, nagyságos uram. István vajda is Moldovába elvesztette a
                        szeretetet, mert ugyancsak gyilkolja a népeket, maga emberit fosztja s
                        nyúzatja s kiraboltatja. Az is csak borban király, már török se tartja,
                        mindenki csak ellene van, így akarnak a két urak hertelen Moldovára, onnet
                        Havasalföldére s a két Oláhországra. Azt megvévén, a hadakkal magokat
                        megerősítik, úgy jönnek Erdélyre.</p>
					<p>Bethlen könyökére eresztette magát, s úgy nézett a kis beszédes úr szemébe.
                        Körös-körül ég a világ, keleten, nyugaton s délen, északon. Sehol semmi rend
                        és nyugalom. Most ha meg lehet nyergelni a portát, egyszerre úrrá lehet
                        válni ezen a felfordult, szerencsétlen emberségen.</p>
					<p>- Merre jött vissza kegyelmed Lengyelből?</p>
					<p>- Én uram, Munkácsnak s Szakmárnak. Ott volt ám csak nagy trakta Dóczy
                        uramnál, aki nekem atyámfia is feleségem révén, hát otthon vagyok nála is.
                        Elmúlt szombaton ott voltanak Kovács Istvánnak, Szénási Mátyásnak, Nagy
                        Istvánnak egynihány hajdú követek.</p>
					<p>- Szatmáron? - kiáltott fel a fejedelem.</p>
					<p>- Szakmáron bizony, uram, ott magam szemivel láttam, s eleget is beszéllettem
                        velek. Mindhárom hajdú hadnagy erős esküvéssel esküdött fel, uram, hogy
                        amely órában Homonnay és Dóczy nekik parancsot ad, mindjárt készek a
                        szolgálatra s Erdélre indulni. Most osztán titkon erősen esketik is Kovács
                        István meg Szénási a hajdúk fejeit, s az a végzett tanácsuk van, hogy
                        Biharban a nemességet verik fel legelőször, s a főbbeket mind felakasztják,
                        marhájokon pedig megosztoznak. Akkor ráütnek Várad városára, avval
                        megrémítik a vármegyéket s onnan vágtatva s lóhalálában be Erdélbe, s ide
                        mindjárt Fejérvárára, hogy addig össze ne gyűjthessék az ország gyűlését.
                        Akkorra a lengyelbéliek szinte a kozákokkal már itt legyenek, s akkor
                        egyszer s mindenkorra vége Erdélynek.</p>
					<p>- Kancellár uram, sürgetős dolgunk vagyon, adasson kegyelmed enni Kun
                        uramnak, s kegyelmed legyen kéznél éjjel-nappal, hogy minden órában
                        hívathassuk és tovább szólhassunk. Kancellárius uram írásba vegye, amiket
                        kegyelmed mond, neveket és számokat különösképpen.</p>
					<p>- Nagyságos uram, üttesse el fejemet, ha csak egy szóban is hibát talál. Mert
                        egy életem, egy halálom, engem csak a megnyomorodott hazámhoz való hűségem
                        és idvességes szeretetem vitt erre a nagy útra, hogy ezt életem s javaim
                        veszélyével jelentsem.</p>
					<p>A kancellár karon fogta a szatmári urat, s vitte magával, a fejedelem pedig
                        rögtön új árkust vett elő, s azonnal megírta az egészet röviden a váradi
                        kapitánynak, sógorának, Rhédeynek.</p>
					<p>Írás közben csendített, s a kancellárt visszahívatta.</p>
					<p>- Péchy uram, azt akarom mondani kegyelmednek, hogy fejérvári házunk
                        építésére embert akarok tenni, azt az Okolicsányit, aki most jött meg. Jó,
                        értő ember, becsületes ember. Míg odatávol leszünk, a fejedelemasszony
                        őnagyságának számoljon el. Csináljon kegyelmed írást, hogy fejedelem
                        távollétében a Principessa őnagyságát illeti a felső rendelkezés.</p>
					<p>Péchy elborult. Ez őt illette volna, s bizalmatlanságnak tekintette, hogy az
                        ő mellőzésével a fejedelemasszonyt ilyen új hatáskörrel ruházta fel a
                        fejedelem.</p>
					<p>- Asszonyunknak is legyen valami dolga s elfoglaltsága - mondta Bethlen,
                        kissé elmosolyodva, s Péchy engedelmesen megnyugodott.</p>
					<p>Közben a fejedelem aláírta a nevét a levélnek, s felállott.</p>
					<p>- Mindjárt jövünk, csak ebédünket megesszük.</p>
					<p>- Nagyságos uram, Aly pasa felől is van új hír.</p>
					<p>Bethlen megállott s visszanézett.</p>
					<p>Péchy a kezében levő német levelet mutatta s mindjárt el is olvasta. Abban a
                        levélben az volt, hogy a budai pasa erős biztatást adott, hogy csak
                        nyugodtan támadjanak fel az erdélyi hitehagyott fejedelem ellen, mert a
                        fényes porta nem pártolja és semmiben tenyerét meg nem nyitja érte.</p>
					<p>- Egy hét múlva, ha Istenünk segít, Aly apám más levelet küld. Adjuk csak meg
                        Lippát, s minden megváltozik. Mennyi hadunk van eddig készen?</p>
					<p>- Itt bizony bent nem sok van - mondta Péchy -, kétezeren talán már
                        vannak.</p>
					<p>- És a székelyek?</p>
					<p>- Onnan is számíthatunk egy vagy kétezeret.</p>
					<p>- Dévára kell rendelni őket, de a váradiakat, bihariakat Rhédey uram alatt
                        felfegyverezni. Egyszerre két hadra kell készülnünk, s bizony nem Lippa a
                        veszedelmesebb.</p>
					<p>- Egy is sok - mondta Péchy.</p>
					<p>A fejedelem indulatosan kiáltott:</p>
					<p>- Most viszünk először hadat, mióta fejedelemségben vagyunk, most válik el a
                        víz az olajtul... Mindenki helyén legyen, vagy Istenünkre, semmiért és
                        senkiért jót nem állunk.</p>
					<p>Péchy lehajtotta a fejét, hogy a fejedelem bele ne nézzen a szemébe.</p>
					<p>Aztán Bethlen elment ebédet enni.</p>
				</div>
				<div type="chapter">
					<head> [XI]</head>
					<p>Ahogy hazaért, nagy öröm várta: itt volt Bethlen Farkas.</p>
					<p>- Ennél nagyobb szerencsét nem kaphattam volna... - ujjongott neki, és erősen
                        szorongatta a kezét.</p>
					<p>Ahogy a feleségére nézett, látta, hogy Zsuzsanna nem örül, s Bethlen Farkas
                        is szokott hűvösségével fogadta a kézfogást, ettől kicsit
                        visszacurukkolt.</p>
					<p>Okolicsányinak jobban örült - gondolta a feleségére pillantva, s újra
                        örvendésre fordult.</p>
					<p>El is siette a dolgot, ő invitálta Farkas urat asztalhoz, nem várta meg, hogy
                        az asszony tegye. Meglátta a finom mosolyt, ahogy vette, s most már kíváncsi
                        volt, Okolicsányi ott fog-e ebédelni?</p>
					<p>Bementek a másik kisebb szobába. Okolicsányi nem volt ott.</p>
					<p>Az enyedi ház nem volt oly pazar, mint a szebeni. Szűk épületecske volt. A
                        templom volt körülkerítve, s a földszinten boltok, az emeleten a nemesség
                        tisztviselőinek s az uradalomnak szobái. Ezeket ürítették ki nekik. Három
                        szobácska volt összesen, boltíves kis helyek, nagyon magyar ízlésűek,
                        szerények.</p>
					<p>- Szűkecskén vagyunk, nagyságos uram - mentegetődzött. - Nem úgy, mint Búnon.
                        Hallom, mennyi s nagy paloták vannak.</p>
					<p>Farkas úr nem felelt, mosolygott. Úri tartózkodás volt, nem ugrott bele, hogy
                        közember módjára mindjárt dicsérje a magáét.</p>
					<p>Kézmosás után leültek az asztalhoz, mely csak négyre volt terítve, szép
                        ezüstcsipkés széllel s fehér ezüst tányérokkal.</p>
					<p>Ő ült le elsőnek. Nagy búban volt, még mióta fejedelem, ilyen bajok nem
                        voltak fölötte.</p>
					<p>- Vettem öcsém levelét - mondta Bethlen Farkas -, s mivel magamnak éppen
                        Kolozsmonostorra kellett mennem a káptalanhoz, valami írásért, mindgyárt
                        megnéztem a Gábris úr donációit.</p>
					<p>A fejedelem kezében megállott a kanál. Ez több volt, mint amit várt. Ez olyan
                        szívesség volt az úrtól, hogy megmelegedett a szíve. Rettenetesen kívánta
                        most, hogy az emberek melléje álljanak. Élnie nem lehet, ha ez nincs. S ha
                        van, akkor semmi baj.</p>
					<p>- Köszönöm, édes bátyám, köszönöm méltóságodnak - s átadta neki a kanalat,
                        hogy szedjen.</p>
					<p>- Én is kaptam tőle egy adományt, valami negyven ház jobbágyos birtokra ott
                        éppen mellettem, Búnon.</p>
					<p>A fejedelem megkomolyodott:</p>
					<p>- Írtam, hogy nem akarnám, hogy az érdemesek belejussanak a kedvetlenségbe -
                        mondta óvatosan.</p>
					<p>- No én szívesen visszahagyom a haza javáért, nem azért mondom.</p>
					<p>- Nagyságodnak mi is szívesen meggazdagítjuk, a haza javáért - szólt a
                        fejedelem kedvesen.</p>
					<p>- Bizony sok az írás. Oly fascikulus, hogy a deák ugyancsak cipelte, míg
                        behozta. Van ott vagy kétszáz levél s replika.</p>
					<p>- A kis papírok! mily óriási birtokot s kincstári vagyont elvittek.</p>
					<p>Nyugodtan ették a jó levest, s nyugodtan beszélgettek a tányér felett.</p>
					<p>- De mért prédikált annyit? nem érthetem.</p>
					<p>- Ez olyan ember volt - szólt csöndesen, furcsa, kis nyekergő hangján Farkas
                        úr, aki úgy beszélt, mint aki nincs hozzászokva a sok szóhoz -, én nem is
                        kérdeztem, mért ad ki mindent, azt mondta: ő nem tud megtagadni kérést.</p>
					<p>- De kinek adott, az istenért. Csupa ivócimborának, léhűtő haszontalan
                        embereknek.</p>
					<p>- Csak azoknak van szeme kérni.</p>
					<p>- Hát jól elszórta, amit megkapott.</p>
					<p>- A Báthoryak már hatszáz esztendő óta oly bőségben éltek, hogy most Isten
                        megvette eszét, és csak egy örömet adott neki: tékozolni. Megszabadulni
                        mindentől... A nagy arisztokraták gyermekeinél szokott ez lenni, hogy
                        egyszer csak iszonyúan megutálják a vagyont és szabadulni akarnak tőle, s
                        többre becsülik, hogy szegények s lovászok legyenek, mint marokban tartani
                        az örökölt kincseket...</p>
					<p>- Úri magnanimitás.</p>
					<p>Zsuzsanna összeszomorított arccal ült, s mereven nézett. A fejedelem tudta,
                        hogy ez az ő szava, hogy az aljas Báthoryra egy “úri magnanimitást”, úri
                        nagy lélek szót használt, ez forralta rögtön fel. Csoda, hogy bele nem szól.
                        Mingyárt korrigálta is szavát:</p>
					<p>- Nem tudta, mi az érdem. Volt akinek ezer kazalt adott. Akik vele
                        dorbézoltak és lopták az országot.</p>
					<p>Bethlen Farkas óvatosan mondta:</p>
					<p>- Nagy liberalitás volt mindenesetre. Soha Erdély összes fejedelmei annyit
                        nem adományoztak, mint ő egymaga.</p>
					<p>- Itt is hagyta az országot a nagy szegénységben, hogy ma azt sem tudjuk,
                        mihez kapjunk, mint fejedelem. A kincstár minden birtokát kiszórta, az
                        adókat árendába hagyta, ha az ország valamit nem csinál, tíz esztendeig
                        semmihez sem lehet nyúlni, mindent előre felszedett.</p>
					<p>- Igen - szólt lassan Farkas úr -, sokat vívtunk vele, hogy az Aporok jármába
                        ne hajtsa az országot.</p>
					<p>Evvel már vette poharát, mintha ivással akarná magát visszatartani, hogy
                        súlyosat ne mondjon. A fejedelem kicsit kortyintott, tartóztatta magát,
                        mondta is:</p>
					<p>- Aztán fejünk fáj, ha iszunk.</p>
					<p>Pedig a kövér ételekre inni kellett. A negyedik tányérnál Péchynek kellett
                        volna jelen lenni. Meg is kérdezte:</p>
					<p>- S Péchy uram?</p>
					<p>- Nem tudom, hol van - mondta a fejedelemasszony.</p>
					<p>- Sok dolga van, az igaz, élnie sincs ideje. A vásárhelyi mászkálással
                        ellazsnakolta az időt, éppen jó, hogy előkerült... És hogy gondolja
                        méltóságod, miként lehet itt valaha rendet csinálni?</p>
					<p>Farkas úr nem felelt. Nem az az ember volt, aki hajlandó lenne tanácsokat
                        adni s bármiben is ódiumot magára venni. Hogy az legyen: ő biztatta fel a
                        fejedelmet az urak ellen.</p>
					<p>- Én már kicsit gondolkodtam - szólt tehát a fejedelem. - Nem szeretném
                        hamarosan kezdeni s elrontani a kedvet... Elébb jól ki kell dolgozni, mi van
                        s hogy... A legkisebb adományokon kell kezdeni. Mindent jól megismerni, hogy
                        az országgyűlésen fel lehessen mutatni. Nagyságod mellé adom Kassai fiskális
                        direktort és Mikola urat. Ennek ítéletiben s a nagyságodéban egész ország
                        megnyugszik. Kassai mindent elintéz, ami írásbeli.</p>
					<p>- Hát igen. Körmölni már restek az ujjaink - mosolygott Farkas úr.</p>
					<p>- Isten őrizz. Körmölni ebben az országban csak a fejedelemnek kelletik -
                        mondta ő, s nevetett. - Ma is hajnaltól fogva annyit írtunk, hogy a deákok
                        nem győzik hárman lemásolni.</p>
					<p>Zsuzsannára nézett s nevetett.</p>
					<p>- Nincs teneked, szívem, annyi ludad, hogy meggyőzzenek talluval.</p>
					<p>- Igen, már az én tollaimat tépi kegyelmed - mondta csöndes mosollyal
                        Zsuzsanna.</p>
					<p>Farkas úr rápillantott.</p>
					<p>- Az bizony úgy van: annyi az ember, amennyit az asszony csinál belőle.</p>
					<p>Zsuzsanna:</p>
					<p>- Ezt mondja el még egyszer az uramnak. Nem hiszi.</p>
					<p>Farkas úr nevetett.</p>
					<p>- Nekem is csak jót tett az új asszony. Megfiatalított.</p>
					<p>- Jó színű is, és friss... Gáboromnak is jót tenne már egy új asszony.</p>
					<p>A fejedelem megfogta a felesége kezét és megcsókolta.</p>
					<p>Hogy nem szólt, Zsuzsanna felállott, és avval a szesszel, hogy meg kell
                        néznie, mi van kint, elment. Bethlen tudta, sírni siet.</p>
					<p>- Áldott asszony - mondta, mikor a felesége kiment -, az égnek angyalai közül
                        egy. Úgy gondol ránk, s ellát s vigyáz... Még csak ételbelit is soha oly
                        jóízűt nem eszem, mint ez tud tálalni nékem...</p>
					<p>Farkas úr:</p>
					<p>- Á, csak a cigány dicséri a felesége főztyit... Azt mondja: “Jaj, azs én
                        kincsem, ha azs ast a deglett tyúkot tallastul beletesi abba a fazékba, azs
                        ast úgy meg tudja csinálni, hogy mind a husonnégy ujjamat megsopom
                        utánna.”</p>
					<p>Bethlen nevetett. De értette Farkas urat, s el is határozta, hogy többet
                        felesége főzését nem dicséri. S örült, hogy a Farkas úr hangjában semmi
                        sértő s bántó nem volt. Úgy hozzámelegedett, mintha igazában a bátyja
                        lenne. Életének nagy győzelmét látta abban, hogy ez az úr első hívására itt
                        van, s ilyen kedves. Ő már mindig csak szegény árva fiú lesz, míg él, s
                        nagyon kívánja a jó és rokoni szíveket. Neki ebben az országban senki nem
                        imponál, de ezekkel a régi törzsökös nagyurakkal szemben elnyomhatatlanul
                        van benne valami zavarodottság. Respektussal néz rá, és majdnem könnyesen,
                        hogy hozzásimul s adja magát.</p>
					<p>Valami földi epret hoztak, s csipegetni kezdtek belőle a bor mellé.</p>
					<p>- Hát méltóságos bátyámuram - mondta -, eljött a nehéz óránk: fel kell
                        ülni.</p>
					<p>- A nagy lóra? - mosolygott csöndesen Farkas úr...</p>
					<p>- Minden lóra, ami még megmaradott. Akár kicsi, akár nagy. Akár gebe, akár
                        paripa... átal kell adnunk Lippát.</p>
					<p>Farkas úr egyszerre megfagyott s megdermedt.</p>
					<p>- Lippát? - szólt aztán lassan.</p>
					<p>- Nem bírok a törökkel. Úgy okádják a szidalmat és mérget s fenyegetőznek...
                        Éppen Szkender basát rendelték ki, hogy amit átaladta Erdélyt, vegye el, ha
                        bizonyos napig vissza nem adjuk Lippát.</p>
					<p>Bethlen Farkas úgy elkedvetlenült, hogy nem is tudta leplezni.</p>
					<p>Maga elé nézett a serlegre, s azt a két tenyere közé fogva belekapaszkodott,
                        s többet fel sem emelte a szemét, míg a fejedelem beszélt, s mindent
                        hűségesen elmondott neki. Hogy gyűlt fel a törökség, mivel áll elő, mint
                        fenyeget, s Homonnaytól fél, hogy felhasználja a zavarost... S hogy
                        Keresztessy Pál még csak nem is felelt az ország parancsára... Szóval
                        megmutatta, itt más nincs: menni kell.</p>
					<p>- Fájnak a csontjaim - mondta aztán Bethlen Farkas. - Öreg ember vagyok, s az
                        öreg ember már csak pictus masculus... Ebben a korban, nagyságos uram, már
                        másat nem vállalhatok... leköszönök...</p>
					<p>A fejedelemnek még a szempillája is fennakadt.</p>
					<p>- Leköszön nagyságod?</p>
					<p>- Az udvari lovasság kapitányságáról.</p>
					<p>A fejedelem meghalványodott.</p>
					<p>- S nagyságod leköszön?</p>
					<p>- Nagyon kérem nagyságodat, fejedelem, ültessen helyembe fiatal embert erre a
                        szép tisztségre.</p>
					<p>- És mér köszön le nagyságod ily hirtelenül?</p>
					<p>- Nem hirtelenül, azt nem lehet mondani... Már én Báthory Gábor alatt
                        egynihányszor leköszöntem volt. De ez erőszakos ember oly brakhiummal jött
                        rám, hogy nem s nem... És kétfelől is öcsém lévén...</p>
					<p>- Én is öccse vagyok méltóságodnak.</p>
					<p>- Persze, persze s nagyon.</p>
					<p>- Akkor mért teszi ezt velem?</p>
					<p>- Gábrissal is akkor közöltem először leköszönésemet, mikor szegény első
                        feleségem, Sámsondy Anna megholt... Addig csak azért nem, mert Annám
                        szegény kívánt részt venni a fejedelmi udvarban.</p>
					<p>- Nekünk is van udvarunk, s nagyságodnak fiatal felesége van. De Kemény Anna
                        asszonyt még nem hozta be nagyságod.</p>
					<p>- Ez nem olyan Anna, mint az az Anna volt. Az szegény felettébb kívánta a
                        módot és mulatságot, de ez a Küsanna, ez nagyon rejtekező, csak a faluban
                        és kisded életében s hároméves Jánoskájában gyönyörködik.</p>
					<p>A Küsanna szó a fejedelmet megrázta s megértette. Hát az ő Küsannája?... A
                        szótól magától oly vérforrása lett, hogy elfulladott... Soká hallgatott.
                        Fogta a poharat.</p>
					<p>- Isten éltesse nagyságodat.</p>
					<p>Farkas úr is vette a poharat, s mondá: - Isten éltesse nagyságodat.</p>
					<p>Ittak. A fejedelem keveset, csak éppen kiszáradt torkát nedvesítette, Farkas
                        úr azonban jól leivott a serlegben.</p>
					<p>- Kemény Bold uram, Nagyságod süve nekem igen-igen jó barátom s hívünk.</p>
					<p>- Őtet nevezd ki erre a kapitányságra, ez lesz a jó.</p>
					<p>A fejedelem hallgatott. Kemény Boldizsár, Kemény Anna bátyjaura. Megrázta a
                        fejét:</p>
					<p>- Neki megvan a maga tiszti... A kapitányság az udvari lovasok felett, az
                        csak tisztesség és becsület... Neki nehéz hivatalja vagyon: éppen itt Fejér
                        megyén, a legfőbb főispánságban igen jól vitézkedik.</p>
					<p>- Amellett udvari kapitány is lehet. Szép s jó lovas.</p>
					<p>A fejedelem roppant búsulásba esett. Ha Bethlen Farkas leköszön, az neki most
                        egy vesztett csatát jelent. Egész országban oly feltűnés lesz, hogy éppen a
                        lippai induláskor... Még a török előtt is gyalázat... Az egyetlen Bethlen...
                        Ki marad mellette, ha még az egyetlen Bethlen is elpártol, s ily
                        nyíltan.</p>
					<p>- Isten éltesse nagyságodat - köszönt rá.</p>
					<p>- Isten éltesse nagyságodat - koccintott az vissza.</p>
					<p>Ittak.</p>
					<p>- Tehát ez csak tréfaszó vala, uram.</p>
					<p>- Nem, uram... s fejedelem... ez komoly s elvégeztetett.</p>
					<p>- De ezt én el nem fogadom nagyságodtól, míg meg nem magyarázza.</p>
					<p>Farkas úr hallgatott. Hátravetette magát a széken, s fejét a mellére
                        süllyesztette. Makacs volt igen. Megmakacsolta magát.</p>
					<p>- Nemdenem azt akarja vele mutatni kegyelmed, hogy ellenvetése van a lippai
                        dologban?</p>
					<p>- Nem, kedvesem. Nem jelent ez mást, csak hogy öreg a legény... Nem lóra
                        való...</p>
					<p>- Ki az istenharagja mondta, hogy nagyságodnak lóra kelljen ülni?</p>
					<p>- S nem-e?</p>
					<p>- Á... Leköszönés s lóra ülés, az két dolog.</p>
					<p>- Mink régi fajta emberek, nem ismerjük másképp. Ha ki lovasság kapitánya,
                        üljék lóra, vagy menjen fenébe.</p>
					<p>- Fene az messze van, uram, attól isten méltóságodat eltávoztassa.</p>
					<p>Hallgattak.</p>
					<p>- No, isten éltesse nagyságodat.</p>
					<p>- Isten éltesse nagyságodat.</p>
					<p>A pohártöltő inas mindig gondoskodott a poharakról, de a fejedelemébe alig
                        kellett önteni, a Farkas úréba antul inkább.</p>
					<p>- Hát nem Lippa miatt? - kérdezte a fejedelem.</p>
					<p>- Nekem haza kelletik menni, hasas nyulat lőni.</p>
					<p>Károlyi Zsuzsanna ebben a percben lépett be.</p>
					<p>Beleszólt:</p>
					<p>- Ejnye, nagyságod. Nem szánja a szegény hasas nyulat meglőni?</p>
					<p>Bethlen Farkas ránézett és kínosan mosolygott:</p>
					<p>- Akkor kell lőni, hadd vesszen, mert oly sok van, hogy nemcsak asszonyunk
                        káposztáját, de fülünket is megeszi.</p>
					<p>- No de ez isten ellen van, éppen ebben a szakban, mikor anya s szenved.</p>
					<p>- Öcsémasszony, ha arra gondolok, hogy kit meglövünk, a szenved, tehát
                        törökre se lehetne menni.</p>
					<p>A fejedelem megértette: tehát mégis Lippa miatt.</p>
					<p>- Hallod-e szívem - fordult a feleségéhez. - Őnagysága leköszönni kívánna az
                        udvari tisztrül; ha lehetne neki.</p>
					<p>Evvel megint megkoccintotta a Farkas úr poharát.</p>
					<p>Bethlen Farkas felvette, keveset ivott, Zsuzsanna nagy szemekkel nézett rá.
                        Belesajgott az érzés, hogy ez az úr Lippa miatt akar leköszönni.
                        Menekül.</p>
					<p>- Bizonnyal nem érzi jól magát őnagysága a mi vékony fejedelemségünk mellett
                        - mondta hirtelen oly élesen, hogy maga is megbánta.</p>
					<p>A fejedelem is megijedt. Az asszony nyelve még mindent elronthat.</p>
					<p>- Nem úgy gondolja őnagysága - mondta békítve. - Őnagysága ugyan felettébb
                        való udvarokhoz szokott, mert még a prágai udvar, Rudolfus császár
                        méltóságosította volt őnagyságát, s belső tanácsába vette... De Őméltósága
                        tudja, hogy nem egy nap a világ, s ami ma nincs, az még lehet.</p>
					<p>- Bizonyosan - mondta Bethlen Farkas óvatos vigasztalással -, oly híreket
                        vettem odafejülrül, hogy őfelsége Felséges címet készít a fejedelem
                        számára.</p>
					<p>Ez már sok volt. Erős volt. Hogy Farkas úr leköszön s protezsál. A
                        fejedelemasszony tért magához elsőbb, s azt mondta, még mindig csak állva az
                        asztal mellett:</p>
					<p>- Ez a császárnak kötelessége.</p>
					<p>Hallgattak. Aztán Farkas úr:</p>
					<p>- Úgy vagyon... Megmondta jól nagyságod a választó gyűlésen: mindennek eljő a
                        maga ideje.</p>
					<p>- Igen, s most Lippa megadásának van itt az ideje.</p>
					<p>Erre újra hallgattak. Zsuzsanna nem bírta. Látta, érezte, hogy itt
                        élethalálharc folyik, s hirtelen megfordult és elment. Az az átkozott Lippa
                        hát mégis...</p>
					<p>- No, isten éltesse nagyságodat.</p>
					<p>- Isten éltesse nagyságodat es.</p>
					<p>Hogy a felesége kiment, a fejedelemben felszakadtak a keserű indulatok.
                        Félkönyökét az asztalra vetette, s belenézett a Farkas úr szemébe s
                        mondta:</p>
					<p>- Emlékezzen csak nagyságod... Nagyságod a Császárnak konziliáriussa, s talán
                        azért nem kíván mellettünk szolgálni, mikor ilyen főbajban vagyunk... Mondja
                        csak meg, mit kapott Magyarország az osztrák háztul ebben a nyolcvanhét
                        esztendőben?... A mohácsi csata után, mikor szegény Lajos királyt a magyar
                        urak beletapodták a patakba, avval korteskedtek a Habsburg-ház mellett, hogy
                        a világon ez a legelső família, s oly rokonsága van, s minden királysággal
                        oly barát, hogy amikor akarja, megszabadít bennünket a töröktül. Így
                        van?</p>
					<p>Bethlen Farkas nem szólt semmit.</p>
					<p>- Mikor hozott nyolcvanhét esztendő alatt hadat ez a ház Magyarországra s
                        miért?...</p>
					<p>Bethlen Farkas összehúzta a szemét.</p>
					<p>A fejedelem folytatta:</p>
					<p>- Először hozott sereget már egyéves uralkodó korában, hogy tönkreverje János
                        királyt s a magyarokat... Másodszor hozott huszonnégy esztendő múlva, hogy
                        alávaló orgyilkosokkal megölesse Fráter Györgyöt nyolcvanezer katonája
                        között az alvinci házban... Harmadszor hozott most tizennégy esztendeje,
                        mikor Bástát ideküldötte, hogy mindnyájunkat levágasson itt Erdélyben... Ez
                        volt az ő hadviselése ellenünk... De mi volt a török ellen?... Egy nagy
                        büdös semmi... Rögtön megalkudott a mi bőrünkre a törökkel és százezer arany
                        évi adót fizet neki azóta, csak ne kelljen háborúra gondolni... A nagy
                        Szolimán szultán nem is fogadta követét, hanem János királlyal szerződést
                        kötött, és azt a szerződést meg is tartotta.</p>
					<p>- S Budát elfoglalta.</p>
					<p>- Hogy Ferdinánd ne vehesse el.</p>
					<p>- S Matthiás nem ostromolta Budát?</p>
					<p>- De igen, most tizenhét esztendeje, s vallott is olyan csúfságot az egész
                        világ előtt, hogy azt soha el nem felejtik. Már majdnem bevették Buda várát,
                        mikor megérkezett és mindent elrontott.</p>
					<p>- Mégiscsak Egy Habsburg Ház van, ki egész Európában felveheti a törökkel a
                        harcot.</p>
					<p>- Felvehet-né... Ha akarná... De akarja?... Se pénze, se tehetsége, se
                        akaratja nincs rá...</p>
					<p>Bethlen Farkas kifakadt:</p>
					<p>- Csudálom nagyságodat, hogy ilyen bátran beszél itt, Nagyenyeden... Nem
                        tudja nagyságod, hogy egész ország odafel, minden vár rakva van német
                        katonával?</p>
					<p>- Bizony tudom... Tudom bizony... Erre elég nagy hatalma van az osztrák
                        háznak: hogy minden várunkat megrakja a maga szemét zsoldosaival és
                        bennünket kiéljen, kizsaroljon és fegyver alatt tartson... Azért vagyok én
                        itt ezen a helyen, hogy ezt jól tudjam... És nagyságod védelmezi ezt a
                        politikát?... Odafel az urak a posonyi országgyűléseken, még a katolikus
                        urak is mindig azon vínak s imádkoznak, hogy őfelsége vigye ki innen ezt a
                        nyomorult zsizsera hadat, s már nemegyszer ki is vitte, de a másik kapun
                        megint visszaküldte... És ezek a vallonok, franciák, meg ég tudja miféle
                        hadak, itt csak várakban szeretnek lenni, mert nem a török ellen jönnek,
                        hanem a föld népe ellen, és a várakban érzik biztonságban magukat... De a
                        töröknek akármikor feladják a várakat... Temesvárban Losonczy uramot ők
                        kényszerítették, hogy feladja a várat, Nyáry Pált Egerben szintén, és
                        Nádasdy Tamást megkötözték, hogy nem akarta megadni magát. Ezért köszön le
                        minálunk udvari tisztségéről nagyságod, hogy ezt a fene maró, harapó,
                        vérszívó németet dédelgesse. Miránk Lippa miatt megharagudik, hogy be
                        akarjuk tömni a száját a töröknek?... Jobb, ha Búnon két hét múlva a
                        basibozukok égetnek?... Vagy ha mi odavetjük ezt a sárfészket, és ezen a
                        jusson örökre követelhetjük a magunk becsületét a portán?... A németnek
                        elnézi nagyságod, hogy ily rövid idő alatt két váramat elcsikarta. Husztot
                        és Kővárát?... S Homonnay jön lengyel és hajdú néppel és német hadakkal,
                        hogy kivessen innen minket?... Csatateret kíván nagyságod Erdélyből
                        csinálni, mint Bocskai előtt tizenhat esztendeig volt?... Nagyon köszönöm
                        nagyságodnak, hogy így megmutatja magyarságát és rokonságát velünk.</p>
					<p>- Az idő telik - mondta Bethlen Farkas -, ha idejében haza akarok jutni,
                        indulni kell.</p>
					<p>- Innen pedig indulni nem lehet... - tette öklét a fejedelem az asztalra. -
                        Innen nagyságod el nem megy, míg bennünket meg nem győz rációkkal... Nem is
                        vagyunk oly magyarok, hogy ily kedves vendég atyánkfiát Auróra előtt
                        elbocsássuk.</p>
					<p>S ezt azért mondta, hogy Farkas úr rosszabbra ne gondoljon. Érezte, hogy
                        hirtelen haragjában tovább ment, mint akart volna. Fogta a poharat s
                        koccintott:</p>
					<p>- Igyunk, nagyságos uram, még nincs itt a lippai bujdosás ideje.</p>
					<p>Ittak. Akkor keserűen folytatta:</p>
					<p>- Nem is említettem, hogy tavaly is ideküldötte a császári felség hű emberét,
                        Forgách Zsigmond főgenerálist. Biztosan azért, hogy nagyságodtól jöjjön
                        tanácsot kérni... Nem baj, s nincs harag... Hát oly sok nyúl van Búnon, hogy
                        hasasban kell lőni?</p>
					<p>Farkas úr:</p>
					<p>- Nyúlnak s parasztnak az a természete, hogy minél jobban lövik, annál
                        szaporább.</p>
					<p>A fejedelem felvonta vastag szemöldökét:</p>
					<p>- S parasztnak?!</p>
					<p>- Ismered a deák mondást:</p>
					<p>Rustica gens,</p>
					<p> Optima flens,</p>
					<p> Pessima ridens.</p>
					<p>Magyarul egy kancellistám így tette ki:</p>
					<p>Parasztjaid törd meg</p>
					<p> Apróra göröngynek,</p>
					<p> Reszkess, ha röhögnek.</p>
					<p>S röhögött hozzá.</p>
					<p>A fejedelem súlyosan mordulva mondta:</p>
					<p>- Hagyjuk csak a parasztot, nagyságos uram. Az fizeti az adót.</p>
					<p>Farkas úr megint kedvetlen lett, s szólt:</p>
					<p>- No isz én is azért lövöm a nyulat hasason, hogy hagyna békit a paraszt
                        vetésinek, mert én akarnám a tizedet megvenni tőle... És Lippára volna elég
                        hada nagyságodnak?</p>
					<p>A fejedelem:</p>
					<p>- Még vannak, akik hisznek bennünk, uram.</p>
					<p>Evvel felállott és az ablakhoz ment. Lent a nagy piacon már régen lódobogást
                        hallott. Most örömmel látta, hogy lovasság gyűlt fel.</p>
					<p>- Jöjjön nagyságod, s nézze.</p>
					<p>Bethlen Farkas felállott s odalépett. A fejedelem megfigyelte, hogy a sok
                        borivás meg sem látszott rajta. Úgy lépett, mintha ez semmi volna neki.</p>
					<p>Elfújta a haragot, már megbékült, és kezdett neki beszélni, mint valami
                        szerető bátyjának.</p>
					<p>Fáradhatatlan volt a kapacitálásban. Még soha életében senkit, közönséges
                        embert, ennyire meggyőzni nem kívánt. Húsz évvel volt nála idősebb Bethlen
                        Farkas, és négyszáz esztendővel régibb a nemzetsége: úgy tűnt fel előtte,
                        mintha egy magasabb szellem lenne, aki felette van a föld törvényeinek, és
                        ha ezt meggyőzi, mindent meggyőzött. Valóban érezte a különbséget. Neki nagy
                        marcona öklei voltak, s egész testében robosztus erőt érzett, nagyanyja
                        Kinizsi Pál húga; ez a főúr vékony és szikár volt, s még kopaszsága is
                        magasabb rendiséget mutatott. Egyáltalán egész tartásában, hangjában,
                        mindenben, amit rajta látott, valami kitűnőséget érzett, amit nem tudott
                        volna egyébbel megmagyarázni, csak avval, hogy nagyúr, már a tatárjárás
                        idejében is az volt, s ő kis gyermekkorában Szárhegyen mind csak azt
                        hallotta: “Te is Bethlen vagy? Jó is volna...”</p>
					<p>Hatezer embert akart most néhány nap alatt összetoborozni, de ez kicsiségnek
                        látszott előtte ahhoz képest, hogy ezt az embert kapacitálja.</p>
					<p>Szeretett volna a lovasokhoz sietni, s tárgyalni, de nem merte ezt az urat a
                        házból elvinni, mert eltűnik, és soha többet nem látja, itt maradt tehát
                        vele a kicsiny szobában, s Péchyt és a többi urakat rendelte fel, hogy evvel
                        is parádézzon előtte, hadd lássa, hadd sodródjon bele, s ragadja el ezt is a
                        lelkesség.</p>
					<p>S ebben nem is volt hiba. Jöttek az urak, jött az öreg Mikola fehéren és
                        lelkesen, mint egy húszéves, a fehér szakállából piros arca rózsásan
                        virított, s hangosan beszélt.</p>
					<p>- Mind tüzes és kész - kiáltotta -, nem úgy mint tavaly, mikor kinek-kinek
                        orra vére csorgott, hogy Báthory Gábor számára s oláhra vitt bennönket.
                        Nincs itt semmi baj, mindenki azt mondja: Ha Bethlen Gábor akarja, adjuk
                        életünket, amit ő akar, az szent.</p>
					<p>Parázs beszédek, friss és nagy hévség. Egész délután és este későig csak úgy
                        jönnek-mennek, s a fejedelmi szobák táborrá lesznek, s folyik a tanács
                        unos-untalan, a székely fők is megjöttek, s jelentik, hogy a székelységben
                        is semmi hiányosság. A fejedelem megígéri, hogy megerősíti a székely
                        artikulusokat, a régi szabadságot, urakét és szegénységét egyformán.</p>
					<p>Zsuzsannára is átragad végre a nagy tűz s örömmel szolgál uraiméknak étellel,
                        itallal, kihúzzák az asztalt, alól-felül, inasok hordják a sok tányért,
                        mindenki úgy eszik, ahogy éppen kedve van, s isznak nagyokat.</p>
					<p>- Lám nem csökkent meg fejedelemségünk s tekintetünk - mondja a fejedelem
                        Farkas úrnak, aki bólint, hallgat s nem szól.</p>
					<p>Ez így megy egész éjfélig, mikor a fejedelem elküldi az embereket aludni,
                        mert hajnallal kell kelni.</p>
					<p>- No uram, méltóságos uram - öleli vállon Farkas urat -, hát jössz-é
                        velünk?</p>
					<p>De ez csak ingatja szótalan s mosolyogva fejét:</p>
					<p>Neki hasas nyúlra kell menni, mert leeszik a káposztáját a kerteken.</p>
					<p>- Jól tudjuk mink - szól a fejedelem -, figyeljen rám méltóságod: ha az egész
                        Magyarország egyben lenne, és egy fő alatt, akkor ez a kicsiny Erdély nem
                        volna több, mint az országnak bármelyik része, akár a Dunántúl, akár a
                        Felvidék, akár az Alföld. De az Isten azért küldte a zsidó nemzetet is
                        babiloni fogságba, hogy ott ráébredjen a maga lelkére. Minél nagyobb a
                        veszedelem, az emberi lélek annál nagyobb erőt mutat. Mi itt ebben a
                        kicsiségben országnak képzeljük magunkat, és úgy is kell éljünk. Hét
                        vármegyénk van összesen s csak a felvidéken tizenhárom vármegye s a
                        Dunántúlon másik tíz. De tudnak-é azok ily vállalkozásba kezdeni, hogy
                        emberül szembeszálljanak akárkivel? Akár törökkel s akár némettel?... Nekünk
                        evvel a hét vármegyével s a székely székekkel kell hatalmassá lenni... Üljön
                        le még nagyságod, nem eresztem el, míg meg nem győztem... Jákob az
                        Úristennel nem vítt jobban, mint én nagyságoddal, s nem is engedem el
                        köntösének szélét, míg felém nem hajlott.</p>
					<p>Bethlen Farkas csak mosolygott és hallgatott, de nem vonta el magát, leült
                        vele tovább s éjfél után megint csak kettesben folytatták az ivást és a
                        vitatkozást.</p>
					<p>- Most mondja meg nekem - csapott végre ököllel az asztalra -, mért
                        kapaszkodik annyira a bécsi császárhoz? Mondja meg nekem, mit vár tőle?</p>
					<p>Farkas úr csak mosolygott:</p>
					<p>- Nagyon hatalmasok.</p>
					<p>- Igen... Ez így van... Hatalmasok... Az osztrák ház arra mindig elég
                        hatalmas volt, hogy az Alaghyak, Kunok, Telegdiek, Csapyak, Kállayak,
                        Gerssffyek, Balassák, Lórántffyak vagyonát elrabolják. Hogy Thelekessy Imrét
                        egy aranyóráért felnégyeltessék. Maga Illésházy, a nagy férfiú, tízmillió
                        forint értékű vagyonnal bírt, s mégis egy rossz sorért, amit le merészelt
                        írni nádor korában, amit a császár gúnyolódásnak vett, felségsértési perbe
                        bírták fogni; oly hatalmasok. S a nagy embert fő- és jószágvesztésre
                        ítélhették nagy hatalmasságukban. Ha el nem menekül Lengyelbe, le is üttetik
                        a fejét, egy szóért, amiben talán hibázott, de nem is azért feledték el
                        temérdek jóságát, amit szegény, a császári háznak tett, hanem csak azért,
                        hogy tízmillió vagyonát elharácsolhassák a fiskus javára... Nem tudom, mi
                        lett volna szegény hazánkkal, ha nem marad élve szegény Illésházy uram, és
                        Bocskaival meg nem csinálja a zsitva-toroki békét... Hej, a hatalmas
                        császár, Rudolfus, mily hatalmas volt, még ezt a békét is, ahol
                        háromszázezer forinttal örökre megválthatta Illésházy esze miatt a török
                        adót - esztendei százezer aranyat -, mondom, még ezt is oly hatalmasul
                        csinálta, hogy soha alá nem írja a békekötést, ha Lang úrral, az inasával
                        meg nem csinálják, hogy pénzért írassa alá a hatalmas német császár
                        őfelségével... Oly hatalmasok ezek a nagy osztrák impériumbeli felségek,
                        hogy egész magyar nemzet mindenestül annyit el nem tud nála érni, mint
                        udvari inasa, ki fejét nyírja. Ehhez ragaszkodik még ezek után is
                        méltóságod?</p>
					<p>Farkas úr nevetgélt magában az epéskedésre, lehajtott fejjel, s újra csak azt
                        mondta:</p>
					<p>- Urak s parancsolnak.</p>
					<p>- Jaj szegény magyar nép, ha így vélekednek oly régi tőzsgyökeres erdélyi
                        mágnások, mint kegyelmed... Mondom kegyelmednek, értse meg szómat: soha a
                        magyarság együvé nem ér, ha nem a török protektorátus alatt...</p>
					<p>- És a török mit csinált avval az Alfölddel, ami fegyvere alatt van?</p>
					<p>- Mit csináljon egy katonanép?... Szandzsákságokra van osztva s katonai
                        főembereknek ajándékon adva, akik soha ott családot nem telepítenek, s meg
                        nem maradnak, mert ha ma Szolnokon van a bég, holnap már Szilisztriában
                        lehet. És mit csináljon egy darab föld, kinek semmi vezetése. Urai, nemesei
                        úgy elszállottak felőle, mint a varjak, s a kerítésen kívülről parancsolnak
                        földjük adajáról... Csak parasztság maradott, s a paraszt nemzetnek mi
                        okossága és hatalma van? s mégis maguk fejétől megcsinálták a
                        parasztvármegyéket... Igen, uram, parasztvármegyékben tartják fenn a rendet,
                        mert a nemes urak emigráltak. Tudja, nagyságod, mit csinálnak ezek a
                        hódoltsági parasztok?... soha, amióta a világ, még ilyen nem volt: kétfelé
                        fizetik az adót... Fizetik, amit a török kivet rájuk, és még azt is
                        megfizetik nyolcvan esztendő óta évrül évre, amivel a nemességnek, a
                        birtokosoknak s a császárnak tartoznak... Ők maguk költségén küldik fel
                        Fülekbe az adót Nagykőrösről, uram... Amellett oly szép rendben élnek,
                        vallásukat, s törvényüket maguk megtartják... Ítélkeznek a lopók és
                        gyilkosok felett, és minden ítéletért külön adót fizetnek a budai török
                        bírónak... Uram, mi lett volna belőlünk, ha a nemes uramék meg nem szöknek,
                        mint a komisz ebek közülök, hanem itt maradnak és vezérelik őket... Vagy ha
                        az erdélyi fejedelemségbe bekapcsolhatnánk ezt az egészet és együvé
                        vihetnénk a teljes magyarságot... Soha a törökkel bajunk nem lenne, uram...
                        ezt én mondom kegyelmednek, én, aki már annyit s annyit megcsináltam evvel
                        a törökkel s fogok.</p>
					<p>- Hát akkor ne add át Lippát, csináld meg - szólt Farkas úr.</p>
					<p>A fejedelem megszédült. Hiába ugatott ennek három óra hosszat egyfolytában,
                        megállás nélkül, ez mint a csökönyös szamár, csak kitart s kitart.</p>
					<p>Itt minden hiábavaló, rációnak s okosságnak vége.</p>
					<p>- Jól van... nem adjuk hát át... Legyen, ahogy ti kívánjátok... Fújjátok fel
                        és zabáljátok meg... Rakok Búnra és mindnyájatokra... Itt a fejedelemség,
                        ülj bele, és csináld jobban... Két hét alatt itt a budai Aly százezer
                        martalóccal, basibozuk, cserkesz, kappadocia, szilisztria, csőcselék, s
                        lőheted a hasas nyulat.</p>
					<p>Felállott. Egyet nyújtózott, ropogtatta a csontjait.</p>
					<p>- Hát én felmegyek Bécsbe, uram. Majd én leszek a császárnak oly
                        konziliárussa, hogy megforgatom egész Európát...</p>
					<p>Farkas úr is felállott. Kezet nyújtott. Ő elfogadta s visszanyomta a helyre,
                        de úgy, hogy annak csaknem kitört karja, válla s gerince.</p>
					<p>- Nem eresztelek, az anyád keserves istenségit. Innen el nem mégy, míg én nem
                        akarom. Még én vagyok Erdély fejedelme.</p>
					<p>Már ő is részegülni kezdett, s dühökben tombolt.</p>
					<p>- Még egy kupa bort megiszunk.</p>
					<p>Ittak.</p>
					<p>- No most figyelj ide, Bethlen Farkas...</p>
					<p>Bethlen Farkas szorította lógós fogait. Figyelt.</p>
					<p>- Tudd meg, hogy én most megyek a legveszélyesebb hadra... Székely Mózes óta
                        magyarral nem verekedtem... Az volt a csata a Barcaságon, csak egy
                        szántóföldön tizennégy gróf s nagyságos úr teste feküdt... mert ehhez ért a
                        császár, vesszen a lelke, hogy ha bejő Erdélybe, itt mingyárt ládával hozza
                        a titulust és annyi méltóságost csinál, mint a patkány a pincében... Osztán
                        boldog, aki leteheti a címet... Hát én most magyarral akarok megverekedni,
                        Keresztessy Pállal... Ha elesek a lippai harcon, két kincsemet féltem:
                        feleségemet és Erdély fejedelmi trónusát... Vállalja-é nagyságod a szegény
                        Károlyi Zsuzsanna tutorságát?</p>
					<p>Farkas úr kezét nyújtotta.</p>
					<p>- Isten megoltalmaz, édes öcsém.</p>
					<p>- Oltalmaz, nem oltalmaz, azt kérdem, vállalja?</p>
					<p>- Vállalom.</p>
					<p>- Szíve szerint?</p>
					<p>- Szívem szerint.</p>
					<p>Kezet fogtak, megcsókolták egymást.</p>
					<p>- A másik pedig, mondom, Erdélyország... kiért szívünk reszket... Vállalja
                        nagyságod az erdélyi trónust?</p>
					<p>Farkas úr nagy szemet meresztett.</p>
					<p>- Öcsém: nem az akaraton múlik.</p>
					<p>- Vállalja?</p>
					<p>- Nem vállalom... Nem gondolok ilyenre, soha nem is gondolkoztam felőle. Nem
                        nekem való.</p>
					<p>- Ha nagyságod nem vállalja, akkor csak egy ember van ma, kire ezt lelkemmel
                        hagyni merem: Rhédey Ferenc, a váradi kapitány.</p>
					<p>- Sógorod.</p>
					<p>- Sógorom... Esmerem... Arra való... Ősei közt hajdúgenerálisok s császári
                        tanácsosok voltak... Egész teste, lelke arra való, hogy ennek a kicsiny
                        országnak béketartó fejedelme legyen... Benne megnyugodnám a sírban is... Ő
                        nem fog törökkel uszítani, s nem fog a némettel ellentartó lenni, ha úgy
                        kerül... Vitéz ember, a legvitézebb hadi kapitány, de naturája szerint a
                        legbölcsebb ember... Nagyságod a császárnak, látom, igaz pártolója...
                        Vállalja nagyságod, hogy tűzön, vízen ennek a Rhédey Ferenc úrnak segítsége,
                        híve s protektora legyen?</p>
					<p>Farkas úr sokáig gondolkodott, akkor azt mondta:</p>
					<p>- Mellette vagyok.</p>
					<p>- Köszönöm nagyságodnak, méltóságos uram.</p>
					<p>Felállottak, megölelték egymást s megcsókolták egymás orcáját jobbról is,
                        balról is.</p>
					<p>Akkor leültek. A fejedelem komoran mondta:</p>
					<p>- Ez lippai dologban Rhédey urammal nem vagyunk egy párton. Ő nem akarnája...
                        Én megadom...</p>
					<p>Fölemelte fejét, és égett a szeme, az egész lelke:</p>
					<p>- Én meg, uram! mert nekem evvel messzelátó céljaim vannak... Ne gondolja
                        senki, hogy én azt a Lippát nem sajnálom... Szívem szakad érte. Ott van a
                        Maroson a nagy sólerakodó hely. Ha elveszítem, abból nekem oly károm lesz,
                        nem is tudom, hogy teszem jóvá... Millió sókő van ott most is. Első dolgom
                        lesz azt onnan elhordani. Azért kell ott nekem két egész hét az ostromra,
                        míg szekerekkel a sót elszállíttatom, uram... Lippa volt az én terveimben az
                        aranykamara kulcsa... No mindegy: ha nem lehet, nem lehet. Jobb is olcsóbb
                        is, hamarabb is a sót vízen szállítani, de lesz már nekem tízezer szekerem,
                        majd Debrecenbe hordatom... De azt megmondom kegyelmednek, hogy a török
                        drágán fizeti meg ezt a Lippát, mi neki semmit sem ér... Tízévi adót el kell
                        engedjen s tíz évre tízezer katonára hópénzt kell fizessen... Megértett
                        nagyságod?... Ezt még élő ember tőlem ki nem hallotta...</p>
					<p>Farkas úr csak nézett mereven.</p>
					<p>Fogta kupáját s ivott.</p>
					<p>- Hagyja azt a kupát, fenét - mondta a fejedelem, s haját vadul csapta félre.
                        - Értse meg szómat: a győzhetetlen szultánnak soha ily vazallusa nem volt,
                        aki erejét s jóakaratját így megmutogatta volna: ezt neki s az egész fényes
                        portának milliomszor kelletik meghallani és honorálni, uram... Csak ezt
                        akartam mondani... És ezek után is leköszön nagyságod?</p>
					<p>Bethlen Farkas nyelve már alig fordult:</p>
					<p>- Öcsém. Fejedelem. Nagyságos uram... Fejedelem vagy, s ha Isten adja, nagy
                        fejedelem...</p>
					<p>- S leköszönsz?</p>
					<p>- Haza kelletik mennem, hasas nyulat lőni.</p>
					<p>A fejedelem egy pillanatig úgy fogta a nehéz ezüst kupát, hogy fejébe
                        szakasztja, ha Isten meg nem tartóztatja öklét. Akkor azt mondta:</p>
					<p>- Hát menjen kegyelmed békességgel, míg rossz kedvemben elmehetsz...</p>
					<p>S elköszönt:</p>
					<p>- Isten megáldjon.</p>
					<p>- Isten megáldja nagyságodat es, nagyságos uram.</p>
					<p>Farkas úr felállott, de már oly tántorgó lábakon, hogy mikor a serlegét még
                        egyszer fogni akarná, feldönti, s mégiscsak kaparász utána, az asztalon.</p>
					<p>- Adjatok ennek a bélpoklos úrnak jó veres bort.</p>
					<p>A töltögető inas, Bánffy Gyurka hamar töltött a serlegbe, s kezébe adta az
                        úrnak.</p>
					<p>A fejedelem kacagva mondta:</p>
					<p>- Uram - s vállára tette kezét Farkas úrnak, s egyenesre állította őt. -
                        Hagyjuk mi a boritalt, Bethlenek, a Bánffyaknak.</p>
					<p>Farkas úr megnyakalta azonban a kupát, és kiitta, de a bornak nagyobb fele
                        széjjelömlött dolmányán, és lecsurgott végig nadrágjába s csizmájába.</p>
					<p>De azért vitézül mutatta magát, s elindult a falnak egyenesen, mintha ajtó
                        lenne, ha ő akarja.</p>
					<p>A fejedelem maga vette karra s levitte őt a házból a grádicson.</p>
					<p>Ház előtt ott állott Bethlen Farkas úr szekere jó négy lóval. Beletették.</p>
					<p>- Vigyázz az úrra, kocsis - szólt a fejedelem -, ne hajts igen, megrázza
                        belit.</p>
					<p>Farkas úr még megértette s kiáltott:</p>
					<p>- Hajts.</p>
					<p>Avval a szekér megindult, a lovak kirúgtak, azok nem ittak bort az éccaka s a
                        piacon keresztülvágtatva a másik sarkon el is fordultak.</p>
					<p>A fejedelem még utánanézett. A katonák a zörgésre felserkentek a hajnalban s
                        kiáltották:</p>
					<p>- Vivát. Vivát Princeps Gabriel Bethlen, vivát Principessa Susanna.</p>
					<p>Már jött Teleki József, a fejérvári hadak vitézlő előttejárója és Bornemissza
                        Ignác, a tordai hadak hadnagya.</p>
					<p>Azután többen jöttek, s a fejedelem nem ment lefeküdni, de mintha most kelt
                        volna ágyából, oly fiatal ésszel kérdezte meg őket.</p>
					<p>Egész délig a legszebben dolgozott velek, ország dolgában ítélkezett s
                        rendelkezett.</p>
					<p>Tíz órakor, mikor az ebédre harangoztak, lovaslegény vágtatott be a piacra, s
                        a fejedelem előtt tajtékos paripáján megállt. Kiáltotta:</p>
					<p>- Nagyságos uram, Bethlen Farkas úr őnagysága megholt.</p>
					<p>A fejedelem megdermedt.</p>
					<p>- Megholt-e?</p>
					<p>- Ahogy menénk s csak menénk, mondja egyszer az úr a tordai úton: “Álljatok
                        meg... “ Megállánk, s az úr kiszálla. Ott mingyárt leesék és nagyon
                        fetrenge... Görcsei voltak beleiben s szertelen jajgatta... Nem sok idő
                        múlván, mint valami tulok felfúvódva kiadá páráját szegény.</p>
					<p>Mindenki elszörnyedve hallotta a nagy hírt.</p>
					<p>A fejedelem pedig gondolkodva mondta:</p>
					<p>- Sok bort ivánk együtt... s nekünk csudára, fejünk se fájdula... Jó ómen,
                        uraim... Isten tudtul adta, hogy győzni fogunk a lippai harcon.</p>
				</div>
			</div>
			<div type="group">
				<head> Negyedik könyv</head>
				<div type="chapter">
					<head>[I]</head>
					<p>Komoran s lehangoltan lovagolt ki Dévából. Mióta a magas vár csúcsa eltűnt a
                        szeme elől, egyre nehezebb lett a szíve. Hadat vezet hát, s maga földjén,
                        maga vára s hűséges magyar vitézei ellen. Összesen háromezer törököt rendelt
                        Temesvárából, hogy átvegyék a várat. Nem akart szégyenben maradni, hogy a
                        török nagyobb haddal jöjjön, mint amennyit ő ki tud állítani. Ő akart úr
                        maradni a mezőn, hogy nagy seregéből diktálja az ajándékot a kisebb pogány
                        hadnak.</p>
					<p>- Majd Isten jóra igazítja - vigasztalta magát.</p>
					<p>A sereg elnyúlva, csoportokban menetelt a Maros jobb partján. Elöl a lovasok,
                        s közelben a gyalogság, ezer embere. Az egész népen oly kedvetlenség volt,
                        mintha nem hadra mennének, hanem temetésre. Tudta, hogy az egészet csak az ő
                        akarata tartja össze. Mert mit ígérhet nekik. Még hópénzt sem, se rablást,
                        zsákmányt. Inkább naponta kihirdette s verette, hogy aki csak egy tikfiat
                        eltulajdonít, a legkeményebb büntetésben részesül. Itthon vagyunk, magunk
                        földjén, magunk testvérei s barátai közt. Az ország mindenkire gondot visel,
                        élelméről. Itt vannak a társzekerek az ország gabonájával s lábasjószág,
                        amennyi kell. Nem háború, hanem az ország akarata. Még arra is volt ideje,
                        hogy Déván fiók-országgyűlést tartatott, s avval megszavaztatta a vár
                        átadását s a hét romlott kastélyt, ami hozzá tartozott s most inkább
                        parádénak tekintette, s azt akarta, hogy mindenki annak tekintse a
                        felvonulást Lippa ellen.</p>
					<p>Konopon álltak meg először. Már ide csak néhány mérföldre van Solymosvára,
                        amely szemben van Lippával, a Maros túlsó partján a mocsarak közt lappangó
                        várral, ahol Székely György megtréfálta a Brandenburgit. Mert az uraknak
                        csak békességben vannak hív káplánjaik és várnagyaik. Mert a béke azt
                        jelenti: a fegyver az uraké... De ha a szent békesség elmúlik, az úrból is
                        csak ember lesz, s belehull a korpába, s megeszik a disznók.</p>
					<p>Észre se vették, már július volt. Milyen gyorsan telik az esztendő. Mintha az
                        egész természet kacagott volna rajta, hogy mit csinál az erdélyi fejedelem.
                        A föld porzott, s beborította a porfelhő a sereget, amerre ment.</p>
					<p>A falu előtt elébe lovagolt Kamuthy Farkas.</p>
					<p>- Mi újság, Farkas uram?</p>
					<p>Kamuthy nagyot nevetett. Cigányképéből kivillogtak hatalmas fehér fogai. Kis
                        bajusza az orra alatt lapult, ajkára dúrva. Olyan volt, mint egy vőfély, aki
                        hívogat.</p>
					<p>- Lesz harc, nagyságos uram. Lesz!</p>
					<p>Bethlen maga is elnevette magát, Kamuthy mintha valami nagy örömet jelentett
                        volna.</p>
					<p>- Minden rendben van?</p>
					<p>- Rend? Nagyságos uram?... Hát az aztán nincs. A csillagát, s még rend!</p>
					<p>Még a süvegét is lekapta, s mintha valami nagyon jót mondott volna, feldobta
                        a levegőbe s meg újra elkapta. Akkor megcsapta vele a lova nyakát, s a tüzes
                        állat kiugrott, de kemény térddel megszorította s csendre intette.</p>
					<p>- De rendetlenség az van, olyan, hogy az már tisztára gyönyörűség.</p>
					<p>- Mér van rendetlenség?</p>
					<p>- Nem tudom én. Ahhoz értenek a bitangok - újra nevetett. - Ehhez értenek.
                        Nincs itten semminek formája. Csak egy telet hevertek el, már mindent
                        elfelejtettek. Különösen ezek a tordaiak, ezek olyanok, mint a hajdúk. Máris
                        megkezdték a kétkézkalmárkodást. Csak gondolja el nagyságod, nagysás uram,
                        van itt a hajlásba egy kis kastélyféle ház, egy beteg ember úr lakik benne,
                        hát s azzal kezdték, hogy oly pogányul kifosztották, hogy nem hagytak ott
                        nem egy tikot, hanem ajjaj, még a tetűt is mind zsákba szedték.</p>
					<p>- Nemesember?... - kiáltott fel haraggal a fejedelem.</p>
					<p>- De oly beteg, hogy még olyan beteget nem is láttam.</p>
					<p>- De nemesember s magyar?</p>
					<p>Haraggal lovagolt abban az irányban, s nemsokára meglátta a házat.</p>
					<p>Tetemes, nagy rideg ház volt, kőből négyszegletre építve, se fal, se bokor
                        nem volt körülötte, feketék voltak már a falai az időtől, ez még Mátyás
                        király korából maradt itt, mert akkor építettek először kőházakat az
                        urak.</p>
					<p>A ház körül lejjebb rozzant ólfélék voltak, s katonák nagy csapattal hevertek
                        körül. A lovak eleresztve szabadon legeltek.</p>
					<p>- Mámá megest egy róta - kacagott fel Kamuthy. - Most zavartam el a
                        tordaiakat, s hát ezek kifélék? Úgy szállnak erre a házra, mint a legyek a
                        mézes csuporra, már biztosan szép jányt sejdítenek benne.</p>
					<p>A fejedelem nem szólt, hanem közelbe ment, s rájuk kiáltott:</p>
					<p>- Ki a kapitány?</p>
					<p>Egy hórihorgas székely lófő rúgtatott elő.</p>
					<p>A fejedelem még szót sem várt, nagyon leszidta a sárga földig, s
                        megparancsolta, hogy rögtön eltakarodjanak innét.</p>
					<p>Most a kastély ajtaján kijött egy asszonyság.</p>
					<p>Rendesen volt felöltözve, régimódi ruhájába, brassai egyszer ványolt fejér
                        szoknyába, elöl madzaggal kötött nyakú imegben, hosszú fekete kötény, s
                        lábán ócska, ráncos piros saru, de valami oly kedves teremtés volt, hogy a
                        fejedelemnek szeme-szája elállott a csodálkozástól. Piros volt és
                        terebélyes, és úgy fel volt vágva a nyelve, hogy azt aztán győzni kellett
                        türelemmel, ahogy elmondja a rettenetes zsizserehadat, amely őt
                        ellepte.</p>
					<p>A fejedelem nevette, s gyönyörködve szemlélte az asszonyt. Nagyon kedves,
                        szemrevaló személy volt, olyan kedvére való.</p>
					<p>- Nem baj, asszonyám, ami károd s veszteséged vagyon, azt mind duplán
                        megtérítjük.</p>
					<p>Előrendelte a szekérmestert s meghagyta neki, hogy két fejőstehenet, két
                        lovat s mindenféle élelmiszert hordjanak ide, s hogy úgy vigyázzanak ezentúl
                        az asszonyságnak mindenére, hogy abba hiba ne essék.</p>
					<p>- Jaj, nagyságos uram - mondta megjoházva az asszonyság -, szállj bé mi
                        házunkba, hadd tiszteljelek meg egy kis ebéddel.</p>
					<p>A fejedelem szabódott, most nincs semmi ideje, de nem fogja elfelejteni,
                        eljön még, míg Lippa alatt a had lesz. Lesz neki ráérő ideje, s többet egyet
                        se bucsálódjék, mert semmi, de semmi kára nem leszen.</p>
					<p>Így rendet cselekedvén, elvágtatott tovább.</p>
					<p>Kamuthy Farkasnak foga volt a tordaiakra, mert egyre maga népe ellen
                        áskálódott.</p>
					<p>- Nem hoztak ezek hazulról, de semmit a kerek világon, se egy harapás
                        ennivalót, se semmit. Hanem szerezni, azt akarnak. Mindenütt ők járnak elöl,
                        s aztat hiszik, nekik van a világ, hogy ők hazavigyék, amit meg lehet
                        ragadni.</p>
					<p>A fejedelem komoran nézett.</p>
					<p>- Fegyveresek-é legalább?</p>
					<p>- Nincs ezeknek még fegyverek se. Van olyan úr, amék csak puszta oláhokat
                        hozott magával, minden fegyver a furkósbot. Azt beszélik, mire a puska,
                        úgysincs por. Bottal hamarabb tudnak odavágni, mint a puskával, meg aztán
                        kár is esne a lövőszerszámba, ha azzal kell verekedni.</p>
					<p>- Meg fogjuk mustrálni a hadakat.</p>
					<p>- Nem lehet, nagyságos uram, mert olyan széjjel vagynak, hogy az Isten se
                        tudja őket összeszedni.</p>
					<p>- Meg fogjuk mustrálni a hadakat - ismételte Bethlen keményen. - Állítsa fel
                        őket kegyelmed rendesen. Vegye maga mellé a darabontok csapatait, s állassa
                        fel őket a Maros partján.</p>
					<p>Mindjárt intett a darabontok kapitányának, Szentpáhlynak, s az elébe
                        rúgtatott.</p>
					<p>- Meg fogjuk mustrálni a hadakat, vágjatok utánuk, s mind fel kell állítani a
                        Maros-parton, aki csak van. Minden nép hadnagya alatt sorra s szerre
                        megjelenjen.</p>
					<p>Szentpáhly megsarkantyúzta a lovát, s a darabontok nemsokára hosszú láncba
                        oszolva húzódtak a hadak után, s látni lehetett a dombról, ahogy űzőbe
                        vették a csapatokat, s itt is, ott is tanácskozni kezdenek a vezetőkkel.</p>
					<p>- Van-e már odaát emberünk?</p>
					<p>- Most verik a hidat.</p>
					<p>- Siessenek; reggelre át kell szállítani az egész sereget. Váradról van-e már
                        valami?</p>
					<p>- Nincs itt még egy fiók galamb se.</p>
					<p>- Majd megjünnek.</p>
					<p>- Hoznak-e port, nagyságos uram?</p>
					<p>- Hogyne hoznának.</p>
					<p>- Ajjó. Mert Rhédey uram azt mondja, Váradot nem hagyja por nélkül.</p>
					<p>- Nem hagyom én Váradot porban megfogyatkozni - kiáltott a fejedelem. -
                        Illyéből hozunk, ami volt. Dévából is van itt egy ötvenes meg egy hatvanas
                        hordó... De a legelső a mustra...</p>
					<p>Egyszerre felbomlott az egész sereg. Amerre a darabontok mentek, mindenütt,
                        mintha szétzilálták volna a népet, ha az előbb még valamelyes rend volt,
                        most az is felbomlott, s az egész, mint valami szétmászkáló bogársereg,
                        zajlott a mezőkön.</p>
					<p>A fejedelem egyedül maradt a dombon. Minden emberét szétkergette, mert még
                        alkonyatig meg akarta vizsgálni a sereget, s most az volt az első, hogy
                        szerbe-számba vegye őket.</p>
					<p>A meleg tavaszi napon nyüzsgött a hadinép, s ő gondban és aggodalomban ült
                        lován. Fáradt volt, és kedvetlen a lelke fenekéig. Az utolsó napok izgalma s
                        a rettentő sors oly erősen hatott a lelkére, hogy nem volt benne semmi
                        életkedv.</p>
					<p>Hát itt van a nagy fejedelemségével. Itt az első nagy próba. Egy-két nap
                        múlva már várja a török csapatokat is, hiszen Temesvára közelebb van ide,
                        mint Szeben, s a török seregek jobban készen vannak, mint az ő népei. S azt
                        nem szabad megengedni, hogy a török foglalja el, csak egy kardcsapással is
                        Lippát, mert ha a kard kiszáll hüvelyéből, az nem lehet aztán tudni, hogy
                        mikor tér vissza tokjába.</p>
					<p>Tehát Lippával elkeseredett s végső harcra kell elkészülni, nagyobbra tán,
                        mintha Budát ostromolná meg, mert Budában csak török van, de itt magyarok, s
                        Budának falai oly romlottak a hosszú béke alatt, ahogy ezek tűzzel-vassal
                        megépítették.</p>
					<p>Szomorúan nézett végig a Maros folyón. Ez most, a túlsó part, ezentúl mind a
                        töröké lesz. Erre többet nem lehet számítani. S ha még Jenőt is át kell majd
                        adni nekik, akkor ő maga vezeti át a pogányt a Maroson, a régi nagyszerű
                        folyón, de arra nem fog kerülni a sor, ha Isten erőt és segítséget ad neki.
                        Dehogy ereszti ő be ide a tatárt. Még ennek ha van is valami értelme, hogy a
                        Maros partjáig eljönnek, de még Solymost sem fogja odaadni a jobb parton,
                        inkább megerősíti titkon, s megrakja fegyveresekkel. Egy tapodtat sem szabad
                        többet adni, csak ami a vízen túl van, vagy a maga nyakába akasztja a
                        hurkot, hogy megfojthassák vele.</p>
					<p>S Zsuzsanna vajon mit csinál.</p>
					<p>Gyenge szellő hűsítette gondjait, s jött egy darabont-hadnagy, hogy a tordai
                        nemesek vannak legközelebb, míg azokat megmustrálja a fejedelem, azalatt
                        majd csak a többit is összeszedik.</p>
					<p>Lement a parton s odaügetett. Az egész délutánja el volt foglalva, ahogy egy
                        csapatot megvizsgált, annak rögtön parancsot adott, hogy menjenek át a
                        folyón, az új hídon, s abban a sorrendben, ahogy végzett velük, sorra
                        átküldötte őket.</p>
					<p>Tíz órára Odvoson egy nemes házban ebédet készítettek neki. Alig evett
                        valamit, levelet írt Rhédeynek:</p>
					<p>...vagyok igen nagy búsulásba - írta neki -, hogy kegyelmed port nem külde.
                        Úgy hallom most, tíz tonna porocskát küldött Déva felől, de mi ez ideig nem
                        láttuk, min felette igen búsulunk. Ha ide hozzák is a tíz tonna port, az itt
                        négy óra alatt elfogyna. Kegyelmed azon ne csodálkozzék, hogy én ötven mázsa
                        port kérettem Váradról, mert ha Lippát meg nem vehetjük, ötvenezer mázsa
                        pornál is nagyobb kárt fogunk vallani...</p>
					<p>A levelet sietve kellett befejezni, mert török követek jöttek Budáról, s
                        lesték, hogy milyen hadak gyűlnek.</p>
					<p>A török magyar renegát volt, akin úgy állott a kaftán, mintha most először
                        vette volna fel. Jó magyar képe volt neki, s igen szépen beszélt magyarul, s
                        igen jó borivó lehetett, mert dűlt belőle a szag. Azt az üzenetet hozta,
                        hogy minden galád levelezést a temesvári pasa csinált, mert irigyli Bethlen
                        szerencséjét, s borközi állapotban megmondta, hogy már ezután csak arra kell
                        gondolni, hogy Erdélynek minden esztendőre új fejedelmet kell adni, mert
                        csak akkor lehet haszna s öröme ebben a kutyahitű országban, mert az új
                        fejedelem mindig csak új ajándékot fog hozni.</p>
					<p>Bethlen hallgatta a renegátot, aki sunyin s mordul beszélt, uszítani akarva a
                        fejedelmet a temesvári pasa ellen.</p>
					<p>- Igen - mondta -, új s új ajándékot, ha lesz miből, uram.</p>
					<p>- Nem kell azon búsulni, mondta a temesvári pasa méltósága, Erdély a maga
                        lábán megélni úgyse tud, csak akkor, ha kívülről hoznak belé aranyat.
                        Homonnay frisset hoz, hazulról s Bécsből, bolondság volna elvesztegetni, ha
                        új kincseket kínálnak.</p>
					<p>Bethlen komolyan hallgatta a csauzt, akinek a bor megnyitotta a szívét.</p>
					<p>- A temesvári pasa úr megmondta, hogy az erdélyi fejedelem kicsi ahhoz, hogy
                        csak egy varjúfészket is leszedjen a fa tetejéről, s nem is hiszi, hogy a
                        fejedelem meg tudja venni Lippát s kézhez adja.</p>
					<p>- Maradj velünk, uram - mondta a fejedelem -, s nézd a magad szemével, s
                        mondd el a budai pasa őnagyságának, nekem szerelmes jó apámuramnak, hogy mit
                        tud az erdélyi fejedelem, s ha meg nem adom ezt a vízi hódfészket, akkor ne
                        legyen többet nevem őnagysága előtt.</p>
					<p>Ezzel felállott, s elment tovább mustrálni a hadait.</p>
					<p>Minden csapatnak szájába rágta, hogy ha átmennek a hídon, ki hol álljon fel,
                        s hogy együtt maradjanak, mert különben ebek koncára veti a vezetőket.</p>
					<p>Ez így tartott estig, s valami hétezer embert mustrált meg ezen az egy
                        napon.</p>
					<p>A hétezerből háromszázat visszakergetett. Ötszázat a szekerekhez rendelt,
                        mert egyébre nem voltak jók, csak lovat hajtani és zsákot cipelni. A
                        hétezerből nem volt ezer kifogástalan.</p>
					<p>- Ilyen haddal háborút indítani, mint füsttel melegíteni. Ezek azt hiszik, ha
                        elütik a pap tyúkját, mindjárt ledől Jerichó.</p>
					<p>Arra volt csak jó a sereg, hogy a vár faláról megijedjenek tőle, ha akarnak.
                        De jól tudta, ha soká ülnek alatta, úgy ki fogják nevetni, hogy a dévai
                        hegyek is pironkodni fognak miatta.</p>
					<p>Már régen lefarolt a Göncöl szekere az égről, mikor pihenni ment. Még akkor
                        is az ágyúk mellett kellett állania, míg keservesen felállították a
                        mordályokat. De meg is engedte magának azt a tréfát, a sereg bátorítására,
                        hogy három ágyút elsütött, hogy a várban hadd vegyék tudomásra. Hadd
                        álmodjanak valami jót az éjszaka.</p>
					<p>Sátora egy dombon volt felállítva, de úgy, hogy a várból meg ne célozhassák,
                        levágott fákat állítottak körülötte, mint erdőt. Sátra körül voltak bal
                        felől a papok s deákok sátra, amellett a doktor s borbélyoké, északról a
                        szakácsoké. Jobbról a lovászoké meg a konyha sátra.</p>
					<p>A sereg jobbszárnyán voltak a Fejér megyei s a székely hadak, balról voltak a
                        tordaiak meg a Hunyad megyeiek, a lovasok. A gyalogság mind a hátában volt,
                        a szekerek megett.</p>
					<p>Meg volt elégedve, mert ma délelőtt még maga se hitte, hogy éjszakára ennyi
                        rendet tud beléjük verni.</p>
					<p>Hirtelen halálos fáradtság ütött belé, s egyszerre csak úgy érezte, hogy
                        leesik lábáról. Hamar lefeküdt, úgy ruhástul a szőnyeggel letakart
                        heverőhelyére, s elaludt.</p>
					<p>Háromórai alvás után felébredt. Felköltötte a benyílóban alvó deákját, s
                        lámpást gyújtatott.</p>
					<p>Először is levelet írt feleségének. Soká ült a levél mellett, s mégis csak
                        alig valami öt vagy hat sort írt. Mit írjon. Máskor bőségesen el szokta
                        mondani minden gondját s panaszát, de most azt is keservesen írta le, hogy
                        éppen csak megnyugovást akar adni asszonyának, vagy ahogy ő írta,
                        “attyafiának”, - s hogy itt minden jól van, és egyet se kell búsulni felőle,
                        mert hiszi Istent, egy-két napok alatt vége lesz ennek a harcnak...</p>
					<p>Azután instrukciót kezdett írni Toldalagi Mihálynak, akinek ma reggel
                        mindjárt indulnia kell Budára a török követekkel Aly pasához. Ezt igen nagy
                        gonddal írta, mert a tegnapi követek nagyon megvigasztalták, hogy ily
                        váratlanul békességes üzenetet küldött a pasa. Pedig nagy ellensége volt
                        mindig, s mindenfelől csak azt a hírt kellett kapni, hogy rosszakarója.
                        Kapva-kapott hát ezen a kis szálon. Vajon mért ír s üzen neki most
                        egyszerre, talán már meg is fordult a szél...</p>
					<p>- Híjjátok elő Toldalagi uramat - szólott ki a deáknak.</p>
					<p>Nemsokára ott volt Toldalagi.</p>
					<p>- Gyere csak ide, uram - mondta neki -, szóval meg akarom neked jól rágni,
                        mit kell s mit fogsz beszélni.</p>
					<p>Toldalagi eszes szemű, alacsony, barna ember volt. Nagy csizmát szeretett
                        viselni, és volt valami óvatos a mozgásában, nézésében. Soká volt török
                        fogságban a bujdosás alatt, s jól megtanult törökül, nemcsak beszélni, hanem
                        megtanulta azt is, hogy kell a nyelvükön szólni, megadatván savát-borsát,
                        mézit-ízit a török udvarlásnak.</p>
					<p>- A pasának valami célja, terve van velünk - mondta a fejedelem -, hát
                        eszeden légy. Mert tudd meg, hogy nem a csatákban dől el az ország dolga,
                        hanem a követek nyelvén. Ahogy tömösvári utadat csináltad, Budán még hétszer
                        okosabban kell végezned. Ha dolgodat jól intézed, magadnak is olyan hasznod
                        lesz belőle, amit nem is gondolnál, s azonfelül téged küldelek
                        Konstantinápolyba Balassi uram mellé.</p>
					<p>- Tessék csak idebízni, nagyságos uram - mondta Toldalagi lelkesen s
                        komolyan.</p>
					<p>- Arra kell ügyelned, uram, hogy amint Budára érkezel, a bevonulásod, a
                        fogadtatáson való magatartásod minél innepélyesebb legyen. Viszel magaddal
                        elég lovast, vedd s válaszd Sebes Miklóst, igen szép lovasokkal. A lovak s
                        fegyverek szépek legyenek. Jól megtisztogassátok magatokat, s olyan
                        legényeket szemelj ki a holnapi napon, akikkel szégyent nem vallasz
                        nekem.</p>
					<p>Toldalagi bólintott.</p>
					<p>- Lesz elégséges időd, mert még a holnap nem indulsz, mert azt akarom, hogy a
                        török követ, ez a renegát, jól lássa, mit mívelünk. Egy egész napod lesz,
                        hogy udvarmester úrral a legényeket kiválogassátok. Két főlovat is viszel,
                        gondolom a Murzát meg a Ráró paripát. Szerszám lesz elég, s arra ügyelj,
                        hogy derék kaftánokat kapj nekem is meg magadnak is.</p>
					<p>- Temesvárába sem akartak adni - mondta Toldalagi -, de megmondtam magának
                        Deák Mehemed pasának, hogy uram szeme elé haza se bocsásson, ha illően meg
                        nem tiszteli őnagyságát.</p>
					<p>Bethlen bólintott.</p>
					<p>- Aly pasa öreg ember, csínján kell vele bánni. Azt kell megtudnod, miért
                        vonta el a jóakaratját tőlünk. Régebben mindig jóbarátok voltunk, s mióta
                        fejedelem vagyunk, egészen megváltozott... és most ő panaszkodik, hogy fél
                        esztendő óta levelet se írtunk neki, és mástól kellett meghallani, amit
                        tőlünk kellett volna... De hogy írtunk volna neki, az Istenért, mikor... De
                        vigyázz, csak akkor beszélj neki, ha már kitűnt szavaiból, hogy jóakarattal
                        fogja meghallgatni üzenetünket. Soká beszélj, mert ilyen nagy dolgokat nem
                        lehet kevés szóval megmagyarázni, ha aztán látod, hogy kedvesen fogadja,
                        amit mondasz, akkor kérd meg, hogy külön négyszemközt adhasd elő
                        artikulusainkat. Ha aztán aznap vagy másnap vele magával idegen fül nélkül
                        tanácskozhatsz, akkor majd elmondod sorjában azt, amit neked most elmondok,
                        és amit le is írtam már, s le fogok írni, ahogy az idő ma engedi.</p>
					<p>Kicsit hallgatott, akkor komolyan folytatta.</p>
					<p>- Nem írhattam neki, mert mit csinált velem, mikor Mikó Ferencet és Huszár
                        Istvánt hozzáküldtem a zemlini táborba, hogy abban az időben hírt adjak
                        Lippa állapotáról, nem fogadta követeimet, hanem szidás után visszaküldte,
                        hogy ebek vagyunk, és csak a szultán őhatalmassága ostorát érdemeljük. Mivel
                        érdemlettem én őnagyságának ezt a szigorúságát, mondjad neki, mikor én őt
                        mindig úgy szerettem, mint az apámat, hiszen apám után most két esztendeje
                        apámnak fogadtam, s akkor is legbizalmasabb embereimet küldtem hozzá,
                        nemcsak ilyen-amolyan embereket, hanem a magam Mikó Ferencét, aki
                        secretáriusom s mindent tud. Mért nem kérdezte meg őnagysága a dolgok felől,
                        mindent elmondott volna neki, hogy micsoda csúnya pletykák vannak... Akkor a
                        lippaiak fegyver nélkül megadták volna magukat, s ki akartam üresíteni a
                        várat, hogy általadjam... Mért nem kellett nekik?... Mennyi pénzembe került
                        az nekem, hogy ennyi népet s ilyen fegyveres sereget hozzak Lippa alá. Nem
                        szívesebben adtam volna azt a költséget őnagyságának?... Most meg vagyok
                        nyomorítva... Keresztessy Pállal kell nekem megharcolni... De mindegy, amit
                        ígértünk, megtesszük, de lássa meg őnagysága, hogy ez nem kis dolog, és
                        milyen hűség mitőlünk, amiről soha emlékezet nincs, hogy ezt valaki megtette
                        volna a mi Urunk őhatalmasságának.</p>
					<p>Egyre nagyobb indulattal kezdett beszélni, nem azért, mintha valóban nagy
                        sérelem lett volna benne, hanem azért, hogy Toldalagiba jól beiktassa az
                        érzést, hogy méltóan tudja képviselni az ő szavait.</p>
					<p>- Itt is őnagysága, ott is őnagysága hírét hallom! Hogy nyíltan hirdetik
                        ország-világ előtt, hogy őnagysága biztatta fel Homonnayt, hogy csak
                        törekedjék Erdélyre és Serbán Radult, hogy csak menjen Havasalföldre. Hiszen
                        ha a szultán parancsolja, zeneszóval kísérem be Serbánt az országába, de
                        vagyok ellensége, mert tudom: hogy őhatalmassága kergette ki
                        Havasalföldéből. Akkor lettem volna hűtlenebb, ha a szultán ellenére én
                        viszem vissza...</p>
					<p>Aztán újra kitört.</p>
					<p>- A budai basáról kell nekem hallani, hogy németeseket akar Erdélybe hozni.
                        Hát nem tudja őnagysága, hogy mikor a kis királyt, János Zsigmondot, a német
                        császár Bécsbe csalogatta, és Erdély helyett tetves kis német hercegséget
                        adott neki, ahol csaknem éhen halt, akkor a nagy szultán Szulimán a Kazul
                        ellen volt harcban, s ott érte utol a német követség; mit mondott Szulimán a
                        cifra német uraknak: Az uratoknak mondjátok meg, Erdélyen ne kapdosson,
                        János királyt mindjárt visszabocsássa - pedig a német császár százezer
                        aranyat ígért, évi adót Erdélyért, ha a szultán megengedi, hogy ő tehessen
                        benne fejedelmet, de mit mondott a boldogult Szulimán szultán? Azt mondta:
                        nem százezer aranyért, de ha Erdélynek minden völgyeit arannyal megtöltené
                        is, soha, soha a nem leszen, s meg nem engedem, sőt Kazul pasával minden
                        dolgomat abbahagyom, s személyem szerint megyek Erdély visszavételire.</p>
					<p>Indulatosan dobott tovább egy szelet papírt.</p>
					<p>- Ilyen példát hányat mondhatunk őnagyságának, és nem is hittem, nem is
                        hihettem, hogy őnagysága mégis németeket biztat miellenünk, de hát a német
                        császár nyíltan íratta a vármegyékre, palatinus uram is megíratta, sőt
                        kétségbe vannak esve Lippa megadása miatt, itt a palatinus levele, itt a
                        szászok levele, a levelet megfordítottam magyarra, hogy őnagysága
                        megolvastathassa, igéről igére, és itt küldöm őnagyságának... Nem hittem
                        sokáig, hogy őnagysága ilyen lehetetlen dolgokban legyen, de ennek már mégis
                        hinni kellett! Micsoda keserűség volt nekem, hogy őnagysága engemet, igaz
                        jóakaróját így elvetett szeme elől, s lábbal tapod... Ez volt az oka, hogy
                        eddig levelet nem írtam neki. Féltem, hogyha írok is, őnagysága semmibe
                        veszi, s követemen gyalázatot tesz.</p>
					<p>Ránézett Toldalagira, aki kigyulladt szemmel figyelt, mint a hű kutya.</p>
					<p>- Megértetted?</p>
					<p>- Értem, nagyságos uram.</p>
					<p>- Na; most vettem őnagysága becsületes, szép írását, s én mindent a hátam
                        megé vetek. Nem emlékszem semmire. Örülök, hogy őnagysága visszavett a régi
                        kegyeibe, s követe által őnagysága köntösét alázatossággal csókolom - mondd
                        neki... Köszönöm, hogy az Úristen őnagysága szívét hozzám lágyította, s
                        kérem, hogy még ennél is jobban értse meg az én szívem akaratát, mert én
                        semmi mást nem akarok, csak azt, hogy a birodalom ellenségeit
                        megfenyíthessük, és őnagyságának én is meg akarom szolgálni a jótettét.</p>
					<p>Hátradőlt székében. Kint már erősen virradt, s mennie kelle a hadakhoz.</p>
					<p>- Ma nem akarok többet mondani, uram, ezt jól vésd az elmédbe, s most már
                        látod, hogy milyen nagy és főkövetség, amire küldelek. Ha ezt az egy Aly
                        pasát szíve szerint megnyerjük, többet tettünk, mintha tizenkét csatát
                        nyertünk volna. Olyan legyen hát a kíséreted, hogy illő legyen ehhez a
                        munkához... Most eredj, és légy készen, ha hívatlak.</p>
					<p>Toldalagi sűrűn bólogatott. Megfeledkezve a köteles udvari hajlongásról.</p>
					<p>- Gondolkozz a dolgon, s ha valami eszedbe jut s kérdezni akarsz, csak
                        kérdezz, és én mindent megtanítok neked.</p>
					<p>Toldalagi elment, s Bethlen felvette köpenyét, kiment a hadakhoz.</p>
					<p>Már a tábor ébren volt. Mindenfelé trombiták szólottak, és a csoportok maguk
                        rendjében gyülekeztek, s várták a parancsot.</p>
					<p>Valami olyan vidámság és egészséges hangulat volt, akármerre ment a
                        fejedelem, mindenkiben egyszerre a győzelem érzése volt. Mert jó az,
                        kiszállani a házból és kinn lenni a mezőn a szép nyári reggelen, és azzal
                        köszönteni szembe a napot, hogy valami lesz.</p>
					<p>Vagy csak az ő szívében van ez a jó érzés ezen a szép hajnalon?</p>
					<p>Pribék István, a darabontok második kapitánya jött elébe s jelentette:</p>
					<p>- Nagyságos fejedelem, a székelyek az éjszaka el.</p>
					<p>- Hogyhogy el?</p>
					<p>- Valami hír ütött ki köztük, és másfél ezer ember az éccaka ki gyalog, ki
                        lovon ész nélkül haza indult.</p>
					<p>- Mért nem jelentették ezt nekem éccaka?</p>
					<p>- Mert vigyázással voltak. Ott a domb megett volt a hely nekik, s őröket,
                        mindent meghagytak, s ők együtt elsuvadtak. Csak most tudtam meg, mikor
                        hozzájuk mentem.</p>
					<p>Egy lófőszékely volt a háta mögött, lesütött fejjel. A fejedelem magához
                        intette.</p>
					<p>- Beszélj, uram.</p>
					<p>- Nagyságos fejedelem, a hír bé, a nép ki.</p>
					<p>- Milyen hír jött?</p>
					<p>- Lábon jött.</p>
					<p>- Maga lábán?</p>
					<p>- Ki magán, ki lovon. Nép is, ki maga lábán, ki lovon.</p>
					<p>Az a hír jött, hogy a török nem is akarja Lippát, se a várat, se a hadat,
                        azért nincs itt egy fia török se, pedig, ha akarna, akkor már ő is ott
                        volna, de a török másban sántikál, abba, hogy a hadat s a népet kicsődítse
                        az országból, s azalatt Oláhország felől a tatárok mind betörnek a
                        szorosokon s felprédálják a Székelyföldet. Mikor ezt a székelység
                        megértette, a vezetőit rákényszerítette, hogy ebbe a minutumba, de azonnal
                        hazavigyék őket, s mind fegyver közé vették a hadnagyokat s kapitányokat,
                        hogy a fejedelemnek senki áruló híradással ne legyen, mert féltek, hogy a
                        fejedelem ellenük viszi a fegyvert. Megszökének azért a táborból, s azóta
                        messze földön járnak.</p>
					<p>A fejedelem káromkodott:</p>
					<p>- Bestye dühödött góbék!... Münk nem kévántuk, hogy pogány légyen
                        mivelünk!... Ha ők megveszik e rongyos sárfészket, szolgák leszünk, s nem
                        urak... Rögtön jó lovas küldöttek vágjanak utánuk... Ha a Székelyföldre csak
                        egy tatár is béjő, pirosodjék meg az orcánk, és soha fejedelem ne
                        legyünk...</p>
					<p>Két főispánt, vitéz nagy úri embereket küldött értek, Bölönyit és Matskássy
                        Mihályt.</p>
					<p>Avval, mintha semmi se történt volna, hozzáfogott a vár
                        körültakarításához.</p>
					<p>A vár a Maros öbliben vízsánccal körülvett földvár volt. A várfal vert
                        földből, ami még komiszabb az ágyúnak, mint a kőfal, mert beleragad a golyó.
                        Bent magas torony s téglaházak, lejjebb s kívül sövénykerítés és tapasztott
                        palánk. Legkívül még latorkerítés, mit a székelyek meg is bámultak, mert
                        ilyen náluk nem kell a hegyen, ez csak a laposban, a Dunántúl szokás...
                        Hegyezett karók, nagy kerítéssel, jól összefonva, mintha karózásra
                        készülnének ezek.</p>
					<p>A fejedelem soká nézte a várat, s lóháton kerülgette.</p>
					<p>Hívatta Gombos nevű tűzmesterét.</p>
					<p>- Úgy nézd meg ezt a várat, hogy ennek minden fogát ki kell húzni... Hogyha
                        átaladjuk, evvel többet ne lehessen még magyarót se harapni s
                        roppantani...</p>
					<p>Gombos tűzmester komolyan szemlélte:</p>
					<p>- Történhetik - mondta szűkszavúan.</p>
					<p>- Mennyi idő kell arra kegyelmednek?</p>
					<p>- Egy éccaka s egy nap.</p>
					<p>- Kevés.</p>
					<p>A tűzmester felnézett rá.</p>
					<p>- S hogyan?</p>
					<p>- Két hét.</p>
					<p>- S kettő?</p>
					<p>- Lehet?</p>
					<p>- Minden lehet. Beosztjuk.</p>
					<p>A Tüskevár alatt, a vízparton voltak a nagy sórakodók. Csupa öreg deszkából
                        jól megépített pajta. Most a sót át kell hordani tutajjal a másik partra
                        Radnára, s onnan szekérrel tovább Nagyszalatnára, a solymosi vár oltalmába.
                        De innen el kell vinni, hogy a török foga meg ne fájuljon rá, s még a helyét
                        is megszüntetni, hogy rá ne jöjjenek, hogy só...</p>
					<p>- Neked itt a só szállítását kell takarni. Minden tüzet ide ereszteni, hogy a
                        várból errefelé senki még lekacsintani se merjen, míg el nem hordjuk a sok
                        sót.</p>
					<p>- Az a jó, hogy ződ a nád - mondta Gombos tűziember -, ha télen volnánk, a
                        nád egyszerre felgyúlna és körülégetné a várat, de most nem fog
                        lángolni...</p>
					<p>Tutajokról kellett gondoskodni, de nem volt fenyő. A fejedelem kigondolta,
                        hogy a tutajt úgy csinálják, hogy erdőt vágnak s kevés, nehéz gerendára sok
                        ágat kötve, így könnyítik, hogy a só meg ne nyomja.</p>
					<p>Baltás legényeket rögtön kiküldött erdővágni, s ő követet küldött a várba,
                        hogy a sószállítást meg ne rontsák, mert ha abba a legkisebb akadályt
                        tesznek, irgalmatlan lesz. Engedjék csak felégetni a palánkokat, akkor
                        kegyelembe veszi őket.</p>
					<p>De azért arról is gondoskodott, hogy ha mégis támadnának odabentről, védve
                        legyenek. Keresztessy Pál csakugyan már éccaka kirohanást csinált, de égett
                        a nyers ág, s a füst és a kard visszaűzte őket.</p>
					<p>Másnap már bent voltak a latorkerítésen belül, a palánkokban s megkezdték a
                        szállítást a vízen. Túlsó partra jöttek a szekerek és oly nyugalommal
                        rakodtak, mintha semmi baj se volna ezen a világon.</p>
					<p>A fejedelem a renegátot már kívánta eltávolítani, ne lássa, mi történik,
                        azért egész éjszaka oktatta Toldalagit.</p>
					<p>- Mondd meg a pasának, hogy Lippa várát én magam szakállára meg nem adhatván,
                        országgyűlésben végeztük, hogy megadjuk.</p>
					<p>A fejedelem keze alatt ott volt az egész megírott Instrukció, amit szóról
                        szóra felolvasott s részeiben külön megmagyarázott Toldalaginak.</p>
					<p>Keresztessy megcsalt, s maga hasznát akarta keresni - olvasta a fejedelem a
                        saját írását, mert betűit nem könnyen tudta Toldalagi sem elolvasni. - Az én
                        odabocsátott gyalogaimat a várba be nem vivé, s a lippaiak bolond fejük
                        szerint ellenállni készültek. Mert olyan hírek jöttek, hogy a budai pasa
                        őnagysága maga hirdeti, hogy Lippára nincsen szüksége a császárnak, hanem
                        csak én magam akarnék avval kedveskedni. Azt mondták, hogy ha alája mentek
                        is, csak egy szál török sem lesz ott, pedig, ha a török akarná a várat,
                        bizonyára Temesvárból legalábbis odagyűlnének. Mi történt, elhitték, s
                        megint azt hirdették, hogy: minek akartok ti Lippa alá menni, hiszen a két
                        császár akaratjából Serbán és Homonnay haddal indulnak Erdélyre. Ahogy ti
                        kimentek az országból s üresen marad Erdély, rögtön ott vannak a hajdúkkal,
                        minden marhátok prédára kerül. A székelységet meg azzal rémítették el, hogy
                        ha eljönnek a székekből, akkor a szorosokon a tatárság Oláhországból és
                        Moldovából mindjárt ott terem. A renegát maga szemével láthatta és fülével
                        hallhatta, hogy az éjszaka is három és félezer székelyem itthagyott és ijedt
                        fővel szaladott vissza tűzhelyét és családját, marháját védelmezni. Isten
                        oltalmazzon meg magamat is, hogy szégyenvallással ne kelljen nekem innen
                        eltávoznom.</p>
					<p>Toldalagi komolyan s értelmesen figyelt.</p>
					<p>Meggondolhatja őnagysága, milyen nehéz legyen magyar kézből idegen kézre adni
                        várat, de különösen a török nemzetnek. Ilyen nagy hűséget ki hallott valaha,
                        hogy egy ország őhatalmasságának adja a várait, de nemcsak odaadja, hanem
                        vérének hullásával és sokaknak halálával, mi magunk akarjuk végrehajtani
                        őhatalmasságának a parancsát.</p>
					<p>Ezek után megláthatja őnagysága, hogy mit kell gondolni Serbánról, aki mindig
                        csak a török nemzet pusztításával volt, s ezek után is azt teszi, vagy
                        Homonnaytól várhat-e ilyen hűséget?</p>
					<p>És mondja meg őnagysága, hogy kinek a szabadságából mert indítani, ha nem
                        őnagysága szabadította fel. Ha nem őnagysága volt, aki felszabadította,
                        akkor más valaki tette. De ki tette? Nem a német császár-e? Ki merne annak
                        akaratja nélkül ebben az országban zászlót bontani, hadat toborozni? senki
                        a világon. Vigyázzon őnagysága, mert ha így megy: ebben az esztendőben három
                        ország vész el, Isten ne engedje, mert ha ez megtörténik, sok százezer
                        emberrel sem veheti vissza a szultán, amit tőle most elrabolnak.</p>
					<p>Míg ez a gerjedező tűz fel nem gyullad, addig oltsák meg.</p>
					<p>Ha a budai basa őnagysága ránk akar hallgatni, akkor most mindjárt hadakat
                        szállítson Szolnokra a táborba, s rendeljen felibük jó vitéz basát, olyat
                        akinek neve van, híre van, hogy már ebből is lássák, hogy nemcsak olyan
                        semmilyen mozdulás, hanem oka van és értelme.</p>
					<p>Mi is, ha itten végzünk, s rendelet szerint a temesvári basának általadjuk
                        Lippát, rögtön megyünk Várad alá egész seregünkkel, s ott leszünk, ahol
                        legnagyobb baj van.</p>
					<p>Őnagysága pedig rögtön küldjön csauszokat Bécsbe a német császárhoz; de
                        főcsauszt! hogy igazán elhigyjék s küldjön másikat a nádorhoz, harmadikat az
                        ország népéhez Pozsonyba levelekkel és intse meg a császárt, a palatinust s
                        a megyéket, tudja meg, hogy országbontogató emberek a békességet el akarják
                        rontani, de azonnal fogják el, tiltsák el s büntessék meg az ilyen
                        istenteleneket. Hogy a hadakat rögtön oszlassák el, a zászlókat vegyék be,
                        Erdélynek, Moldovának, Havasalföldének hagyjanak békét. Tartsák a szent
                        békességhez magukat, ha pedig ezt nem akarják, isten és ember előtt ők
                        lesznek s nem őnagysága s nem mi, a frigybontók. Írassa meg őnagysága, a
                        hadakat nem azért szállította Szolnokra, Egerbe, mert a lovakat kell
                        jártatni, hanem azért, mert kész vérrel és haddal azonnal mutatni, kik a
                        békebontók! És hogy addig a felrendelt hadakat el nem oszlatják s helyükre
                        vissza nem szállítják, míg meg nem büntetik azokat, akik ezt a zendülést
                        csinálták.</p>
					<p>Ha őnagysága ezt a dolgot keményen nem fogja, semmi haszna nem leszen.
                        Serbánt hagyják a pokolba. Mi szüksége volt neki otthagyni székét, ha a
                        hatalmas császár ott akarta volna tartani? Hiszen ha a szultán akarja, én
                        magam zeneszóval bekísértetem őt a birodalmába, de akarja-é ezt a szultán
                        őhatalmassága?...</p>
					<p>Még azt értesd meg az öreg pasával, hogy ha itt mi Lippával végezünk, s ha az
                        országot lecsendesíti őnagysága, akkor mi készek vagyunk az egész sereggel
                        bemenni Moldovába, s meglátja őnagysága, hogy harc sem kell, a főbojárok
                        maguk fognak akkor menni a portára könyörögni. Mondd meg, kiben bízhat ebben
                        a világban, ha énbennem nem? Gyermekségem óta kit szolgáltam, ha nem a
                        felséges szultánt? Ki hítta Bocskai fejedelmet őhatalmassága hűségére, ha
                        nem én? Székely Mózes ideitől fogva nem mindig ott voltam-e a szultán
                        szárnya alatt? Bujdostam, fáradtam, soha némettel egyet nem értettem, és
                        most utoljára ki mutatott valaha nagyobb hűséget a szultán köntöse iránt, ha
                        nem én, aki ennyi hadat hoztam, hogy a magam várát megostromoljam, azt
                        általadhassam őhatalmasságának, mint egy selyemköntöst.</p>
					<p>Ha pedig azt mondja, hogy Homonnay azzal dicsekszik, hogy őt számtalanszor
                        híjták ez erdélyiek, csak jöjjön bé, és mind melléje állanak: mondd meg,
                        küldjön ide őnagysága magyarul tudó és megbízható embereket, s azok álljanak
                        szóba itt az országgal, s lássák meg, hogy mind az egész ország mellettem
                        van, mind a három nemzet. Akarja-e itt valaki Homonnay fejedelemségét? Ha
                        akarja, én leszek az első, aki felesküszik neki, csak azért, hogy a szultán
                        őhatalmasságának kedvére tegyek, s az országnak: de itt senki sincs, akinek
                        kellenék, legfeljebb néhány pápistás úr, vagy egynéhány lator, aki csak a
                        zavarosban akar turkálni.</p>
					<p>És ha őnagysága azt mondaná, hogy az a Homonnay-féle rezgelődés semmi, attól
                        nem kell félni, s attól nyugodtan lehet maradni, akkor mondja meg, hogy
                        Serbán Lengyelországban van s rövidesen harmincezer kozákkal fog ránk jönni,
                        s Homonnay feleskette már Szatmárban a Dóczy uram kezéhez a hajdúk
                        főhadnagyait, Fekete Pétert, Szénásit s a többit, ezt mi biztosan tudjuk,
                        azért is kívánjuk, hogy Szolnokra vesse a hadakat, a hajdúk lássák, hogy a
                        török nem veszi tréfára a dolgot, s közel van a kutyához a hátulütő bot.</p>
					<p>- Mi csak arra kérjük őnagyságát, ne higgyen a szép szavaknak, s ne engedje
                        beköttetni a szemét mézes beszédekkel. Arra vigyázzon, hogy a császár
                        méltóságos személyét sérelem ne érje. Jól megnézze őnagysága a némettel való
                        traktálásnak minden punktumát, és higyje el, nem kicsiny dolog van e mögött
                        a játék mögött, mert itt most arról van szó, egy csapásra hogy lehetne a
                        török kezéből kiütni az egész hatalmat. Jól tudják azok, mi van
                        Isztambulban, s mi van Perzsiában! Vigyázzon őnagysága, hogy én Lippát magam
                        ostromlom meg neki, de azok Budát akarják elcsenni tőle.</p>
					<p>- Még csak arra ügyelj, tudakold meg, kik voltak Pozsonyban a basánál.
                        Neveket, rangot, mindent, s ha lehet a leveleiket is kérd el. Különösen az
                        erdélyiek felől tudj meg mindent, kik voltak, akik izentek vagy írtak.</p>
					<p>Toldalagi két fülre szedte a beszédet. Jól megértette, de azért nem merte
                        volna vállalni, hogy mindent ebben a sorban a fejében tart. Örült, hogy ez
                        már mind írásban van.</p>
					<p>- Itt az instrukció. Míg Budáig érsz, egyre csak ezt tanuld. Úgy megtanuld,
                        mint a vízfolyás... Még azt mondd meg, mindjárt be is írom, hogy őnagysága
                        írjon rögtön Szkender basának, vigye Viddinbe a hadait, s ott megálljon, s
                        ott addig álljon, míg én nem izenek neki. Várjuk meg s lássuk meg, hogy ezek
                        a disznó békebontók leszállanak-e, vagy tovább akarnak incselkedni. Ha
                        igen, akkor Szkender basa jöjjön be Temesvár felől. De ha leszállanak, akkor
                        megyünk mindnyájan mindjárást Moldovára. Higgye el őnagysága, hogy nem
                        kicsiny dologról van itt szó... Na mit felelsz, Toldalagi uram?</p>
					<p>- Nagyságos uram - mondta Toldalagi komolyan -, én immár gyermekségem óta
                        ezekben a dolgokban forgok. Megmondom én szemébe Aly basának, hogy őtet is
                        nem most ismertem meg, hanem ismerem én régi idők óta. Erdélyben sokan
                        vannak, akik a maguk javát keresik, de sokan vannak olyanok is, akik a
                        szultán őhatalmasságának igaz hívei. Még eddig Erdélyt megoltalmaztuk,
                        hogy német fejedelmünk nem volt, s ezután is megoltalmazzuk. De ha most
                        Homonnayt beküldik, mind fejenként elmenekülünk, és a szultán palástjába
                        fogózunk, és térden állva fogunk könyörgeni, hogy védelmezzen meg bennünket,
                        s ne engedjen bennünket megnyomorítani. Aki pedig oka, azt tegye mazullá és
                        földönfutóvá és büntesse halállal. S őnagysága vigyázzon, mert ha ez
                        meglesz, hogy Homonnay bejön, csak őnagyságát fogják érte panasszal
                        illetni.</p>
					<p>- Jól van, Mihály - mondta a fejedelem, s kezet nyújtott a hű embernek. -
                        Most eredj. Megvan‑e a kíséret?</p>
					<p>- Megvan, nagyságos uram - éspedig olyan, hogy szeme-szája eláll a pasának,
                        mert ismeri ő az erdélyi neveket, hát én úgy válogattam meg a legényeket,
                        hogy csupa főember nevezete van mindnek. Van köztük bocskoros is, de a neve
                        az mindnek vagy Rédey vagy Prépostváry vagy Kamuthy vagy Kornis vagy
                        Zólyomi...</p>
					<p>A fejedelem nevetett, s igen jó néven vette Toldalagitól ezt az
                        okosságot.</p>
					<p>Mikor a követség elment, a renegátot fejedelmi ajándékokkal látta el, s
                        magára maradt, akkor aztán új követeket küldött a várba.</p>
				</div>
				<div type="chapter">
					<head>[II]</head>
					<p>Lippa várában nagy volt a rémület, csak a várkapitány Keresztessy Pál
                        nevetett és dudorászott.</p>
					<p>Nagy hasát ott süttette a bástyán, s borosan és mosolygó szemmel nézte a
                        síkon a sok katonát. Úgy nézte, mintha az ő örömére jöttek volna, s neki
                        csupa ajándékot hoztanak.</p>
					<p>Tetemes nagy kezeit a nadrágja korcába akasztotta, s míg apró kék szemeivel a
                        hadakat bámulta, vastag ajkai füttyszóra dudorodtak, s hangtalanul az
                        ágyúdörgés közben csucsorgatott s fiffengetett.</p>
					<p>- Gyere csak ide, fiam - mondta süvölvény fiának, akit magával vitt, mint
                        gólya a fiát, mikor tanítja -, nem tudnak ezek semmit. Barbély György uram,
                        Zsigmond fejedelemnek a főgenerálisa olyan köszvényes ember volt, hogy
                        lépést nem tehetett, csak szekereken ült, onnan mesterkélte a hadat. Idejött
                        a hadunk kedden reggel, szerdán délben már bent voltunk. Ezek meg már
                        harmadnapja csak fogyasztják az ország porát... Kémélik az embert... Hahóóó,
                        hahóóó... az én éfikoromban a port kémélték, nem az embert... Hahóóó,
                        hahóóó... Mer ember van, de álgyupor nem terem a mákfejbe, hahóóó,
                        hahóóó.</p>
					<p>Megkondult a déli harangszó.</p>
					<p>Erre még egy pillanatig nézett rájuk mosolygó szemmel, akkor megfordult.</p>
					<p>- No gyerönk, azóta anyátok megfőzte az ebédöt, hahóóó, hahóó.</p>
					<p>Leballagott a várbástyáról, amely befelé menedékes volt, csak kívülre volt
                        meredek. Mert földbástya volt az egész. Ha az ember a sarkát megvetette,
                        akárhol lemehetett rajta.</p>
					<p>Lent a pap várta a presbiterekkel.</p>
					<p>Kalap leemelve, süvegtelenül várták, s alázatosan szólalt meg a kálomista
                        prédikátor. Kis, sovány ember, de olyan hangja volt, mint az ágyúknak.</p>
					<p>- Domine magnifice - dördült meg a hangja -, azonvaló búsulásunkban, hogy ily
                        sorsra juttatánk, esedezően kérjük Domine Magnifice, engedtessék meg, hogy a
                        hívek a felséges Úristen színe előtt megjelenhessenek, és buzgóságosan
                        könyöröghessünk a nagy Úristenhez irgalomért és szabadulásért...</p>
					<p>Megfogta a pap szakállát, amely ritkán csurgott le az ábrázatjáról, s
                        mosolyogva azt mondta neki:</p>
					<p>- Hallom, pap uram, szól az ebédharang. Gyerünk ebédet enni, mert elhűl a
                        leves.</p>
					<p>Ügyet se vetett rájuk, s azok nem merték a nagyurat háborítani. Lehajtott
                        fejjel utána kullogtak, s el nem tudták gondolni, hogy mi dudorászni való
                        van ebben a szörnyűséges állapotban.</p>
					<p>- Az volt ám a vitéz katona s derék úr - mondta -, a Barbély György uram
                        őkeme. Száraz kis ember vala, s oly köszvényes, hogy az ujjai felfakadoztak,
                        így a bütykökön, s csurgott belőlük a köszvény sója... De az, ha a
                        köszvényes ujjával rábökött egy várra, annak a falai leomlottak. Akkor aztán
                        lovakra ragadozánk és úgy szaladánk, hogy a török csak úgy ment s ment.
                        Őkeme csak iránzásképpen egyet s egyet bökött, s meg volt nyerve a
                        csata.</p>
					<p>A kezében kis fekete veresgyűrűs vesszőcske volt, egyet suhintott vele, s
                        otthagyta a könyörgőket, s ment haza a várkapitányságra.</p>
					<p>Csudálkozva néztek utána, s nem mertek morgolódni sem.</p>
					<p>Nagy úr volt ez a Keresztessy Pál a várban. Huszonkét esztendeje él itt, mint
                        uruk, s valósággal fejedelmük. Itt már mindenki az ő nevelése, s minden
                        asszony az ő szeretője. Ez a vidám s nagykedvű ember fenékig ki tudja élni
                        ez életet ebben a kis fészekben. Sokra nem vágyott, de a keveset, amit itt
                        bírt, nagyon tudta élvezni.</p>
					<p>- No, szépasszony - mondta, ahogy a nagyházba, a tágas ebédlőbe belépett s
                        meglátta sovány feleségét, aki második asszony volt mellette, s akit mindig
                        csúfolkodva szokott szépasszonynak nevezni -, kész-e a leves?</p>
					<p>Az asszony haragosan nézett el, ahogy szokta, s dünnyögve mondta:</p>
					<p>- Lehet, lehet asztalhoz ülni.</p>
					<p>- Hahóó, hahóó - szólt a várkapitány, s ledobbant a helyére, az
                        asztalfőn.</p>
					<p>Abban a percben, akiknek kötelességük volt, mind jöttek és leültek az asztal
                        körül.</p>
					<p>A várúr éhség nélkül dűlt hátra a székében, s legelőször is fogta az előtte
                        álló megtöltött kupát és inni kezdett. Egy kortyot akart, de ivás közben
                        megjött a gusztusa, s addig folytatta az italt, amíg bele nem akadt a
                        lélegzete.</p>
					<p>Akkor letette s várt.</p>
					<p>Az étekfogó behozta az étket. Hagymaleves volt. Barna lére, s mindenki
                        számára egy-egy tojás volt beleütve.</p>
					<p>A kapitány szedett legelőször. Jól teleszedte a tányérját, s akkor azt
                        mondta:</p>
					<p>- Hol van Miska gyermecske?</p>
					<p>- Kinn a bástyán, keme után ment volt.</p>
					<p>- Az ám, az ám - emlékezett, hogy valamelyik fiával volt az elébb. - Mi
                        keresnivalója van neki ott?... Rögtön érte s bé...</p>
					<p>Belemerítette kanalát a levesbe. A vaskos fakanál csapkodta a levest.</p>
					<p>- Mikor Barbély György generálisnál valék - mondta derülten -, mondja Barbély
                        úr: gyerekök, ez az élet és az egészség levese. Volt Barbély uramnak oly
                        rakott kamrája, hogy emez hitvány, Illyébül szakadott Bethlehem annak csak a
                        morzsáival is úr lenne... De csak hajmalevesen élt. De ez meg hallom csak
                        aranytál s sütött hús... Azt mondja Barbély úr: ne edd a sok dögöt, mert
                        attul csak a köszvényed hízik... Jövőre még nagyobb hajmásat csenálunk a
                        Kusalyszegbe... Az ott jó főd, úgye, te korhadott Márkus?</p>
					<p>Az asztalnál ott evett az udvari személyzet. A gazda, nevének hallatára
                        felnézett, s nagyot böffentett, amit így is lehetett érteni, meg úgy is.</p>
					<p>- Ehen.</p>
					<p>Az asszony ijedten pislantott az urára, hogy nem bolondult-e meg?... Hogy ez
                        még jövőre hajmást akar csinálni...</p>
					<p>De az öreg dudorászva mondta tovább.</p>
					<p>- Mer a hajma, a kényeske növevény, annyiba, hogy jó földet akar, víz nem
                        járta magasabb földet. Ahol a hajma megnő, ott minden megterem.</p>
					<p>Az asszony nem tudta állani. Kiment a konyha felé, s a hosszú folyosón,
                        amelyen még nyárban is szél fújt, nekidőlt a falnak, és úgy elkezdett
                        zokogni, ahogy a tüdeje bírta. Már biztos, az ura eszét vesztette. Kint az
                        ágyúk egyre-egyre pukkannak, hogy reszket az ajtó, az ablak, s ez a jövő
                        esztendei hajmáról beszél.</p>
					<p>Mikor behozták a második tál ételt, ami vastagra nyújtott öreg tészta volt, s
                        letették az úr elébe, az megszurkálta a vellájával s azt mordulta:</p>
					<p>- Ezen e, s ezen mér nincs túrú.</p>
					<p>- Ugyan az Isten áldja meg kedet, tudja, hogy ma nem fonnyasztottunk.</p>
					<p>- Hahá, szépasszony. Mért nem fonnyasztottunk?</p>
					<p>- Mér... nem volt időnk.</p>
					<p>A tehenek lent voltak a huszárvárban s hogy a külső kerítést, a latorkerítést
                        felégette az ostromló sereg, nem lehetett többet lemenni hozzájuk. Még az is
                        csoda, hogy eddig el nem hajtották a hadak.</p>
					<p>Az asszony kedveskedve, mint beteg gyermeknek, mondta az urának.</p>
					<p>- No iszen ked így is szereti. Meg van vajolva. Vajom még van két avagy három
                        napra.</p>
					<p>A várúr ránézett:</p>
					<p>- Szépasszony - mondta -, hahóóó, hahóóó, már a lábodba száradt az eszed; ha
                        tovább így fogyol, elküldelek madárijesztőnek. Még arra jó leszel.</p>
					<p>A tizennégy éves kislánya rászólt az apjára.</p>
					<p>- Egyék má ke, apám, mindig csak a szája jár.</p>
					<p>Az apa megnézte a kislányát, akinek minden szabad volt.</p>
					<p>- Hahóó, hahóó - mondta, és soká mosolyogva nézett -, mikor egyszer Barbély
                        úrnál szolgálék, behozzák az öreg tésztát. Kiveszem belőle a magamét, s hát
                        a vellámat emelem, egy hosszú hajszál van rajta... Fiatal voltam, nem mertem
                        mutatni, hogy iszonyodok a hajszáltul... de meg attól is féltem, észre ne
                        vegyék. A szakácsné asszony bele tanált fésülködni a tésztába... Na
                        micsináljak, mán az egyik vége benne volt a számba, mikor észrevettem, a
                        fogam közt a bestye haja. Ottan ottan mindgyán elokádtam magam.</p>
					<p>- Ne beszéljen ilyeneket - mondta a kislánya.</p>
					<p>- Kezdtem nyelni a hajat.</p>
					<p>- Hallgasson mán.</p>
					<p>- Nem akar vége lenni. Csiklandozza a torkomat... még egy villával tömtem a
                        szájamba... az öreg tésztát... Akkor vesztemre az asszony rám szól: No, Pali
                        fiam, esznek-e a kopók?... A szám tele volt, s azt vakkantom tele pofával:
                        eszünk, eszünk, nyelünk...</p>
					<p>Hátul az asztal végén fiatalabb legények elkezdtek nevetni. A kislány azonban
                        undorkodva fintort vágott.</p>
					<p>- Mindig ilyeneket...</p>
					<p>- Mi az - szólt az apja -, hát csak nem ijedsz meg egy hajszálkától?</p>
					<p>- Jaj, apám, elég volt mán.</p>
					<p>- Mér? Nem szeretnél hajszált nyelni?</p>
					<p>- Jaj.</p>
					<p>- Anyád haját csak lenyelnéd?</p>
					<p>- Ejnye mán no.</p>
					<p>- Tán az anyádét és se utáltam vóna annyéra, de ott egy öreg olá asszony vót
                        a főzőasszony, ammeg a vajat mind csak arra használta, hogy a haját kenyte
                        vele.</p>
					<p>- Jaj, de rettenetes.</p>
					<p>- Csak úgy csorgott róla a zsír.</p>
					<p>- Ne bántsa már azt a szegény gyereket - támadt rá a felesége.</p>
					<p>- Mér? Te is utáltad vóna?</p>
					<p>- Ejnye, apja!...</p>
					<p>- Mondom, hogy jó olajos hajszála vót. Csúszott.</p>
					<p>- Hagyja mán kegyelme.</p>
					<p>- Dehogy hagyom, még nincs vége. Nem is vót vége, az egyik vége mán jött
                        kifelé az alfelemen, a másik még mindig a tálba sült. A zsírba... Nincs abba
                        semmi, fiatal embernek mindent meg kell kóstolni, még a vén oláasszonyok
                        haját is...</p>
					<p>A kislány nem bírta tovább, ökrendezni kezdett.</p>
					<p>- Hát még ha a pervátaszéket kellett volna hurcolnotok, az öreg Barbély nem
                        tudott kimenni a hasa kiürítésére, hanem volt neki pervátája a házba, s
                        nekünk kellett egy Macskásival cipelni. Én attól se iszonyodtam, de az a
                        bizonyos Macskási úgy okádott, mint az eb...</p>
					<p>- Meg van kend bolondulva, ilyeneket kell ebéd alatt beszélni?</p>
					<p>A várúr ránézett a feleségére.</p>
					<p>- Hahóó... Te meg mán egész megkopaszodol.</p>
					<p>- Ugyan haggyon má.</p>
					<p>- Mán a tetvek se tudnak bújni a fejedbe. Hahó, hahóó...</p>
					<p>- Jaj Istenem.</p>
					<p>- Hogy fogsz szeretőt tanálni.</p>
					<p>Az asszony kitört.</p>
					<p>- Itt van az ellenség a vár alatt, ked meg úgy járatja a száját, mint egy
                        taknyos.</p>
					<p>Ellenség?!... - kiáltott fel Keresztessy Pál, s felemelte a kupát s nagyot
                        ivott. Mikor letette, véreres szemekkel nézett még mindig mosolyosan a
                        feleségére. - Asszonnak nincs ellenség... Odale az mind szeretőnek való!!!
                        Nem néztél még le, milyen szép magyar fiak...</p>
					<p>- Hát én kimegyek... Bora, ereggy ki, apád megbolondult.</p>
					<p>- Még hogy ellenség, mikor mind férfiú... Mikor Attila király, magyarok első
                        királya a langobárdok fővárát ostromoltatta, egy Kálmán nevű fővitézével...
                        Hát annak a tulajdon várnak a kapitánya egy szép özvegyasszony volt. A meg
                        letekintvén a várból, meglátja a Kálmánt, s persze mingyárt beleszeretett.
                        Le is izent neki, hogy ha feleségül veszi, neki feladja a várat...</p>
					<p>A kislány, aki ki akart szaladni, a mesére megállott, s hallgatta az
                        apját.</p>
					<p>- No, feladják a várat, bejön a Kálmán. Meg is tartották mingyárt a
                        lakodalmat s lefeküdtek. Éjfélkor azt mondja a Kálmán, nekem mán elég volt a
                        házasságból, kedves feleségem, de neked, amint látom, nem volt elég, hát egy
                        új férjet kapsz.</p>
					<p>- Eredj ki, eredj - mondta az anya a lányának, s az durcásan el is ment,
                        felbiggyesztett ajakkal, az apjára nézve lenézően. Amint az ajtót
                        kinyitotta, abban a pillanatban egy rettenetes dörgés hallatszott be,
                        úgyhogy mindenkiben meghűlt a vér. Bezárt ajtó mellett mégsem hallatszott
                        annyira.</p>
					<p>Keresztessy rendíthetetlen nyugalommal ült tovább, s az asztal körül a
                        társaság elhessentette a füle mellett az ágyúszót s leste a beszédet.</p>
					<p>De hogy a lánya kiment, Keresztessynek elment a kedve a bőséges meséléstől.
                        Újra ivott, és ahogy róla mondták, fél pintnél kevesebbet nem tudott
                        egyszerre felhörpinteni.</p>
					<p>- Így bizám... Éjfélbe második férjet adott a Kálmán a menyecskének, hajnalba
                        harmadikat. Akkor úgymond: No, kedves feleségem, amint látom, te se tudsz
                        jóllakni. Sorra, vitézek... Hahóó, hahóó, közprédára bocsátta a királynét...
                        Másnap délbe aztán azt kérdi tőle: Megelégettél a hunnusokkal? Feleli a
                        királyné: Rajta, csak rajta. Ejnó, vélekede a Kálmán, most jön a tied, az
                        igazi... hahóó, hahóó... leásatott egy nagy szál fenyőszálat az udvar
                        közepére, s felnyársaltatta az asszonyt. Beleültette a karóba, hogy a feje
                        tetején jött ki. Most aztán kedvedre mulathatsz, kedves lelkem,
                        feleség...</p>
					<p>Nagy röhögések voltak az asztalnál, akkor Keresztessy hátravetette magát a
                        székben, s elaludt. Nagy feje lekókadt a mellére, s hortyogása hamarosan
                        megbizonyította, hogy vége az ebédnek.</p>
					<p>- Fertelmes szájú - zsörtölődött a felesége -, ilyeneket beszélni a
                        lánygyerek előtt.</p>
					<p>- Mér - ébredt fel Keresztessy egy pillanatra alvásából -, hagy okuljanak!...
                        Oszt csak azér, hogy te is, te gyönyörűséges, ha szemet találná vetni erre a
                        fertelmes Betlehem Gáborra, akinél csúnyább nincs a világon, így ne
                        járj!...</p>
					<p>Akkor felállott, s kardját felcsatolta a derekára.</p>
					<p>- De hát nem sokat törődnek az asszonyok avval, hogy milyen nagy rothadott
                        szája van annak, aki őket ostromolja, csak egyebe rendben legyen, igaz-e.
                        Mi, asszony.</p>
					<p>Megveregette a felesége nyakát. Szegény sovány asszony a restelkedéstől már
                        szólani sem tudott, pedig megszokhatta volna az ura mellett az ilyen
                        szabados szókat. Örült, mikor az embere kiment a házból, s mingyárt intett a
                        bentmaradottaknak is, intette őket, hogy imádkozzanak.</p>
					<p>Felállottak s egy öreg udvari ember elkezdte mondani az Úr imáját s
                        valamennyien könnyes szemmel s buzgón mondták utána az igéket: de szabadíts
                        meg bennünket a gonosztól, mert tied az ország, a hatalom és a dicsőség,
                        most és mindörökké, ámen...</p>
					<p> Bethlen a tűzmesterrel körüljárta a várat Maros-parttól a Maros-partig.
                        Megbeszélték, hogy hol kell még ágyúkat felállítani, hogy jól
                        megrombolhassák a falakat.</p>
					<p>Hogy a külső kerítés már megszűnt, a vályog- és földbástyákat, az igazi
                        palánkot akarta széthányatni s a földdel egyenlővé tenni. Legjobban szerette
                        volna, ha az egész várat, Lippát, ahogy van, el lehetne pusztítani, hogy ne
                        maradjon még nyoma se, hogy ha a török jön, akkor annak semmi haszna s öröme
                        ne legyen benne.</p>
					<p>Valami ok miatt a rekettyésben kicsit férébb húzódott, s mikor ott felállott,
                        egy halászembert látott meg, aki a sárban hasalt, s nagyon lapult, hogy
                        észre ne vegyék.</p>
					<p>- Megájj csak - kiáltott rá -, gyeride.</p>
					<p>A pákász odajött.</p>
					<p>- Ismered-e a várat?</p>
					<p>- Ésmerém, uram.</p>
					<p>- Nem tudsz-é bejárást valahol bele.</p>
					<p>- Nincsen itten semmiféle olyas, uram.</p>
					<p>- Nagy adományt kapsz, fiam - mondta a fejedelem -, ha megmutatod, hogy hol
                        lehet a legjobban megrontani ezt a várat.</p>
					<p>A pákász öreg ember volt, csendesen mondta:</p>
					<p>- Könnyű az, uram. Könnyű elrontani, ami van, de sok szegény magyar ember
                        siratja meg. Hej, sok izzadság fogja eztet táplálni, míg újfent erőssé
                        lesz.</p>
					<p>- Hogy gondolod?</p>
					<p>- Hát úgy uram, hogy tik ezt ágyúval szétszórjátok, majd jön a török, s az
                        münköt parancsol ide, hogy helyre igazétsuk.</p>
					<p>Bethlen nagyot nézett az egyszerű ember bölcsességén. Körülnézett a vidéken.
                        Eszébe villant, hogy itt mindenütt magyarok laknak, s igazat adott a
                        pákásznak. Ha ő átadja a várat, akkor a török, mert ő maga nem szeret
                        építeni, mind ezt a szegény magyarságot fogja kirendelni sáncmunkára... S ha
                        most rosszul van megépítve a palánk, majd megépítteti a szegény magyar
                        földnépével oly erősre, hogy ne lehessen ezt ily könnyen eldúlni... Mert ma
                        már nem így csinálják a palánkot... Eszébe jutott, hogy mikor Temesvárat
                        most két esztendeje Deák Mehemed basa megrakatta, csak magyarság volt ott is
                        a rab - azt mondta egyszer a basa, hogy bár az egész le volna rombolva,
                        akkor jobban meg lehetne csinálni.</p>
					<p>Otthagyta a helyet, s felült lovára s visszament a tábor felé. Meggondolta,
                        hogy kár bántani a sáncot. Hamari munka volt, amit kezdett. Mert ha a vár
                        úgy marad, ahogy van, akkor a töröknek nem lesz kedve ahelyett újat
                        csinálni. De ha egészen eltakarítja nekik itt ezt a rozzant, régi
                        sárkalitkát, akkor olyan erősséget csinál belőle, amit aztán nem lehet ilyen
                        könnyűszerrel újra megvenni.</p>
					<p>Meg is hagyta mingyárt, hogy nem kell tovább bántani. Maradjon a vár, csak
                        riasztó lövésekkel kell őket szorítani s arra vigyázni, hogy kívülről semmi
                        élelmet s egyebet be ne lehessen vinni, se éjjel, se nappal.</p>
					<p>Visszament a sátorába s rögtön levelet írt Rhédeynek, hogy küldtön küldje a
                        puskaport, mert az övé fogytán. Pedig ha egy két napok alatt meg nem veszi,
                        nagyobb kárt vall, mintha minden pora megmarad.</p>
					<p>Folyt aztán tovább a pukkantgatás nagy kényelmesen. Már még azt is
                        sokallotta, hogy a sószállítás oly gyorsan ment, hogy egykettőre annak is
                        vége s akkor mivel húzza ki az időt két hétig. Szerencse, hogy a temesvári
                        török oly lassan indul el.</p>
				</div>
				<div type="chapter">
					<head> [III]</head>
					<p>A nádor nagybeteg.</p>
					<p>Haja, szakálla előszült, s már nem fésülte kétfelé állán a szakállt, s nem
                        engedte megnyíratni, hadd nőjön. Szélesen borult az a mellére, s nem volt
                        többé az a hetyke formájú szép ember, mint annak előtte.</p>
					<p>Itt állott egy élet végén, s úgy érezte, semmit sem tett, semmit sem
                        végzett.</p>
					<p>- Mit enne, egyetlen lelkem - nyitott be hozzá a felesége. - Csináltassak-e
                        egy kis gyenge csibe lemóniás levest?</p>
					<p>- Nem kell semmi - intett a nádor -, csak te kellesz, kedvesem... Csak ülj
                        ide mellém, s mondd meg nekem, minek éltem és minek szenvedtem el ezt az
                        egész világi életet...</p>
					<p>Az asszony az ura fejére tette a kezét. Megsimogatta.</p>
					<p>- Ne eméssze magát, kedves uram, én jóságom, egyék, igyék, aluggyék,
                        nagyságod már megtette, amit kelle, a többi már legyen a másoké... Nyolc
                        lányokat férhe adtunk, hát mit akarsz még?</p>
					<p>- Nyolc lányt.</p>
					<p>- Nyolcat bizony, s milyen jól. A rokonság is szép és milyen kedves. Kinek
                        vannak ilyen családok, Illésházy, Erdődy, Zrínyi, Battyányi, Révay,
                        Weselini, Osztrosics, Forgách, Balassa, hát mit akar még az Istentül ember,
                        uram, uram, édes egy jóm. Megvan Árva, Lietava, Tokaj, Ricsó, Bicse... Tele
                        van a pince, padlás, kamora. Aranyak ládával, ruhabéli, semmiben semmi szűki
                        nem vagyon. És kegyelmed, édes uram, mégse akar se enni, se megpihenni,
                        hagyja mán aztot az égedelmet, fiunk is, Imricske, milyen jó. Betegsíg
                        elmegy, ílünk, mind hal a vízbe.</p>
					<p>Thurzó keserű szájjal nézett maga elé.</p>
					<p>- Nincs ország - mondta -, nincs ország.</p>
					<p>- Dehogy nincs ország, dehogy nincs ország, urakok azt jól megcsinálnak, csak
                        kegyelmed semmit ne búsulj.</p>
					<p>Leült az ura széke karfájára, s egyre csak simogatta a beteg ember fejét, s
                        nézte, nézte, hogy a szeme könnybe lábadt, hogy Thurzónak az a híres szép
                        haja, amelyiknél szebb egy asszony fején sem volt soha, hogy megritkult,
                        megvékonyodott. Nem is volt ideje a sok dolgától, hogy ezt eddig észrevegye,
                        a szemét is behúnyta, ha látta, hogy ne lássa, de most, ahogy simogatta és
                        cirógatta szerelmes urát, most meglátta.</p>
					<p>- Milyen szép - mondta -, milyen jó, uracskám, kedveskím, hogy mink is ilyen
                        szípen megíredtünk, mint gyümölcs a fáján. Látod és is öregasszon lettem.
                        Ma is tükörbe níztem magamat - s elmosolyodott. - Tudod mit láttam
                        tükörkébe?... Vínasszony a te kis felesíged, most nem írnál nekem
                        szerelmetes levélkíket... Aj, hagyjuk, ha most látnád engemet előszür, ejnye
                        de csúnya vínasszonyka, nem írok én ennek szerelmeset, írjon neki
                        Belzebúbocska...</p>
					<p>Nevettek, csendesen, öregesen...</p>
					<p>- Milyen voltál, istenem - mondta a nádor. - Olyan voltál, én édes kis
                        rózsaszálom, mint egy kis rózsa a szárán, egy friss rózsa a maga tüskés
                        szárán...</p>
					<p>- Tüsök, no látod, hát az még van - aztatat még megvan - javította ki magát.
                        - Tüsök az igen, rózsa az nem.</p>
					<p>- Dehogynem... Olyan vagy, mint akkor voltál.</p>
					<p>- Lala.</p>
					<p>- Én édes eggyem, soha másnak nem láttalak, csak olyannak, mint mikor
                        legelőször megláttalak. Olyannak maradtál.</p>
					<p>- Ez az egy szerencse, hogy neked olyan jó szívecskéd van, pedig de sokat
                        kajdásztam, nem is tudom, kedveském, minek nem utáltál meg.</p>
					<p>Thurzó a felesége erős kezét szorította, s a szívére vonta.</p>
					<p>- Édes galambocskám, a te szíved az olyan volt, mintha az angyalok szállottak
                        volna le erre a földre, mert soha egyszer is ilyen hosszú idő alatt engem
                        meg nem bántottál, meg nem sértettél, s hogy lehet az.</p>
					<p>- Ejnye mán na, mindjárt megharagszok, hogy bánthattalak, sérthettelek vóna,
                        ha jó voltál. Biztos voltál mindig nekem, bizodalmos, mint a jóisten. Én
                        mindig csak úgy biztosan éreztem magamat, mintha tenyeren hordott volna
                        engem két angyal, Gábriel angyal, meg Rafáél angyal, mert erős voltál,
                        kardos voltál, harcos voltál, mégis ilyen jóságos itthon voltál, tréfa
                        voltál, kedves voltál s vagy is.</p>
					<p>- Mord is voltam, keserű is voltam, beteg is voltam, hosszú az élet, sok
                        minden előadja magát, de te azt soha észre nem vetted. Ha beteg voltam,
                        ápoltál, ha fáradt voltam, megüdítettél, ha bolondot akartam tenni,
                        visszatartottál. Soha nekem ebbe az életbe rajtad kívül semmim se volt és
                        senkim se volt.</p>
					<p>- Nohát még itt vagyok, és mégiscsak búcsálódol.</p>
					<p>- Nincs ország, Örzsém, Örzsém, kedvesem, nincs ország, nincs
                        Magyarország.</p>
					<p>- Van, van... Aj, dehogyis nincs, mikor van.</p>
					<p>- Nincsen. Örzse, nincs. Csak harag van és harc van és gyűlölet van. Hiszen
                        ha az emberek mind úgy szeretnék egymást, mint mi ketten, akkor volna, de az
                        emberek nem akarják egymást szeretni. Három ország öli egymást. Ott a pogány
                        ország, mit tudunk remélni a török ellen. Pedig látod, én jól ismerem ezt a
                        török birodalmat, elég módom volt, hogy belenézzek. Gyenge az és erőtelen,
                        ha mi magyarok összefognánk, mi magunk tudnánk vele végezni. Egész
                        Törökországnak nincs húszezer jó katonája. Az pedig semmi egy ilyen roppant
                        birodalomnak. A többi az mind csőcselék, bunkós parasztokat hajszol fel a
                        török; ha százezer embert kiküld ellenünk, nincs abban ötezer katona, a
                        többi mindenféle tatárcsorda, meg ami az útjukba van, s éhesen hajtják, mint
                        a rothadt árvizet, mégse bírunk velük. Sohase tudtam őfelségével elhitetni,
                        hogy csak egyszer kellene összefogni, s úgy ki lehetne kergetni túl a
                        tengeren, hogy a magja se maradjon... De az nem ért bennönket, nem ért a
                        nyelvünkön, s őfelsége is oly beteg, mint én vagyok, tőle nem lehet
                        segítséget várni...</p>
					<p>- Majd jön új király, kedveském, fiatal király, erős király.</p>
					<p>- Tudom. Jön új és erős fiatal király, de nem azért jön, hogy megszabadítson
                        minket a pogánytól, hanem azért, hogy elveszítse a mi hitünket. Pedig a
                        magyarok nagyobb része felvette az új hitet, s azt az új király mind ki
                        akarja irtani, pedig az ember szíve, ha megismerte az igaz istent, jobban
                        ragaszkodik ahhoz, mint az életéhez, igaz?</p>
					<p>- Igaz, kedveském, igaz.</p>
					<p>- Ott az erdélyi fejedelem, az a mi hitünkön volna, de attól még jobban
                        félek, Örzsébetem, mint az új királytól, mert az nagyon is egybe van a
                        pogánysággal. S nagyon is erős, magabízó és feleségével nincsen jó
                        érzésben... Hallottuk a biztos hírt felőle, pedig olyan embernek nem tudok
                        hinni, semmi jóságának, aki a feleségével s olyan jó asszonnyal, mint
                        Károlyi Zsuzsa, oly igen rossz viszonyokban él. Mert az jó asszony,
                        szorgalmas asszony, csendes asszony, de ennek a kevély fejedelemnek csak a
                        nagyra néz a szeme; nem szeretem... Nem bízhatok benne, mert beszéllettem
                        ama pappal, aki őket eskette, az öregember volt, s megmondotta nekem már
                        akkor, ennek a házasságnak jó vége nem lesz. Túlságos volt a szerelem, csak
                        égedelem volt. Úgy rohant rá az árva leányra, mint a filiszteusok,
                        fegyverrel s fustéllyal, s bátyja is tudja, Károlyi Mihály, megmondta neki:
                        Zsuzsa, vigyázz, emez ember mellett csendes életed nem lesz... Hát lett?...
                        Hiszen alig vannak együtt. Kisebb gondja is nagyobb, minthogy egy asszonynak
                        adja az életét. Semmiből lett emberhez ne add a lányod, mert annak a vagyon
                        és a kincs és a hatalom több, mint a házi boldogság... Mindenki csak avval
                        párosodjon, aki az ő fajja. Holló hollót szeressen, ne galambot, mert ha
                        megéhül, semmi neki bekapni maga galambját, mert azt mondja, ezt én találtam
                        magamnak, s ha kell, van galamb és tollas állat örömömre mindig...</p>
					<p>- Jó hitbeli ember, kedveském, mindennap bibliát olvas.</p>
					<p>- Bibliát olvas... De mit olvas ki a bibliából... A bibliában sok minden van,
                        s akinek nincsen szíve, az csak a maga hasznára olvassa a bibliát. A
                        bibliában harcok vannak és rablások és kegyetlenségek. De aki nem akarja,
                        nem olvassa ki azt, hogy a harcnak megaláztatás a vége, a rablásnak
                        büntetés, a fertelmességnek hetedíziglen való megbüntettetése... Ki a
                        feleségét veri és kínozza, az nekem nem ember.</p>
					<p>Az asszony szorosabbra ölelte az ura fejét, úgy odaszorította nagy melleihez,
                        de oly gyöngéden, hogy az, mint egy hattyúpehely párnára, úgy érezte
                        lefektetve magát szerelmese szerelmes szívére.</p>
					<p>- Lengyelország egy nagy tűz, Moldva, Oláhország egy nagy szerencsétlenség.
                        Körös-körül csak betegség és veszedelem. Az erdélyi fejedelmek szeretnek a
                        zavarosban halászni, mind István király útjára akar menni. Szájukban maradt
                        az íze, hogy királyok lehetnek, pedig akkor elvesztik a kis Erdélyt, és
                        rámegy a kis csalétek a horogra akasztva, ha a nagy halat akarják megfogni
                        vele. S ami egynek sikerül, nem szokott az másnak sikerülni, s István király
                        is, mikor Lengyelbe ment, maga helyett csak vajdát hagyott, s nem is tudott
                        többet erről a szegény kis országról. Nem lehet hát nekünk az erdélyi
                        fejedelmekben bízni. Mit tehet minekünk egy Bethlen Gábor, ha mind az egész
                        világot meggyőzi is. Semmit, bizony mondom, semmit.</p>
					<p>- Mindig csak nagyokon jár ez a kis eszecskéd, kedveském - mondta az asszony
                        szomorúan -, ez a te betegséged, s ha te ettől szabadulhatnál, még a
                        lábacskád is meggyógyulna.</p>
					<p>- Igazad van, kedves, de nem szalaszthatja ki az ember a lelkéből a nagy
                        gondokat. Orvos megorvosolhatja a beteg lábat, de a főgondot csak az élet
                        orvosolhatja meg, s az élet nem akar a magyarok orvosa lenni... Mert ide
                        figyelj: még ha arra kerülne is valaha, hogy egy erdélyi olyan
                        nagyszerűséggel vigye a sorát, hogy fejönk legyen: ki akarna neki
                        lábakapcája lenni. Ő maga csak rablásnak és hatalomnak nézné az egész
                        győzedelmét, s le akarná teperni és igázni a mi fejünket, pedig itt régi,
                        hatalmas nemzetek vannak, s az emberek vérében benne van, hogy nem akar
                        megalázkodni a magánál kisebb rend előtt. Hiába jöve ide egy Bocskai; itt
                        volt és Bécsig járt a hada, ki volt az, mi köztünk, aki szívvel s lélekkel a
                        pártjára állt. Senki. S nem is lesz soha a jövendőben se. Nem tűrünk magunk
                        közül való királyt s urat. Nem mondom, egy Mátyás király urunk volt, s
                        királyunk, és dicsőséges volt és okos és győzedelmes. De ellene is mindennap
                        pártot ütöttek az uraimék, és soha el nem fogadták királyokul. Pedig annak
                        már volt egy apja, a kormányzó Hunyadi. De kije van ennek a csekély
                        Bethlehemnek. Farkas, apja, annyi volt, mint a mi liethavai várnagyunk. Hogy
                        lenne az, ha Poghrányi uramnak fia, fiamnak Imrének ura s királya akarna
                        lenni? Vannak Erdélyben régi Bethlenek, de még csak hírüket se halljuk, s ők
                        még csak rokoni kezet se nyújtanának ennek, ha szinte úgy híjják is. Nem
                        mondom, ha gyerekei volnának. De nincsenek. Isten elvette tőlük, és
                        Zsuzsannának többet fia nem lesz, se semmi gyereke, s nem tudom, nem-é eme
                        Gábor az oka, hogy felesége meddővé lett, beteggé és szerencsétlenné.
                        Sokféle betegségek vagynak, amiről mi csak hírből tudunk, de afféle
                        katonaember hurcolja, mint a ragadó pestist... Én soha is rajtad kívül
                        asszonyt nem esmértem...</p>
					<p>Az asszony még melegebben és hálásan ölelte urát. Már úgy ölelte, mint drága
                        jó gyermekét.</p>
					<p>- Ez embernek az asszony oly semmi, mint a kis virág, akit leszakaszt. Ha
                        Isten elvenné tőle ez angyali Zsuzsannát, másnap már új asszony után nézne,
                        de nem ám szíve szerint többet, hanem ahogy az országszerző hatalom
                        diktálja... Ilyen emberre bízni magunkat országul, akinek sem hite, sem
                        becsülete a maga fészkében...</p>
					<p>- Istenfélő és jó vallásbéli - ismételte az asszony.</p>
					<p>- Istene egy van: a politikum.</p>
					<p>Soká tűnődött, aztán folytatta:</p>
					<p>- És senki sincs köztünk, akire gondolni lehetne. Itt van e szép, fiatal
                        Eszterházy. Hogy nagy feleséget kapott, nagy ember lött. Feleségével mindent
                        nyert. Vagyont, amilyen utánunk nincs még egy e hazában. Derék, csöndes
                        ember, okos is. Jó szolgája lesz urának, mert tud akaratán erőt venni, és
                        nem forralja a véreket, s csak azt kívánja, hogy ami ilyen könnyen ölébe
                        pottyant, azt el ne vesztegesse. Ilyen emberekből lesznek a nagy famíliák
                        teremtői. De ez nem fog soha szembeszállani az erdélyivel. Ha a sor úgy
                        kerül, s az uralkodásra jut, lesz annak is szolgája, de elébb mindig meg
                        fogja ítélni, nem jobb-e a holnapot megvárni s az Ausztriai-ház mellett
                        kitartással a jövendőt szolgálni... A többinek álma sincs országos dolgok
                        felől. Nem is tudom, kit lehetne nádorrá tenni, hogy abból haszna legyen a
                        hazának...</p>
					<p>- De hiszen van nádorkánk, kedvesem, itt vagy és mindeneket oly okosan
                        megcselekszed.</p>
					<p>- Pázmány - mondta Thurzó. - Ez volna még itt, az egy Pázmány. De ez csak
                        olyan pogány, mint ama Bethlen. Ez is onnan származott, Erdélyből, Biharból,
                        s gyerekkorában kálvini levén, ma a legnagyobb farkas ellenük, minden
                        farkasok közt. Ha ez világi marad, akkor most Bethlennek nagy dolga volna, s
                        nem is volna talán fejedelem, mert Pázmány ülne a székiben. Nem pap ez,
                        testvérkém, hanem kardos vitéz.</p>
					<p>- Fiskális.</p>
					<p>- Az. Nem a békesség szolgája, hanem a harcé. Nem csendesít, hanem gyújtogat.
                        Isten ne adja, hogy pap létire kinyújtsa a kezét a nádorság felé, mert akkor
                        két farkas fog osztozni az ország felett, s nem tudom, nem-é ez lesz a
                        bírósabb. Nincs országunk, Erzsébetem, csak azt mondom neked, semmi
                        országunk nincsen.</p>
					<p>- Mondta kedveském a liethavai várnagyot. Csúnya ember. Nemszeretem-ember;
                        fertelmes.</p>
					<p>Thurzó elgondolkodott. Ez az ember neki is régen nem tetszik, de nincs ereje
                        többé változtatni embereket. Harcolni... Nem...</p>
					<p>- Kis dolgok ezek, kedvesem. Hagyjuk most a kis rablókat, mikor a nagyok
                        miatt fáj a fejünk... Lophat tíz tehenet, száz disznót, el nem lophatja az
                        uradalmat...</p>
					<p>Míg ők itt tanácskoztak s tűnődtek az ország sorsán, néhány lovas állott meg
                        a vár kapuja előtt.</p>
					<p>A főkapitány emberei. A nádornét kihívatták, s ő nagyon meg volt illetődve,
                        mit csináljon, hogyan szóljon az urának. De muszáj volt, s kezét tördelve,
                        mégiscsak bement hozzá, mert látta, hogy itt nagyon is nagy s
                        halaszthatatlan dolgokról van szó.</p>
					<p>- Kedveském - nyitott be tehát.</p>
					<p>A nádor egy könyvet tartott a kezében, amit fia, Imre küldött Wittenbergából.
                        A könyv barna bőrkötésű volt, s arany domború nyomással préselve. Ujjaival
                        simogatta a fedél közepén lévő finoman metszett, domború képet, amelyen két
                        apostol ült egymással szemben, felettük a szentlélek jelképe. Ujjainak bögye
                        súrolgatta a betűket, amelyek kinyomódtak a borjúbőrben, s gyönyörködve
                        mondta a feleségének:</p>
					<p>- Csakhogy Imrénket visszakapjuk, lelkecském.</p>
					<p>Az asszony nagyot sóhajtott, s el is felejtette, miért jött be, ha a fiát
                        említették, pláne az ura maga, akkor már boldog volt, és sírt. Könny jött a
                        szemibe. Akkor ő már nem bánt semmit, csak egyetlen fiáról szólhasson és
                        hallhasson.</p>
					<p>- Angyali gyermek - mondta tűnődve a nádor -, a gusztusa is olyan, mint az
                        angyaloké. Nézd ezt a könyvet, ha az ember nem is olvassa, csak az maga,
                        hogy ilyen dolgokat szeret, valóban neki Mátyás idejében kellett volna
                        élnie, mikor a tudománynak becsülete volt ebben az országban. Eszterházy is
                        kedveli a könyvet, s vesz és szerez sokat, de neki az csak olyan, mint
                        valami ékszer, amellyel dicsekedni lehet, de a mi fiunk akár tudós is
                        lehetne... Inkább lenne tán tudós, mint harcos és keményen viaskodó ember...
                        Féltem a gyermeket, hogy ha nekem nem lesz elég időm rá, hogy megismertessem
                        ennek a világnak sok gonoszságával s hiábavalóságaival, fog-e tudni ő maga
                        ítélni s megvédelmezni magát minden rosszaságtól és kegyetlenségtől. Sokat
                        fog csalódni. Hisz az emberi jóságban, s ezért azok, akik színnel és
                        hízelgéssel közelednek hozzá, el fogják venni az eszét. Gazdag fiúnak pedig
                        az a sorsa, hogy mindenki csak hasznáért megy hozzá, s ott is megcsalja,
                        ahol nem vélné... Nem tudom, hogy fog az ország dolgaiban részt venni
                        magának. Vagyona s birtokai és hatalma miatt hamar rá fogják csábítani, hogy
                        beleavatkozzék a fődolgokba, pedig szegény fiam ezt az egyet, félek, nem
                        bírja el.</p>
					<p>- Olyan szép a szentecském, képre írni kell.</p>
					<p>- Szép és jó szív. Ez a kettő az, ami nem kell a világ nagy harcához. A
                        szépség, az feléje vonzza, mint a lépes mézre, a csábító sziréneket, s a jó
                        szív zsákmánya a gonoszoknak. Olyan, mint egy szál liliom a dudvák és
                        bogáncsok közt...</p>
					<p>- De ugye Wittenbergában mily szépen megállotta helyét lelkecském,
                        kisfiam.</p>
					<p>- Igen meg vagyok vele elégedve, mert tudott fejedelemfi lenni, annyi ezer
                        deák világában, és semmi kedvetlen hírt nem vettem felőle. De ha hazajön, s
                        reámarad a világ minden dolga, ki tudja, bír-e vele... Hajlékony s ítélete
                        még nincs. Őrizze Isten, hogy az erdélyivel össze ne kerüljön...</p>
					<p>- Hitbéli ember - mondta makacsul a nádorné -, inkább Eszterházy Miklós
                        barátságátul féltem lelkecskémet, uram.</p>
					<p>- Eszterházy... Nem szeretem... Már megmondtam Illyésházynak, tíz esztendővel
                        ezelőtt: ezt a fiatalembert Isten ellenünk neveli, bűneink miatt... Nem most
                        támadt ez, hanem a nagyszombati kollégiumban már... Mert mi oly bűnösök
                        vagyunk, hogy a mi uraink protestáns létükre zárdába adják lányaikat és
                        jezsuitákhoz a fiúkat... Eszterházy Ferenc is későn ébredt fel. Akkor
                        tagadta ki fiát, hogy nem ismeri vérének, mikor az már kitért?... Akkor lett
                        volna esze, mikor gyermek volt, s ne adta volna jezsuiták kezébe... De ezek
                        a kálviniak különösen csak úgy veszik a hitbeli dolgokat, mintha nem is
                        volnának... Nagyon türödelmesek nekem... Illésházy nádor uram könnyezett e
                        fiúért... Már akkor mondta nekem, nagy vesztesége a mi relígiónknak, hogy
                        ez a gyermek elveszett... Drága juhocska volt, s azért is küldte el
                        messzire, egészen Munkácsba, hogy a sógoránál, Mágócsynál kikerüljön a
                        pápistaságnak fészkiből... Úgy gondolta, hogy abban a nagy, erős hitű
                        világban a protestáns szív felébredik még egyszer benne... Isten nem úgy
                        akarta, hanem a vérnek lángjával megbolondítván az özvegyet, ennek kezébe
                        adta a nagy hatalmat, hogy ellenünk vitézkedjék... Nagyon félek ettől az
                        úrtól...</p>
					<p>Czobor Erzse asszony már tűkön ült: meg kell mondania, hogy itt a főkapitány
                        secretáriusa.</p>
					<p>- Uracskám, ne gondolj már te relígióval s országgal.</p>
					<p>- Nem gondolok senkivel és semmivel édesem, csak veled, a te jóságos
                        szíveddel.</p>
					<p>- Ugye, s nem akarnád fogadni sem ország emberit.</p>
					<p>- Dehogyisnem, nádor vagyok. S van valaki?</p>
					<p>- Ennek a Forgáchnak embere. Oly sürgető.</p>
					<p>A nádor idegesen ült fel, és egy percnyi késedelem nélkül kívánta, hogy
                        jöjjön be.</p>
					<p>- Aztán nagyon szívire hagyja kegyelmed.</p>
					<p>- Nádorispánok vagyunk, nekünk, míg a koporsóban nem fekszünk, nem szabad a
                        bajok és veszedelmek elől fülünket behunyni.</p>
					<p>Mikor a követ belépett, rögtön mondta:</p>
					<p>- Nagyságos uram, méltóságodnak király urunk levelét hozom.</p>
					<p>A nádor megolvasta a levelet, és visszasietett a párnákra. Csak nagy sokára
                        szólalt meg, felesége sürgető könyörgésire:</p>
					<p>- Itt rossz dolgok vannak - lélegzette -, aki Bécsben van, az nem jó úton
                        van.</p>
					<p>A nádorné reménykedve babusgatta, párnáját igazítá, őt magát legyezgeté, s
                        könnyesen kérte, mi az.</p>
					<p>- Őfelsége parancsot ada... Homonnay felülésére.</p>
					<p>Soká feküdt szinte lehelettelen, akkor legyintett:</p>
					<p>- Nádorispán vagyunk, de betegek vagyunk... Nadrágot adnál s csizmát...
                        Felkelünk.</p>
					<p>- Az Isten szerelmiért.</p>
					<p>- Őfelsége hadra parancsolt... Ennek meg kell lenni.</p>
					<p>S vékony, aszott lábait a paplan alól kieresztvén, hozzáfogott öltöztetni
                        magát.</p>
					<p>- Őfelsége éppen olyan beteg, mint mi vagyunk, s őfelsége hadat rendel...
                        Nekünk ott kell állani a hadak élén... Soha egyszer is ki nem vontuk
                        magunkat.</p>
					<p>Thurzó Györgyné, Czobor Erzsébet kezeit tördelte, és sírva öltöztette
                        szerelmes urát.</p>
				</div>
				<div type="chapter">
					<head> [IV]</head>
					<p>Károlyi Zsuzsanna egész napi munkájától fáradtan vonult vissza késő éjjel
                        kisded szobácskájába, ahol az építkezések alatt meghúzta magát.</p>
					<p>Kétkarú gyertyatartó volt előtte, s ahogy leült az asztal mellé, amelyen
                        kézimunkái voltak, s papírok és számadások, csak leült magának, kezeit ölébe
                        tette, s csüggedten nézett maga elé.</p>
					<p>Már mindenki kifáradt mellette halálig, s a népek alig várták, hogy a
                        fejedelemasszony visszamenjen szobájába, úgy siettek alvóhelyükre még a
                        kemény férfiak is, mint a kihajszolt állatok. Mert körülötte mindenki
                        kifáradt, csak ő szerette volna eggyé tenni az éjszakát a nappallal. Ott
                        állott felettük, míg a nagy fákat vontatták s köveket hordták, mert a
                        szekerek megkéstek, s ő úgy gondolta, hogy az éjszakára mindent rendbe kell
                        tenni, a szekereket s lovakat s bivalyokat felszabadítani, hogy reggel korán
                        újra lehessen nekik kezdeni a dolgot. Nem hagyta azért, hogy a rakott
                        szekerek ott álljanak az éjszakán át, s hogy másnap egész délelőttöt
                        ellopjanak azzal, hogy mindent lerakosgassanak: még éjszaka
                        elvégeztette.</p>
					<p>Hogy neki ezt kell csinálni, míg az ura Isten tudja micsoda szörnyűséges
                        munkát végez, amit elmondani s elgondolni sem lehet.</p>
					<p>Hozták a hírt, hogy a fejedelem milyen komolyan veszi az ostromot, s hogy a
                        várbeliek nem adják meg magukat, hanem oly vitézséggel harcolnak, hogy az
                        Isten csodája.</p>
					<p>És a szíve a harcolók mellett van, s nem ura mellett. Óh, hogy neki kell
                        bírájának lenni a maga urának s fejedelmének, akinek eddig minden lépése s
                        minden gondolata szent volt előtte. De most nem tud s nem tud vele érezni.
                        Most először életében.</p>
					<p>- Jaj istenem, istenem, én teremtő egy istenem - kiáltott fel, mert meg
                        kellett szabadulni egy hanggal a nagy magánosságban a feszítő és nyomasztó
                        rettenetes fáradtságtól és bánattól. - Legyen úgy, ahogy te akarod, s ne
                        úgy, ahogy én.</p>
					<p>Nem lehetett ezt véges emberi ésszel elérni, mit akar ez az ember... Ilyen
                        nagy költség és fáradság s ilyen vérontás és ilyen veszedelem. Még a végén
                        ott veszíti magát, mert mondják a szószólók, hogy ő van mindenütt a legelső
                        helyen, hogy úgy jár a vár alatt, hogy bármelyik percben utolérheti egy
                        golyó, s ő akkor itt marad magában, ebben a rettenetes világban... Ez az ő
                        sorsa, s ez az ő vége...</p>
					<p>Már úgy szégyellte magát uráért, mintha rabló és gyilkos lett volna, s a haza
                        egyetlen árulója, mert nem mert már emberek szemébe sem nézni, mert
                        mindenkinek a pillantásából azt olvasta ki, hogy őt is felelőssé teszi,
                        lészen az asszony egy urával, hogy ő is olyan hazaáruló, mint Bethlen, aki
                        arra vetemedett, hogy maga várát ostromolja, hogy a pogánynak adja... Erre
                        jutni s erre süllyedni, rettenetes.</p>
					<p>Okolicsányi volt az egyetlen, aki urát mind csak védelmezi előtte, s azt
                        magyarázza, hogy jól van, s annak úgy kell lenni. De mit tud ez a szegény
                        kis Okolicsányi, aki csak jó és kedves és szorgalmas. Fáradhatatlan az
                        építkezéseknél, s vele versenyt senki nem dolgozik, csak ez egymaga. De
                        egyebet nem tud mondani, csak azt, hogy: bízzék nagyságod, kegyelmes
                        asszonyom, bízzék, mert Bethlen Gábor csak egy van, s ha eddig mindent jól
                        tett s jól akart, most meg is fogja hozni Isten ennek jó végét.</p>
					<p>Mit ér ennek az egy embernek a vigasztaló szava, ahhoz képest, hogy itt
                        mindenki, mint a láncos ebek, vicsorognak. Ha egy szekeres az állatot az
                        ostorával veri, már úgy érzi, neki szól, ha a fáradtságtól a nagy szálfák
                        cipelésében káromkodást hall, már azt hiszi, ellene szájal.</p>
					<p>Mint a nagyenyedi tímárné, aki miatt el kellett jöjjön Enyedről... Iszonyú
                        emlék... Másnapon, hogy ura elment a hadakkal, ő lement a piacra s vásárolt.
                        Mindenki ott jött-ment, s ő is megnézte udvari asszonyával az eladó
                        holmikat.</p>
					<p>Szép ludakat látott, s megvette. A két darabont kísérte, s már át is vették a
                        ludakat. Azután récéket vett, s látott két szép halat.</p>
					<p>Kérdi, hogy adná az ember?</p>
					<p>- Tizenkét dénár.</p>
					<p>- A kettő?</p>
					<p>Az ember nem esmeré a fejedelemasszonyt, s elkezdett kiáltani, hogy egy s egy
                        lenne benne tizenkét dénár.</p>
					<p>- Azért nem kell kiálts, fiam.</p>
					<p>- Hát hogy lehet azt még mondani is, hogy két ilyen hal legyen tizenkét
                        dénár... - s nagyon vergelt.</p>
					<p>Ő csak annyit mondott:</p>
					<p>- Nem veszem meg, drága.</p>
					<p>Evvel tovább lépik, s akkor egy kövér tímárnéféle csak odasuvad a halhoz, s
                        mondja felszóval:</p>
					<p>- No ha a fejedelemasszonynak drága, nekem bizony nem drága.</p>
					<p>Erre ő meghalványodott. De a tímárné, azóta mondták, hogy csakugyan tímárné
                        vala, így szól:</p>
					<p>- Lippán olcsóbb légyen a hal!</p>
					<p>Erre ő csaknem elájult, s otthagyá a piacot, és felment a szállására és
                        sírt.</p>
					<p>Nem bírt tovább egy napig is Enyeden maradni, hanem hívatta Okolicsányit, s
                        mondta neki:</p>
					<p>- Okolicsányi, uram kegyelmedet udvarmesterünkké tette. Indítsa kegyelmed az
                        udvart Fejérvárába.</p>
					<p>- Mért, nagyságos asszony, ott még semmi sincs készen nagyságod
                        elfogadására.</p>
					<p>- Csak el, csak el, soha többet Enyeden meg nem maradok.</p>
					<p>S nem magyarázott, és nem hagyott békét, másnapra fel kellett rakni a
                        szekereket, s ment Gyulafejérvárra, hogy ő maga siettesse legalább az
                        építéseket. Enyednek többet nevét sem kívánja hallani.</p>
					<p>Még várta, hogy talán az enyediek eljönnek könyörgeni, de senki semmit nem
                        tett, pedig lehetetlen, hogy a hal vásárlásának híre ne lett légyen.</p>
					<p>Azóta mind csak emészti magát a hal s az asszony és Lippa miatt. Merészlette
                        neki azt mondani egy asszonyember, mikor ura életit ment veszíteni az
                        átkozott Lippába, hogy: “Lippán olcsóbb légyen a hal.”</p>
					<p>Ezt ő úgy értette, hogy egész Enyed egy húron pendül, és senki nem akarnája
                        Lippát a töröknek megadni, még a kövér tímárnék sem.</p>
					<p>De erről senkinek egy szót is nem szólott, csak maga lelkit emészté igen.</p>
					<p>Most is soká ült itt a setétben, egyetlen szál viaszgyertya mellett,
                        megmerevedve, annyira, hogy végtére dereka s csontja mind megfájdula, s arra
                        eszmélt, hogy egyet mozduljon.</p>
					<p>Borka, vénasszonya bejött, s őt vetkőztetni kezdé.</p>
					<p>Hagyján.</p>
					<p>Egyszer csak ott feküdt az ágyában.</p>
					<p>Egy pillanatra el is aludt, akkor felijedt.</p>
					<p>Rettegő félelem fogta fel az idegen helyen. Hogy került ő ide, s mi
                        keresnivalója van neki itt és ebben az egész világban.</p>
					<p>Hangosan zokogni kezdett, s a zokogásnak nem akart vége szakadni. Oly csukló
                        és keserves sírással verte magát, hogy megszakadt volna a szíve, ha valaki
                        látja. S ezt nem látja az ő ura, az ő társa. Nem tudja, hogy ki ő, s hogy
                        mit szenved...</p>
					<p>Addig sírt, míg újra el nem aludt. Akkor iszonyú álmot látott. Azt látta,
                        hogy ura fényes és ragyogó fejedelmi palotában lakik, s a trónuson ül.
                        Riadtan s rettegve nézte, ki ül mellette, és íme, nem ő ült ott, hanem egy
                        idegen nő. Roppant fényességben és ragyogó ruhákban s ékszeresen és
                        gyöngyösen s kipirosított arccal, s ez nem ő volt, hanem egy soha nem látott
                        idegen asszonyi teremtés.</p>
					<p>Sikoltani akart, hogy ez az én helyem, de nem bírt sikoltani és nem bírt
                        üvölteni s nem bírt megmozdulni, mert akkor látta, hogy ő halott és
                        koporsójában fekszik. S a koporsónak üvegfedele van, és nem lehetett többet
                        megmozdulnia.</p>
					<p>Oly szörnyű akarat volt azonban benne, hogy felszakította a koporsó fedelét
                        és ordítás szakadt fel torkából.</p>
					<p>Felébredt.</p>
					<p>A gyertya égett mellette, s a kis szobát találta, ahogy este lefeküdt.</p>
					<p>Iszonyodva nézett körül az idegen bútorokon, s halálos fájás volt a szíve
                        táján...</p>
					<p>Hát még a halál sem fogja megmenteni attól, hogy lássa a maga szenvedését. S
                        akkor a teste elkezdett remegni. Nem tudta, mi ez a remegés, csak a fogai
                        összeverődtek, s a testének legkisebb porcikája is úgy volt, mintha valami
                        rettenetes rázás reszkettetné.</p>
					<p>És ekkor elkezdett látni. Látta a nőt. Látta annak a keskeny arcát és a vidám
                        szemét. Báthory Annát látta oly tisztán behunyt szemeivel, mintha itt volna
                        előtte, s olyan új ijedtsége volt, hogy felnyitotta a szemét, s akkor semmit
                        sem látott, csak megint ezt az idegen szobát, ahova nem tudta, hogyan
                        került.</p>
					<p>Hideg verejték lepte el az egész testét.</p>
					<p>Valakitől egy kancellistától, akivel levelet küldött ura, hideg,
                        tiszteletteljes formás levelet, nem neki szólót, hanem a fejedelemasszonynak
                        írottat. Rendelkezést, hogy a harmincadosok dolgában mit kell neki
                        végeznie... Attól a gonosz kancellistától azt kérdezte, hogy igaz-e, hogy a
                        fejedelem oly fáradhatatlan és annyi rengeteget dolgozik. S a gonosz, gonosz
                        ember azt mondta: Igen, de napszálltakor a fejedelem eltűnik, s csak a
                        napkelte után jön meg.</p>
					<p>Akkor értette, tudta ura szokását, hogy mindig levelet ír, s meg volt
                        nyugodva, hogy legalább addig nem éri veszedelem.</p>
					<p>De most valami más ütött a szívébe: lóháton Ágota nincs oly igen
                        messze...</p>
					<p>Nem lehet! Szent Ágota, túl Szeben várán igenis nagyon messze van Illyétül
                        is, nem Lippától, s mégis ebben a szörnyű éjjeli harcban, ahogy a sátánnal
                        és a gonosszal viaskodik, látta, hogy napszálltakor Bethlen Gábor lóra ül s
                        meg sem áll... Jaj, nem igaz, nem igaz...</p>
					<p>S megint új borzalom, megint új tűz, mintha a pokol tüze égetné... Hátha
                        igaz... Hátha minden éjszaka Ágotára lovagol... A hegyeken keresztül... S
                        látta urát, hogy az ő Dévájuk alatt ellovagol, suhanva mint a szél... Az
                        alatt a Déva alatt, amelyiket ő oltalmazott neki sok ezer katona ellen, akik
                        lent a völgyben tanyáztak, és ágyúval lőtték feje felett a fedelet... Jaj,
                        hogy el tud menni ez alatt a Déva alatt, és vágtat a buja szerelem miatt, és
                        már ő sírni sem tud, csak fekszik merevedetten s lélektelenül és érzi, hogy
                        vége a világnak, a boszorkány viszi, vonja, eltépi tőle az egyetlen
                        szerelmesét. Napfényén két nap út, éjjel a holdfénynél két óra neki!...</p>
					<p>- Gábor... Gábor... - verődik ki a hang a foga közt... - Boszorkány az...
                        egyetlenem...</p>
					<p>Most hirtelen felül.</p>
					<p>Fogait összeszorítja, s elszántan arra gondol, hogy felkelni, azonnal
                        felkelni. Felverni a darabontokat, s menni Ágotára, és fegyverrel ostromolni
                        meg azt a gonosz boszorkánybarlangot, s ott fogni s megölni a kettőt.</p>
					<p>Lábait leereszti az ágyról, s ettől a mozdulattól megjózanodik.</p>
					<p>Körülnéz kiapadt tekintettel. Ah, az nem lehet, hogy ő a világ szájára adja
                        urát. Megrázza magát s visszafekszik, mereven, mint egy halott. A verejték
                        egyre erősebben hull homlokáról, s azt hiszi, mindjárt meg kell őrülni.</p>
					<p>Csak már reggel lenne. Csak már érezné a napsugarat. Hogy megszabadulna a
                        rémektől.</p>
					<p>Megnézi az órát. Éjfél.</p>
					<p>Hát csak egy órája, hogy ebben az idegen ágyban vergődik. Mikor lesz még
                        reggel.</p>
				</div>
				<div type="chapter">
					<head> [V]</head>
					<p>Bethlen vidáman s jó kedvvel ébredt. Jól aludt, mert az este megjöttek a
                        hírek, hogy a budai pasa megmozdult, s hadakat szállított Szolnokra, és
                        parancsot adott az egrinek is, hogy minden népével Fülekre szálljon.</p>
					<p>Boldogan mosolyodott el. Ha ezt meglátják odafent a nyúlszívűek, Forgách
                        Zsigmond, az országos főkapitány, meg a nádor, ez a beteg hipochondrita,
                        képzeli, milyen rémület van most ott mindenfelé.</p>
					<p>Maga se hitte volna, legvérmesebb reményeiben sem, hogy ilyen villámgyors
                        lesz ez egyszer a basa.</p>
					<p>Amint lován körüljárta a tábort, ahol a gyönyörű hajnalon mindenki friss volt
                        és vidám, s pezsgett az élet, lovasok jöttek a Maros felől. Három lovas
                        jött, s mikor beérték őket, már messziről jelentették, hogy itt vannak
                        Váradról a puskaporos szekerek, de belesüppedtek az éjszaka az iszapba, s
                        előfogatot kértek, hogy kivontassák.</p>
					<p>Bethlen nevetett, rendelkezett, hogy menjenek értek.</p>
					<p>Még soha nem érezte magát ilyen boldognak életében.</p>
					<p>Most úgy látta, egyenes lett az útja s minden rendben van. Mintha az egész
                        török birodalom egyszerre a lába alá szédült volna, mint egy oroszlán,
                        amelyik a csizmáját nyalja.</p>
					<p>Felnézett a vár felé, amelyik alig emelkedett ki a tájból. Ott a mocsarak
                        megett, a romlott kis fészek.</p>
					<p>Már tegnap délután elfogyott az utolsó tonna pora is, azóta csend volt a
                        Maros-parton. Hiányzott neki már az ágyúdörgés, olyan volt fülének a csend,
                        mintha betegség volna.</p>
					<p>Igaza van a halásznak, nem kell lerombolni a várat, mert akkor még erősebbet
                        épít a török. Muszáj neki megépíteni, mert ez a legfontosabb pontja a
                        Maroshátnak, itt várat kell tartani, hacsak oda feljebb Jenőt is oda nem
                        adja, mert akkor viszont mit sem jelent a Maros. De jól van ez, ide kell
                        őket láncolni, megkötözni a Maros kötelével, s azon túlra nem fogjuk
                        ereszteni többet a komékat.</p>
					<p>Újra követeket küldött fel a várba, hogy beszéljenek annak a vén bolond
                        Keresztessynek a fejével. Adja át a várat, úgy sincs értelme ennek a
                        herce-hurcának, örüljön, hogy meg nem haragította a fejedelmet még ezidáig.
                        Neki magának a tordai főispánságot ígérjék és a mezei hadak
                        kapitányságát.</p>
					<p>Bojthy csodálkozva nézett a fejedelemre.</p>
					<p>- Nagyságos uram, nagyságod tudna főhivatalt adni egy ilyen embernek, aki
                        ellensége most is ebben a percben?</p>
					<p>Bethlen elmosolyodott.</p>
					<p>- Keresztessy Pál régi híve a fejedelmeknek. Katonasághoz ért. És kedves,
                        derék ember.</p>
					<p>- Akkor most mért ilyen ellentartó?</p>
					<p>- Úgy gondolja, kötelessége.</p>
					<p>- De ha énrajtam állana, nagyságos fejedelem, én ugyan nem kímélném a
                        bestyét, aki az országnak és a fejedelemnek ilyen nagy költséget és
                        veszedelmet szerzett.</p>
					<p>Bethlen elmosolyodott.</p>
					<p>- Nézd csak, Bojthy uram, a nagy Isten akaratából történik ez világon minden,
                        és minden úgy van jól, ahogy ő akaratja.</p>
					<p>Nem szólott tovább, mert érezte, hogy ez az ember, aki a maga tudós elméjével
                        azért mondhat többet neki, mint más, mert udvari histórikusnak van ide
                        felfogadva, míg meg nem jő Bocatius, azt hiszi, amit leírt, az az igazság...
                        De milyen szörnyű volna az, ha egy ember se akadna az országban, aki ellene
                        mondana, ha egy régi magyar várat oda akar adni a töröknek. Az volna csak a
                        rettenes. Most, hogy már ilyen szépen eligazodott minden az ő akarata
                        szerint, s a budai basa megmozdította a nagy, nehéz török birodalmat az ő
                        javára, most nagyon jó neki, hogy vele szemben még ott áll a vár, s hogy nem
                        adják meg oly könnyen. Vajon ha csak egy levelére odaadták volna, tudott
                        volna-e ő ilyen hatalmat gyakorolni Aly basán? Bizony nem... Mindennek úgy
                        kell lenni, ahogy az Isten akarja, mert ő tudja legjobban, mi válik
                        javunkra. Jól tudják azt a törökök, hogy mi a magyar vitéz. Azért szerződnek
                        és imádkoznak azon, hogy a magyar várakat odaát csak német kapitányokra
                        bízzák. Maguk a törökök nem sajnálják Bécsig követet küldeni egy-egy vár
                        kapitánysága miatt és ajándékot s akármit, csak hogy kitúrjanak egy-egy
                        magyar kapitányt az állásából, mert tudják, ha egy Győrnek nem magyar a
                        kapitánya, akkor ők nyugodtan alhatnak, mert az idegen kapitány nem törődik
                        a török elleni harcokkal, csak az előmenetellel s a vagyonszerzéssel s csak
                        arra valónak tekintik az állást, hogy minél hamarabb megrakodva tudjanak
                        visszamenni a provinciából, születési helyükre, hogy ott szép csöndesen
                        megéljenek a ragadományból, amit innen visznek. De a magyar kapitány maga
                        hazáját védi, s csak arra van gondja, hogy megtörje a kígyó fejét, hogy
                        hazáját megszabadítsa a veszedelemtől s ha lehet, örökre... Jó az, hogy ez a
                        Keresztessy ilyen nagyszerűen szembeszáll a maga fejedelmével. Jobban
                        szolgálja evvel a hazáját minden engedelmességnél...</p>
					<p>De ezeket nem mondja el Bojthynak, mert úgysem értené, s ha megérti, annál
                        rosszabb. Vannak dolgok s gondolatok, amiket nem kell senkinek az orrára
                        kötni. Azelőtt ezeket a feleségének el szokta mondani.</p>
					<p>Nagyot sóhajtott, de ma nem volt kedve semmi szomorúságra. Oly boldog volt, s
                        úgy tele volt a szíve, hogy mindennek csak javát akarta s mindenben csak a
                        jót kereste.</p>
					<p>- Mondd meg uram, hogy az altorjai uradalom most vacantiában van. Ha
                        Keresztessy Pál okosan viseli magát, akkor övé.</p>
					<p>Bojthy sötéten nézett maga elé, de nem mutatta meg. Azt gondolta, hogy a
                        fejedelmek mind egyformák. Annak, aki hűséges, nem ad a fejedelem, csak
                        annak, aki ellensége, és azt meg is meri mutatni.</p>
					<p>- Mondd meg, Gáspár uram, hogy jövő kedden lesz az utolsó ostrom ellenük,
                        addig hatalmasan kitarthat. Mi parancsot adtunk, hogy a várban egyetlen
                        embernek sem szabad megsebesülni s meghalni. Úgy visszük az ostromot, hogy
                        csak a vár ellen harcolunk, nem a benne levők ellen... Megértetted?... A mi
                        ellenségeink a falak és nem azok, akik védelmezik... Úgy tekintünk odabent
                        minden katonánkra, mint idekint, s Keresztessy uram vegye listára azokat,
                        akik jól viselik magukat, s azokat, akik nem jól viselik magukat... Mi pedig
                        meg fogjuk az ostrom után jutalmazni azokat, akik vitézek módjára küzdenek,
                        de megbüntetjük, s akár fejét vesszük azoknak, akik gyáván és alattomosan,
                        és pernahajder módra becstelenkednek.</p>
					<p>- Mert odabent is a mi seregünk mindenki, mint idekint, s a várvédelmezőknek
                        éppen olyan mértékkel kívánunk mérni, mint a vár ostromlóinak... Tudni
                        akarjuk, hogy a magyar nem puhult és nem aljasodott-e még el, hogy Losonczy
                        István vére él-e még. Lehet-e a magyar kardra úgy számítani, mint ötven
                        évekkel ezelőtt, nagyatyáink idejében. Mert az én nagyatyám is ott harcolt
                        Temesvárában Losonczy urammal, s mi sem akarunk nála kevesebb nagy szívet és
                        nagy vitézséget mutatni... Gáspár uram, okos légy...</p>
					<p>- De hogy legyek okos, nagyságos uram, mikor tele van a szívem haraggal és
                        keserűséggel, hogy nagyságodat ezek a becsületlenek itt hagyják szenvedni és
                        kénlódni, s ők odabent vígan lakoznak és füttyentgetnek nevettükben
                        nagyságod fejedelmi hatalmára.</p>
					<p>Bethlen összevonta a szemöldökét, s nézte az embert, aki ott állott előtte
                        konokul és furcsa tömzsi fejét forgatva kurta nyakán. Ej, ez csak egy
                        együgyű ember ez a Bojthy Gáspár, ezt nem lehet arra használni, amire
                        akarja. Hm, hm. Hát kit küldjön akkor a várba, nincs most körülötte olyan
                        ember, aki alkalmas volna.</p>
					<p>- Gáspár, hát a vizsgálódásokkal hogy állunk? Históriában hol tartasz?</p>
					<p>Bojthy felelevenedett. Ez igen, erről szeret beszélni, mert ezt tudja.</p>
					<p>- Nagyságos uram - mondta -, nagyságodnak nagy szerencséje van... Megtaláltam
                        nagyságod felséges eleit Átillának vére közt. Mert Átillának negyedik fia
                        volt ama Béth, aki Csaba után született, és itt maradott ebben az országban,
                        és alkormányzója volt Erdély országának. Emez Béth volt légyen nagyságodnak
                        s a Bétlehemeknek ősatyja.</p>
					<p>- Jól van, Gáspár - mosolyodott el a fejedelem -, kapsz egy konc papirost és
                        ezt megírhatod.</p>
					<p>Mindjárt oda is lépett az asztalhoz s felvett egy marék árkus papírt s
                        odaadta neki. Akkor csendített s a belépő Jósa Ignátznak mondta:</p>
					<p>- Ignátz, adsz egy évig téntát a dominének.</p>
					<p>Bojthy megzavarodva nézett a fejedelemre.</p>
					<p>- Hát s mikor menjek a várba, nagyságos uram?</p>
					<p>- Majd szólítalak, Gáspár uram, ha itt lesz annak az ideje.</p>
					<p>Intett neki, s Bojthy látta, hogy most elmehet.</p>
					<p>Lesunyította a fejét, nem tudta, mivel vette el kedvét a fejedelemnek. De nem
                        szólott többet hozzá, s erre ő meghajtotta a fejét és elballagott.</p>
					<p>Azon gondolkodott, hogy ama Machiavelnek igaza van, a fejedelmek csak azt
                        szeretik, akik az ő titkos gondolataikat kitalálják. De azt nem szeretik,
                        akik a maguk gondolatát megmondják.</p>
					<p>Szomorkásan ment el, s érezte, hogy a fejedelem nem fogja őt többet ilyen
                        követségre használni, pedig csak avval lehet a fejedelmeknél kis házat s
                        porciót szerezni, ha valaki serényen s alkalmasan végzi küldetését.
                        Toldalagi is így szerezte Koronkát.</p>
					<p>A fejedelem gondolkodott, hogy kit lehetne hát a várba küldeni,
                        Keresztessyhez, aki jól elintézze az üzenetét.</p>
					<p>- Zólyomi Dávidot - kiáltott fel, s hívatta.</p>
					<p>Dávid tegnap jött meg Aportól, aki valósággal kikergette a harmincadosságról.
                        Az éjszaka mindent elmondott Péchy Simonnak, amit tapasztalt, s a fejedelem,
                        ki még nem tudott semmit, örömmel fogadta.</p>
					<p>- Te hogy s miként kerülsz ide?</p>
					<p>- Nagyságos uram, nem akartam volna kimaradni nagyságodnak ebből a hadi
                        munkájából - mondta Dávid őszinte arccal s ravasz gondolattal. Péchy Simon
                        megmondta neki, hogy a fejedelem most úgy el van foglalva, hogy nem szabad
                        még az árendátor dolgaival is mérgesíteni.</p>
					<p>- Ember vagy - nevetett rá meleg szemekkel a fejedelem. - S ha már itt vagy,
                        felmégy a várba, és beszélsz ennek a vén szamár Keresztessynek a
                        fejével.</p>
					<p>Dávid értelmesen hallgatta az utasításokat, s a fejedelem megnyugodott, hogy
                        most olyannal beszél, akiben megbízhatik.</p>
					<p>Mikor a fiatalembert elbocsátotta, vidáman kiment, lóra ült, és körüljárta a
                        tábort.</p>
					<p>A katonák csak hevertek. Még tegnap nagy ásásokkal voltak elfoglalva, mert
                        kirendelte őket árkot ásni, mert akkor még be akarta tölteni a sáncárkot s
                        aláfúrni a várbástyákat, hogy mind a négyet leromboltassa. De hogy a
                        halászember megfordította a gondolatát, csakugyan abbahagyatott minden
                        munkát, csak éppen annyi járót veretett, hogy könnyen lehessen a várkapuba s
                        megdőlt bástyára menni. Ha a török megkapja a várat, azt mondja: ha a
                        magyaroknak jó volt, neki is jó. Ha a vár tudott ellenállni a Bethlen
                        fejedelem hatalmának, még jobban ellenáll másnak, s legfeljebb betapasztják
                        sárral, ahol lyuk van. Bár így tartanák meg, ilyen romlottan és
                        hasznavehetetlenül... Akkor egy kedvező fordulatnál egy-két nap alatt ki
                        lehet őket füstölni belőle. Jó lesz az, akár őneki sikerül, akár majd
                        másoknak: mikor eljön az óra, hogy ezt az egész pogány tengert
                        visszaszorítják, erre az egy várra nem kell ügyet sem vetni, mert ez a vár
                        mindig fogja őrizni a Bethlen Gábor ostromának emlékét.</p>
					<p>Nevetett rajta, hogy íme, átad egy várat, s abban semmi haszna nem lesz
                        annak, aki megkapja...</p>
					<p> Azt a kis kastélyt érte el, ahol megérkezésükkor reggeli evése volt.</p>
					<p>- Jó reggelt, jó egészséget - köszöntött be.</p>
					<p>A ház ura, Gyulafi Sámuel jött elébe. Beteg ember volt, s valami okon nem
                        bírt lóra ülni, sem mozdulni, azért csak itthon volt: olyan volt mint az
                        árnyék.</p>
					<p>- Isten hozta nagyságodat, nagyságos uram - mondta, s betessékelte a
                        fejedelmet.</p>
					<p>- Jó híves itt kigyelmeteknél, Gyulafi uram - adott neki kezet a fejedelem,
                        de a beteg ember éppen csak megérintette az ujjait.</p>
					<p>Ahogy mentek a lesetétített szobába, csakugyan olyan hűvös volt, mint a
                        pincében.</p>
					<p>- Ursula, Ursula asszony - szólt át tovább az ajtón a házigazda -, hozz bort
                        a kancsóban.</p>
					<p>Ezzel visszavánszorgott, s a székre esett, mert nem bírt tovább állani.</p>
					<p>Bethlen kigombolta a dolmányát.</p>
					<p>- Tessék letenni, nagyságos uram, jól érezd magad nálunk, nagyságos uram.
                        Ursula, Ursula, hozod már az bort?</p>
					<p>Bethlen nem kérette magát, letette a mentét, s a kis dolmány gombját is
                        megnyitotta.</p>
					<p>- Azt is tedd le, nagyságos uram. Jaj, odavagyok, kiköpöm az tüdőmet ez
                        köhögéstül. Ursula, Ursula... Jaj, ez az asszony sírba visz.</p>
					<p>Orsolya asszony pirosan, egészségesen, mint egy ijedt tinó, bújt be féloldalt
                        az alig megnyitott ajtón. Nehéz ünneplő ruhájában volt, szebeni zekében,
                        aranyos gombosan, mert most, hogy itt volt körülöttük minden had, minden
                        percben bejött valaki a vitézek közül, s úgy érezte, hogy állandóan készen
                        kell állani a vendégek fogadására.</p>
					<p>Majdnem térdre esett, mikor a fejedelmet meglátta.</p>
					<p>- Ilyen szerencse a mü házunkon - mondta.</p>
					<p>- Hozzad a bort a kancsóban, Ursula - zördült a házigazda, s minden szó után
                        köhögésbe fúlt.</p>
					<p>- Hol a lányotok, asszonyom? - nevetett rá a fejedelem, s megfogta az asszony
                        kövér karját.</p>
					<p>- Perzsi, Perzsi, Perzsike! - kiabált az asszony nevetve, s szép egészséges
                        fogai csillogtak. - Jaj, olyan szegénységbe vagyunk, nagyságos uram, jaj,
                        nem vagyunk méltók nagyságod tekintetire.</p>
					<p>Bethlen még most sem eresztette el az asszony karját. Oly jó teli teremtés
                        volt, szinte megnyugodott a keze rajta. Feljebb is tette a vállára, s az
                        asszony a boldogságtól nevetett, hogy a fejedelem őnagysága így
                        megtiszteli.</p>
					<p>- Ó, be nagy töredelem lehet, nagyságos uram - mondta -, itt tüsténkedni,
                        haddal, háborúval, jaj istenem, mi lesz ebből, lám, én is szegény urammal
                        csak elmondjuk, hogy ez a mi drágaságos nagyságos fejedelmünk így töri
                        magát, így fárad a haza javáért. Evett-e már ma valamit, nagyságos uram? Mit
                        csináljak? Jaj, mikor semmim sincsen. Nincs már se tyúkom, se csibém, ezek a
                        derék katona népek mind elették, nagyságos uram. Jaj, be szeretnék egy kis
                        rántottát legalább ütni, de nincs, semmi, drága lelkem, se lisztem, se
                        zsírom, már a tehenet is elvitték az éccaka, csak jöttek ide katonák, s
                        elhajtották, a disznót is megsütötték, úgy hagytak bennünket semmi
                        nélkül.</p>
					<p>- Hozd már a bort, Ursula - nyöszörgött a gazda.</p>
					<p>- Hozhatod már, mikor mind megitták a derék vitézek. Jó helyen van már, mind
                        a hasukba, az Isten adja nekik egésségekre.</p>
					<p>Oly furcsa volt, hogy szidalom helyett csak dicséretre fordult a szája, hogy
                        a fejedelem nagyot nevetett.</p>
					<p>Fel is állott, s kiment a ház ajtajába. Nem volt a háznak se tornáca, se
                        szakállszárítója, egy olyan régi ház volt, se fa körülötte, se semmi. Az
                        ajtó előtt ott állott ló mellett kísérete, s rájuk szólt.</p>
					<p>- Istók fiam, vágtassatok a szállásomra. Hozzatok ide hamar egy gönci hordót,
                        és mondjátok meg Péter mesternek, hogy lisztet, zsírt, tojást, mindent
                        küldjön ide. Friss húst, de ebbe a percbe. Egy lábod ott, a másik itt.</p>
					<p>Avval visszafordult a házba, s az asszony megölelte mind a két karjával.</p>
					<p>- Jaj, nagyságos uram, az Isten áldjon meg, az én édes jó Istenem.</p>
					<p>- Jó van, Ursula - mondta a fejedelem, s megcsókolta.</p>
					<p>Ez az asszony éppen olyan volt, mint otthon Sándor Andrásné gyerekkorában.
                        Éppen olyan kövér és beszédes, még a szeme sarkában is ott volt a huncutság,
                        akármit is mondott.</p>
					<p>- Tedd le a dolmányt, kis galambom, lelkem nagyságos uram - már gombolta is
                        kifelé rajta a sok gombot, s húzta le róla, mintha a maga ura volna. - De
                        így a válladon, lelkem, nagyságos uram, meg ne fázzál nekem, meg ne hűlj
                        itt, mert idebe nem oly meleg ám, mind odakével. Lá itt kellett nekünk
                        szorulni ebbe a Solymosba, nem tudunk elmenni a szegény uram miatt, mer nem
                        bírta se a lovat, se a szekeret, meg olyan hertelen is jött ez az egész,
                        pedig régen beszélgetik már, hogy elveszik Lippát, de mink csak
                        ittfelejtettük magunkot. - Bethlen csak nevetett, s ott felejtette magát az
                        asszonyon, s olyan jólesett neki annak a kemény húsa, mert olyan volt, hogy
                        a bolhát meg lehetett volna roppantani rajta.</p>
					<p>- Nincs itt semmi bajotok.</p>
					<p>- Egyéb bajunk nincsen, csak hogy itt vagyunk. De hát elég baj az, mikor
                        háború van, olyankor a legmesszebb jó lenni.</p>
					<p>- Ez igaz - mondta Bethlen. - De hát van egy kis leányotok. Azt hová
                        dugtátok?</p>
					<p>- Jaj, nagyságos uram, az a legnagyobb baj ilyenkor, a jány. Mer nem tudja az
                        ember há sikkasztani.</p>
					<p>- Hát hol van?</p>
					<p>- Lenn van a pincében.</p>
					<p>- Az ördögbe, mért? Hozzátok fel rögtön.</p>
					<p>- Nagyságod parancsa szentírás, s hát csakugyan fel?</p>
					<p>- Mégpedig rögtön. Azér jöttem, hogy egy kicsit elmulatozzunk itt együtt.</p>
					<p>Az asszony az urára nézett, a beteg ember azonban lesütötte a szemét, és nem
                        nézett a feleségére, csak nyögött, nyöszörgött, köhécselt, mint a beteg
                        malac.</p>
					<p>- Ez a had s ez a háború - mondta az asszony. - Minden termésünket letaposták
                        azok a jó lovak, azok a friss, vitám vitézek... Volt egy kis búzácskánk,
                        volt egy kis árpácskánk, kertbéli volt, minden volt, jaj, de azt csak nézni
                        is öröm, hogy milyen szépen legeltették, megtiporták, nem kell azt már
                        csépelni, ki van az már csépelve az utolsó szemig.</p>
					<p>Bethlen nagyot nevetett.</p>
					<p>- Ne búsulj, asszonyám, jóért jót ád az Isten.</p>
					<p>- Ó be szép szeme van, ó be szép hajzata van, ó be szép szakálla vagyon -
                        mondta az asszony, és végigsimogatta a fejedelmet, szemével, kezével. - Hogy
                        én ezt megértem, hogy ez a nagyságos fejedelem így megtiszteli a házunkat,
                        jaj egyem meg a szentjit - s ezzel egy cuppanós csókot nyomott a fejedelem
                        feje tetejére. Aztán két keze közé fogta, jól megnézte a fejedelem arcát, s
                        akkor még két csókot adott rá, egyiket a jobb arcára, másikat a balra.</p>
					<p>- Hozd a lányod - mondta nevetve a fejedelem -, irgum-burgum, de rögtön, mert
                        megeszlek.</p>
					<p>- Aj, egyebem úgy sincsen má - nevetett az asszony csiklandósan, s kiperdült
                        a fejedelem kezei közül.</p>
					<p>- Hát Sámuel uram - szólt a fejedelem, mikor az asszony kipenderült a
                        szobából -, rólatok gondoskodtam, hogy ne maradjatok itt, mert annak
                        idejében jön a temesvári basa és átalveszi a megyét. A Maroson innen minden
                        az övék, hát ilyen kipusztulva minek kínlódnátok itt.</p>
					<p>- Jaj, ez az én halálom - nyögte a beteg ember -, nem volnánk itt, nagyságos
                        uram, ha másmint lennék, de így mit cselekedjek.</p>
					<p>- Majd én elvitetlek benneteket, de hova?</p>
					<p>- Anyárul való testvérem nekem Imrefi János, avval örököltem én meg Örvendet
                        és Pacalt, Biharországban. Jaj, dehogy tudok én odajutni, nincs már nekem
                        annyi erőm.</p>
					<p>- Ne búsulj, testvérem, szénás szekeren vitetlek el, úgy meghálsz rajta, mint
                        az anyád kötőjében.</p>
					<p>Nagyon jól érezte magát ezek közt az egyszerű emberek közt. Ezek voltak az ő
                        gyermekkori testvérei, ezek miatt akart élni és halni és dolgozni. Ezeknek
                        akarta megmenteni Erdélyt.</p>
					<p>Ezeknek a gondolatát úgy értette s úgy érezte, mintha a maga igazi hazájába
                        akkor jutott volna, mikor belépett e kis hajlékokba, s megérezte ezeket a
                        hűvös házakat, ahol mindig van egy kis vizes dohosság és nyugalom és
                        csönd.</p>
					<p>Hogy az ember nem bírt beszélni a köhögése miatt, szótalan üldögéltek, s úgy
                        ültek akkor is, mikor elmúlt a köhögés róla. Úgy ültek ott lehűlt testtel s
                        borzongó bőrrel a kripta hűvösségében és a beárnyékolt setétben a lantornás
                        ablakok mellett.</p>
					<p>Mi lenne, ha ő is itt maradt volna, ebben az alacsony világban, s nem ment
                        volna ki abban az időben szökve, gyermeki vágy kergette, s a fejedelmi
                        udvarba vitte a szíve. Hanem itt maradt volna egy ilyen udvarházban, s most
                        volna neki egy ilyen piros kövér felesége s lánya. S most ő is zsörtölődne,
                        ha a búzáját letapodnák a lovak, s katonák lovai, s neki kellene így
                        eltűrni, hogy szeme láttára a fejedelem megtiszteli avval, hogy a feleségét
                        tapogatja...</p>
					<p>Most, hogy elterül a kemény faszéken a nagy, nehéz asztal mellett, olyan
                        bágyadtság vett erőt rajta, hogy ráragadt ennek a háznak s ennek a világnak
                        a hangulata.</p>
					<p>Nagy frissen, kiáltva, csatarászva, a külső ajtón át, jött az asszony.</p>
					<p>- Jaj, a lelkemadta, itt van már a bor is, meg a minden egyéb. Jaj, be
                        hatalmas úr a fejedelem - kiáltotta -, mint Isten őfelsége, légyen szavával
                        semmiből teremt.</p>
					<p>Csak átfutott a szobán, s itthagyta maga után a vidám és kacagó
                        frisseségét.</p>
					<p>- A lányodat, a lányodat... - kiáltotta utána Bethlen.</p>
					<p>A beteg ember megroskadt, megsápadt s elnyúlt az asztalon s nyögött.</p>
					<p>- Tavasszal - mondta -, tavasszal kezdődött. Nádat vágtunk a berekben, s
                        beszakadott alattam a jég, mer már olvadó volt. Akkor fáztam fel, azóta nem
                        tudok életre kapni.</p>
					<p>- Majd elmúlik, Sámuel uram - szólt a fejedelem -, majd Biharban elmúlik.</p>
					<p>Jött az asszony a kancsóval, s az most tele volt ám borral.</p>
					<p>- Magadnak is, asszonyom, no, egy kis konty alá valót - s megint csak a
                        csípejére tette a kezét. - Igyál bele. Csinálj jóízűvé.</p>
					<p>- Igyanak csak kentek, nagyságos uram.</p>
					<p>- Nem addig, míg te is nem iszol.</p>
					<p>- Majd hát nyalok egy fittyet - mondta az asszony, s a kancsót a szájához
                        emelte.</p>
					<p>- De nekünk is hagyjál, teremtette - nevetett fel a fejedelem. - Nézd csak,
                        Sámuel, így nevelted a feleségedet, egy cseppet sem hagyott.</p>
					<p>Az asszony hangosan nevetett, mert igazán alig nyalt a kancsóból. De azért az
                        a csepp is a fejébe szállt, s mindjárt tüzesebb lett tőle.</p>
					<p>- De most aztán sipirc - hozd elő a lányt.</p>
					<p>- Ej nagyságod, ej nagyságod - mondta az asszony, s furcsa bizalommal a
                        fejedelem feje tetejére tette hüvelykujját, s barackot adott a búbjára. - De
                        tudja, de tudja, hogy van, de ugyan honnan tudja, iszen nem is látta.</p>
					<p>A fejedelem úgy nevetett, mint egy gyerek.</p>
					<p>- Lódulj - mondta.</p>
					<p>Az asszony elment s egy perc múlva visszajött egy mocskos konyhalánnyal.</p>
					<p>- Ihon a.</p>
					<p>A fejedelem hahotázott.</p>
					<p>- Ilyet tudsz te szülni, asszonyám? Hozd a magadét. Nem vagyunk még
                        lakodalomban.</p>
					<p>Az asszony kacagott, s kifordult a szobából, s nemsokára visszajött a
                        seprővel, amelyre valami ruhafélét s rongyot akasztott.</p>
					<p>- Hát igazán itt a valóságos.</p>
					<p>- Ez e?</p>
					<p>- E biz a - s odahajlította a seprőt a fejedelem elé, maga is térdet
                        hajtva.</p>
					<p>A fejedelem utánakapott a kezének, de az asszony serényen elvonta magát.</p>
					<p>- Vigyázz, ha megfoglak, lesz húsvéti locsolás. Belemártalak ebbe a kancsóba
                        e.</p>
					<p>Az asszony kacagva elment, s most aztán visszajött a lányával.</p>
					<p>A lány fiatal, jól felsurjadt lányka volt, olyan frissen dagadt teremtés,
                        mint egy hasadt cipó, az anyja lehetett ilyen ebben a korában.</p>
					<p>- No, gyere ide, galambom - mondta a fejedelem igen kedves, biztató és
                        gyöngéd hangon, s megfogta a kislány kezét, s odavonta az ölébe. Térdére
                        ültette, megsimogatta az arcát s megcsókolgatta atyai csókokkal. Nem is
                        eresztette le, ott tartotta, s úgy gügyögtette, mint egy kis galambot.</p>
					<p>Olyan jólesett megérintgetni a fiatal testet, az ártatlanságot. Szinte
                        megújult, és amint a karjaival megszorította, úgy érezte, mintha ez a
                        gyermeklány volna a jövendő Erdély.</p>
					<p>Mikor egy kis bort megittak, Gyulaffy Sámuelnek is múlt a betegsége. Kicsit
                        nekitüzesedett és beszédesebb lett.</p>
					<p>- Milyen ember ez a Keresztessy? - mondta a fejedelem.</p>
					<p>Gyulaffy legyintett.</p>
					<p>- Kár volt rábízni a lippai várat.</p>
					<p>- Miért?</p>
					<p>- Az csak olyan rabló ember. Egyet se épített húsz esztendő alatt, azon
                        romlott módon van az egész vár, ahogy abba az időbe a török hagyta... Mind
                        csak olyan ember kapja a birodalmat minálunk, aki nem arra való. Szolgaember
                        volt ez Barbély György generálisnál, mikor itt megvették Aradot, Facsádot
                        meg a kastélyokat, Lippát; neki adta a legnagyobb koncot. Azóta itt
                        basáskodik. Nem lehet megélni mellette, minden az üvé. Neki vannak katonái,
                        elvehet, amit akar. Öregember is, minden szabad neki.</p>
					<p>Csöndesen beszélt, s beteg ember módjára szabadon. Mintha végét érné, s neki
                        már nem volna semmi féltenivalója.</p>
					<p>- Mind ilyenek az mi uraink. Csak az eszem-iszom meg a boritalbéli. Ez ember
                        megivott annyi bort, amennyi tejet kilenc tehén lead egy esztendőben. Pedig
                        a jó tehén, nagyságos uram, akkor tehén, ha maga súlyát egy hónapban tejben
                        kiadja. Ez egy héten kiadja a maga súlyát, mert amit bevesz, kiad. Mert ha
                        megtartaná, már nagyobbnak kellene lenni neki, mint a lippai vár.</p>
					<p>- Többi is ilyen?</p>
					<p>- Facsádon ott van Dákos Antal, csak oly rabló, mint ez. Katonát se tart,
                        mert eszik. Kicsit eszik, de azt is, aszondja, előle falja fel. Solymoson
                        itt van Náprádi uram, tanul a többitül. Két katonája vagyon, a többi
                        paraszt. Azért nem lesz semmi az országból s a magyari nemzetből, mert az
                        urai ilyenek. Nem gondol ez egy se a holnapra, csak ma rakja tele a
                        bendőjét... Mert mit lehetett volna csinálni, ha a talpukra állanak. Lippát,
                        uram, úgy meg lehetett volna erősítgetni abban a mocsárban, hogy azt három
                        hónapig be nem veszi semmi ember fia, hacsak télen nem, de nyáron soha. Ha
                        Zrínyi Miklós uram Szigetet, azt a kis romlott fészket Szolimánnak minden
                        hatalma ellen annyi ideig akarta védelmezni, Lippát még tízszer annyi török
                        se tudná megvenni. De itt van, nagyúr, parancsol, a katonának egy darab
                        földet ad fizetésbe, úgy tartja mint a parasztját, velük mívelteti a maga
                        földit, s neki időt se ad a maga földje mívelésére. Asszonyok húzzák az
                        ekét, s minden lépésre egy kalász...</p>
					<p>- Hadba jó volt e Keresztessy - mondta a fejedelem -, láttam Semlyinben annak
                        idejin.</p>
					<p>- Tudna, ha akarna. Most is megerősítette az utolsó héten. Latorkerítést
                        vetett, de lomha, mint az eb, s már vén és nincs kedve erőttetni magát...
                        Úgy véli, az Isten azért teremtette, hogy legyen a bornak ivója. Azt nem
                        sajnálotta, míveltetni a szőlőket, de katonáinak abból sem ád, csak maga
                        issza... Úr ez, uram, tetőtül talpig, ahány asszony s nőszemély e tájon van,
                        nem nyughatik, míg meg nem kóstolja. Mind a Báthory Gábor embere ez. Annak
                        is ivócimborája s rossz lelke volt, ismered.</p>
					<p>A fejedelem komoran hallgatta. A beteg emberből szavakként jött a beszéd, de
                        érezte, hogy ebben az emberben nagy hazafi gond s tiszta becsület szól.</p>
					<p>- Mind ilyen ez, uram, csak a szava jár, s a marka szorít. Nagyságod ne vegye
                        rossz néven szavamat, de nem szeretnék fejedelmek lenni... Ez is mind csak
                        olyan, akiket itt látok. Csak a rablás meg a fosztás a kenyerek. Hallom,
                        amit hallok, látom, amit látok. Mikor ezek így el vannak látva országul,
                        kenyerek, sójok megvan, kell nekik a szegény ember malacára vetni magukat...
                        Nem hagytak ezek itt egy fiók galambot, úgy ki vagyok fosztva, nagyságos
                        uram, csak a puszta falak. A legelső percben, mikor még nagyságod erre se
                        járt, már itt mindent feldiboltak. Akkor jött nagyságod, s ideparancsolt
                        ezt, azt, másnap nem volt abból semmi.</p>
					<p>- Hát így megy a háború.</p>
					<p>- Katona vagyok én is, míg beteg nem voltam, csak ott forgolódtam. De nem is
                        mertem felettébb gyűteni, mert minek? Keresztessynek, a hóhérnak?...
                        Lehetett volna többet is, de ha az aratás jött, a lippaiak mindig lelopták.
                        Én itt, uram, egy szem gyümölcsöt meg nem kóstolok, csak nekiek tartsam a
                        fákat? Már el is gondoltam, inkább kivágatom... Csak az tartott meg, hogy
                        oly éhesek, azért pogányok, hát legalább nekik teremjek...</p>
					<p>- Nagyon közel van a török is.</p>
					<p>- Az is. Nem félnek, portyáznak, a tömösváriak minden untalan itt
                        portyáznak... Jobban tudják, mikor zsendül nálunk a cseresznye, mint mi
                        magunk... El is költöztem volna már boldogabb országba, haza Biharba, de oda
                        is minek menni? Ott is csak úgy van. Ott is vannak várak, s a várak
                        kapitányainak dolgozzon az ember... Ott is próbáltam. Dengeleghy urammal
                        civódjak?... Az is csak az, mint Keresztessy uram. Atyámnak birtokán is csak
                        oly bizonytalan volt a termés, mint itt. Itt legalább azt mondom, tatár
                        elvitte. De ott magunk vére rabol... Jó ló nőtt a mezőn? Kinek nőtt? A
                        váradi kapitánynak... Jó termés volt, kinek termett... a somlyai
                        perceptornak. Ez a nagy csapás mirajtunk, hogy aki hozzáfér a hivatalhoz,
                        mindjárt kiskirály, semmit nem néz, semmit nem kémél. Sehol igasság. Kik
                        teszik, nem ők?... Elveszik s ítélnek felőle. Hova menjek panaszommal. Ha
                        nem üvölt ember együtt a többi urakkal, kikiáltják rebellis... Pogányok ezek
                        mind.</p>
					<p>- No de hát van még tiszta ember is.</p>
					<p>A beteg fejét csóválta.</p>
					<p>- Báthory István nagy úr volt Ecseden, mindnél nagyobb ezeknél a kicsi
                        latorságnál. Mér volt nagyobb, mert nagyobb rabló volt... Okosabb volt
                        náluk, hadat tartott, s nevelt, azután aratás időn kiküldte a hadakat s
                        learattatott. Jöttek azok gyerekkoromba, jól tudom, kaszával, levágták a
                        búza színét, s mindjárt ki is csépelték, zsákba vitték Ecsedbe. Ott aztán
                        volt minden. Nagy magtárakat építtetett, az mind csordultig volt. Mindene
                        volt. Anyámnak is minden ékszere oda került, azki rég időkből maradott. Volt
                        két kis arany ökörforma szerszámja. Üres volt; hallottam, mikor a császár
                        követe hozzá jött, azt rakatta meg aranyakkal, s úgy ajándékozta meg. Nem ő
                        fáradt érte... Az volt a baj, hogy jó anyám egyszer dicsekedett az arany
                        ökröcskével barátainknak, híre ment. Megjöttek az ecsedi katonák, anyámat
                        gúzsba kötötték, s huszonötig vágták a gyenge asszonyt, míg csak ki nem
                        adta...</p>
					<p>Könnyet törölt ki a szeméből.</p>
					<p>- Embernek itt, uram, semmije ezen a boldogtalan siralomvölgyében... Volt két
                        fiam, meghalálozának a hideglelés miatt... Van ez egy lányom... Beteg
                        vagyok, meg nem őrizhetem...</p>
					<p>Orrát fúvogatta, szipákolt, s ivott.</p>
					<p>- Minek kellett engem születni az én anyámnak, s minek kellett nekem ennyi
                        ideig is élni... Nincs, uram, nagyságos fejedelmem, ebben az országban semmi
                        várnivalóm...</p>
					<p>- Nyugodjon meg kegyelmed - szólt a fejedelem -, azért vagyunk s leszünk,
                        hogy ezen fordítsunk...</p>
					<p>- Igen, nagyságod jó és bölcs és erős. De Isten sem tud ezen itt segíteni...
                        Nem tud, uram, mert ha a fa tövében megrothad, kiszárad az, hiába jön az
                        Isten esője. Gyökerében van megrothadozva ez a nép... Hiába itt valaki jó,
                        ha a többi gonosz, mert csak azt látja s azt tanulja, hogy csak annak van e
                        földi életben boldogulása, aki még kegyetlenebb kutya mind a többinél... Ki
                        tudja azt változtatni, hogy a becsületnek sikere legyen, a munkának
                        gyümölcse legyen, az imádságnak itt semmi haszna nincs... Elveszett ez az
                        ország mindenestül.</p>
					<p>Most benyílt az ajtó, s az asszony jött be rajta kezeit tördelve és
                        sírva.</p>
					<p>- Mi baj, asszonyám? - kérdezte a fejedelem ijedve.</p>
					<p>- Semmi - mondta az asszony, s a szemeit tovább törölte, s kihúzta a fiókot,
                        és kivett belőle egy szőttes abroszt, hogy az asztalt megterítse.</p>
					<p>- Mégis mondd meg.</p>
					<p>- Kár nagyságodnak ilyeneket hallani. Mit lehessen tenni, Isten kezében
                        vagyunk.</p>
					<p>- Mondjad csak, mondjad.</p>
					<p>- Hát nézze nagyságod, volt egy derék jobbágyunk, az is most megszökött,
                        katonának állt...</p>
					<p>- Katonának, s ezen sírsz?</p>
					<p>- Már a bátyja is megszökött, az is oly jó volt, munkás és szorgalmatos,
                        elszökött papnak. Prédikátor lett belőle, mert erős szava van, s tud
                        beszélleni. Most a kisebb, az öccse is elment, s két ily erős jobbágyot hogy
                        tudjunk veszteni.</p>
					<p>A fejedelem elgondolkozott.</p>
					<p>A beteg ember megszólalt.</p>
					<p>- Ez már oly kezemre tanult volt. Becsületes legény és szót fogadó. Jó fajta.
                        Apja is jóravaló halászember. Ellátott bennünket mindig hallal s mindennel,
                        amit a Maros meg a mocsár terem. Télen csíkot hozott meg vadmadártojást
                        szed, réti farkast pusztít. Két fia volt, két erős ember: egyik elszökött
                        prédikátornak, a másik, most hallom, katonának... Mit lehessen tenni.</p>
					<p>- Katona kell, szűkibe vagyunk a jó katonának s papnak.</p>
					<p>- Ez volt a két legkülönb jobbágyom...</p>
					<p>- Az apjuk megvan?</p>
					<p>- Meg - mondta az asszony -, az jött bé mondani, hogy a fia elment.</p>
					<p>- Híjjátok csak.</p>
					<p>Az asszony kiment s kiáltott.</p>
					<p>- Itt vagy-e Mátyáska?</p>
					<p>Akkor visszafordult.</p>
					<p>- Ide parancsolja be nagyságod a házba?</p>
					<p>- Ide, ide, jöjjön csak bé.</p>
					<p>Kis idő múlva bejött az az öreg halász, akivel a fejedelem a vár alatt
                        találkozott.</p>
					<p>Rögtön megismerte, s komolyan nézte a kis öreg emberkét.</p>
					<p>Az mezítláb, rongyos gúnyájában egyszerűen s okosan állott meg a fejedelem
                        előtt.</p>
					<p>- Mondd el.</p>
					<p>Az ember azt mondta:</p>
					<p>- Az éccaka megjött a fiam, s mondá, apám, engem többet nem látsz... Elmegyek
                        katonának... Nem menj fiam, jó urunk vagyon... Apám, elmegyek, mer idejön a
                        török, s urunk is el... Ne menj fiam, az úr úr marad, vele kell mennyünk...
                        Nem lehet, apám, már fel is vettem a foglalót... Hát ideadta...</p>
					<p>S az öreg belenyúlt a nyakában lógó halastarisznyába, s kikotort belőle egy
                        piszkos vászonrongyot. Abból kivett két ezüstpénzt.</p>
					<p>- E vót.</p>
					<p>Letette az asztalra.</p>
					<p>- Elment?</p>
					<p>- El.</p>
					<p>- De te tudod, hogy erre törvény van, e nem szabad.</p>
					<p>- Mitévő legyek, nagyságos uram. Én itt maradok, s vagy élek, vagy halok, jó
                        uraimat el nem hagyom. Több fiam nincs.</p>
					<p>A fejedelem soká nézte az embert, aki oly okos tanácsot adott neki.</p>
					<p>- Most mit kell itt cselekedni, ember?</p>
					<p>A paraszt meghajtotta a fejét.</p>
					<p>- Abba nem vagyok tudós.</p>
					<p>- Csak beszélj.</p>
					<p>- A többi is elment, aki fiatal gyerek van... Katona lehet, aztot megengedi
                        az uraság is, mert kételen vele... De uram, térdenállva alázatosan mondom -
                        s az öreg letérdelt a szoba földjére -, a Marusig minden a töröké lesz, mer
                        annak adta volt az nagyságos fejedelem. Mi lesz belőlünk szegény
                        emberekből... Tudjuk mink, mi az a török rabságja... Nagyságos uram, kegyes
                        fejedelem, tedd nemessé, mind, aki itt van szegény ember ebbe a birodalomba,
                        hogy élni tudjónk.</p>
					<p>- Hogy gondolod azt? - mondta a fejedelem.</p>
					<p>- Mán az uraink elmentek innen. Az éccaka is ment kettő, minden családjával.
                        Átmentek a Maruson minden barmukkal és jobbágyukkal. Mennek kenyeret keresni
                        ők is, mi lesz velönk...</p>
					<p>Bethlen sötét felhőt érzett maga felett. Ez valóban így kell legyen. Ha a
                        töröknek átadja Lippát és az egész Maros-partot, mit keressen itt a szegény
                        nép?... Arra nincs ígérete a török számára, hogy a népet is itt hagyja
                        nekik, s az a jó, ha a munkáskéz odaát van... Ne maradjanak itt a török
                        rabjának.</p>
					<p>De hozzányúlhat-e a falvakhoz s elviheti-e mindet? Lippát igen, annak a
                        szabadulása az lesz, hogy ha a várat beveszi, az egész népséget átköltözteti
                        a Maroson. Úgy gondolta, hogy szemben, Solymoson telepíti meg őket s
                        megépítteti velek a várat. Illyére is visz belőlük. Kevés a munkás az ő
                        birtokán is. De az egész nagy környéket ki nem üresítheti.</p>
					<p>Soká nézte a szegény embert, akkor azt mondta:</p>
					<p>- Eredj ki s várj.</p>
					<p>Mikor az kiment, az asszony tovább terítette az asztalt; fatányérokat s
                        fapoharakat tett fel. Akkor kiment, hogy az ételt behozza.</p>
					<p>- Sámuel uram - mondta a fejedelem -, ez parasztnak igazság van a szavában...
                        Mit tegyek okosabbat: megnemesítem ezt az egész lakosságot, aki még itt
                        van... A nemes elmegy, mind mindenünnen. A török hódoltságot csak a paraszt
                        bírja... A nemes elmehet, de a földön lakó parasztnak ki kell bírnia.</p>
					<p>- Értem nagyságod gondolatát - mondta Gyulaffy Sámuel.</p>
					<p>- Mindgyárt rendelkezek, s bíróságot küldök, hogy mind az egész vidéken
                        összeírják az nemes uramékot s birtokosokat és jobbágyaikat. Azután mitévők
                        leszünk, azt meglátandjuk.</p>
					<p>- Az Isten nagyságod elméjét egazítsa meg - mondta Gyulaffy -, mert ez jó...
                        Költöztesse által nagyságod a népet a Maroson...</p>
					<p>- Néked, uram, Isten egészséget ád, ha elmégy erről a mocsár helyről, s akkor
                        nekem segítségemre lehetsz Biharban... Megkapod az ősi földeket, akit
                        apádról nyertél, s majd veszett jobbágyid helyett újakról gondolkodunk...
                        Itt pedig ki katonának való, katona legyen s nemes, ki arra jó...</p>
					<p>A ház asszonya maga hozta be az étkes tálat. Szénparázson roston sült hús
                        volt a tálban, igen jó szagú, s melléje kenyér. A fejedelem megismerte, hogy
                        asztaláról való kenyér az.</p>
					<p>- Ursula - mondta könnyei közt kitörve a beteg ember -, Ursulám... jó
                        fejedelmünk vagyon...</p>
					<p>S keményen beleszorította öklét a szemeibe, hogy a kitörő könnyeket
                        elfojtsa.</p>
				</div>
				<div type="chapter">
					<head> [VI]</head>
					<p>Nagy szaladás, sürgés volt a kert felé. A fejedelemasszony kinézett a
                        bástyaablakon, s izgatott lett. Most mingyárt s mindenért izgatott volt.
                        Vajon nem urától jött-e valaki, s az elé futnak.</p>
					<p>Azonnal rendbeszedte magát, s lefutott az udvarra, megkerülte a házat, s
                        hátrament a kertbe.</p>
					<p>Mért gondolt ő arra, hogy követ jött, hiszen a kertbe nem is mehet senki
                        idegen felől.</p>
					<p>Még mosolygott is magán, hogy ilyen furcsa.</p>
					<p>- Mi az, Kisó? - kiáltott egy futó lányra.</p>
					<p>- Kirajzott.</p>
					<p>Nem értette.</p>
					<p>- Állj meg, s mondd meg, nem értettem.</p>
					<p>A lány visszafordult, s igen felindult ábrázattal azt kiáltotta:</p>
					<p>- A méhek, kirajzottak a méhek!</p>
					<p>Nevetett. Kirajzottak a méhek, ez nagyon kedves.</p>
					<p>- Fussatok Okolicsányi uramért.</p>
					<p>Már mindent csak Okolicsányitól várt.</p>
					<p>Egy csatlós legény jött szembe, annak újra mondta:</p>
					<p>- Fuss csak te, mondd Okolicsányi uramnak, hogy kirajzott a méh.</p>
					<p>A legény egy szó nélkül megfordult, s nagy ügető ugrásokkal elfutott a ház
                        elé, nagy fenekű, szűk szárú nadrágjában furcsa volt, mint egy kecskebéka, s
                        csizmás.</p>
					<p>Beljebb ment a kertbe. A fűben járt a fák alatt. Nagyon szerette a füves
                        kerteket, mert otthon az volt. Sok-sok gyümölcsfa közt nőtt fel kisgyermek
                        korában, sima füves mező volt a fák alatt, s a fűben szedték fel a lehullott
                        édes almát, s ott játszottak a cseresznyefák alatt. Szerette ezt a kertet,
                        mert régimódi volt, és a fák görbék, öregek és mohosak.</p>
					<p>Egy fa alatt egy sereg leány állott félve s kacározva.</p>
					<p>Odament közéjük lopakodva s egy lecsüngő szilvafaágon, amelyet lehúzott a sok
                        zöld gyümölcs, hirtelen meglátta a rajt. Zsibongva zsongott a sok kis sárga
                        méhecske. Olyan volt, mint a gombolyag, közepe tömött s szélén ritkás.
                        Körülrepdesték a szélen levők s mind be akart férni a közepébe. Furcsa volt
                        és kicsit félelmes.</p>
					<p>A lányok nagyon féltek a méhektől, hogy meg ne szúrják őket, de azért
                        izgalmasan ott ácsorogtak a közelben, s lesték a nyüzsgésüket.</p>
					<p>Ott állottak mindnyájan szótlanul s nevető szájjal, s rebegve, hogy le ne
                        szakadjon a méhcsapat.</p>
					<p>- Elébb a rekettyebokorra szállottak - mondta egy lány -, azután a hársra
                        mentek, és most itt vannak a szilvafán.</p>
					<p>- Szeretik a szilvát? - kérdezte egy lány ártatlanul, s erre nagy kacagás
                        lett, de nem mertek őszintén nevetni, mert a fejedelemasszony jelenléte
                        megfélemlítette egy kicsit őket.</p>
					<p>Nemsokára jött Okolicsányi.</p>
					<p>Két legény méhköpűt hozott hosszú rúdon s Okolicsányi kedvesen, vidáman
                        lépkedett, mint egy nagy tudós.</p>
					<p>- Tessék távoldad menni egy kicsit, nagyságos asszony - mondta -, mert ez nem
                        tréfa...</p>
					<p>A fejedelemasszony visszább húzódott, de a lányok nem.</p>
					<p>Most a köpűt a faág alá tartották szájával fel, s gyengén megrázta a másik
                        legény a fát.</p>
					<p>Három-négy rázintás után hirtelen leszakadt a raj, s belehullott a
                        köpűbe.</p>
					<p>Nagyon kedves volt és nagy izgalom.</p>
					<p>- Csak a királyné benne legyen - mondta Okolicsányi aggodalmasan -, mert ha
                        az nincs benne, akkor az egész raj kiszáll s továbbmegy.</p>
					<p>Megnézte a fát nagy gonddal, s azt mondta:</p>
					<p>- Úgy látom, nagyságos asszony, ott van a királyné a köpűben.</p>
					<p>Zsuzsanna tudta, hogy a királyné fontos és főszemély, mert emlékezett.
                        Gyerekkora óta nem látott méhrajzást, de azért otthonosan érezte magát.</p>
					<p>- S hát a királyné számít? - kérdezte finom mosolyával.</p>
					<p>- Óh, a méheknél csakis - szólt Okolicsányi ugyanúgy.</p>
					<p>- De jó, hogy valahol.</p>
					<p>Már vitték a legények nagy diadalommal a köpűt, s ők ott maradtak a kertben.
                        A lányok is elindultak, s kísérték a királynét és a rajt.</p>
					<p>Zsuzsanna fejedelemasszony a fák alatt maradt, s utánuk nézett.</p>
					<p>- S mért oly nagy úr ott a királyné? Pergamentet kapott?</p>
					<p>- Igen, a jóisten őt nevezte ki.</p>
					<p>- Hm, hm s az embereknél a fejedelem nevez.</p>
					<p>Okolicsányi nevetett. Kopasz fején nem volt semmi süveg, mert az irodából
                        szaladott ki, s különben is szeretett föveg nélkül járni. Az arca egészen
                        frissen volt borotválva, se bajuszt, se szakállt nem viselt, oly sima volt
                        az arca, csak úgy ragyogott a napfényben.</p>
					<p>Szokott okoskodó modorában mesélt.</p>
					<p>- A méhek országában a királyné a legnagyobb úr. Ott a férfi csak olyan
                        haszontalan teremtés. Amint elvégezte a kötelességét, meghal - mondta. - S
                        aki meg nem hal, azt megölik.</p>
					<p>- Ki öli?</p>
					<p>- Mi is megöldököljük a herét, ha hozzájutunk, de nem várnak ránk, megölik a
                        méhek, s kisöprik a kasból. Csak addig tűrik, míg kell.</p>
					<p>Zsuzsanna zárt ajakkal mosolygott.</p>
					<p>- Jó maguknak, hogy nem méhek: férfiak.</p>
					<p>- Hát bizony - nevetett Okolicsányi.</p>
					<p>- S a királyné parancsol és országol?</p>
					<p>- Azt már nemigen. A királynénak csak éppen az a dolga, hogy ünnepeltesse
                        magát. Ő az ország feje, s lerakja a tojásokat, abból lesz az új ország. Az
                        nagyon szép, a kis méhek, a dolgosak megcsinálják a gyönyörű kis fiókokat s
                        a királyné minden fiókba tesz egy tojáskát, abban kelnek ki az új méhikék.
                        Egyik tojásból lesz a munkás, a másikból a katona, a harmadikból a tanácsúr,
                        a negyedikből a pojáca és így tovább. Az egész országban minden hivatalt a
                        királyné toj.</p>
					<p>Izgalmasan csiklandósan nevettek rajta.</p>
					<p>- Igen, mert a méheknél is van mindenféle hivatalbeli és mesterember; vannak
                        kovácsok és lócsiszárok, s vannak tudósok és papok.</p>
					<p>- Ne beszéljen. Papok is vannak?</p>
					<p>- Minden van, aminek egy országban lenni kell, de királyné csak egy van.</p>
					<p>- Azért ott nagy úr a királyné.</p>
					<p>- A legnagyobb, nagyságos fejedelemasszony - mondta komolyan Okolicsányi.</p>
					<p>- És a mézet ki csinálja?</p>
					<p>- Vannak tejelő méhek és vannak mézverők. Azért van, hogy télire már a méz
                        egészen megsűrűsödik. De az igazi méz akkor jó és érett, mikor már oly sűrű,
                        mint a viasz.</p>
					<p>Zsuzsanna elmosolyodott.</p>
					<p>Valami bánatos emlék fakadt föl benne.</p>
					<p>- Van, aki jobban szereti a mézet, ha nem sűrűsödik meg, hanem tavasz felé is
                        oly tiszta és folyós, mint a víz.</p>
					<p>- Azt könnyű tenni, csak langyos vízbe kell ereszteni a csupor mézet s
                        felhígul, de nem mindenki kedveli, mert egy kis ízet kap.</p>
					<p>Zsuzsanna felsóhajtott. Leszakított egy diófalevelet s az ujja közt
                        dörzsölgette s orrához emelte. A kábító erős szag az ura kedves illata. Még
                        a szobáját is diófalevelekkel szereti megrakatni.</p>
					<p>- Komoly ember s rendes háziasszony nem szokta csinálni, csak oly nők, akik
                        evvel is babonáznak. Akik kedveltetni akarják magukat a férfiakkal.</p>
					<p>Zsuzsanna elsápadt. Oly halavány lett s oly erőtelen, hogy meg kellett
                        fogóznia, de nem volt a közelben semmi fal, s ahogy karjait szédülésben
                        fölemelte, Okolicsányi észrevette szédültét, és hamar megfogta a kezét, hogy
                        el ne essen.</p>
					<p>- Mi történt, nagyságos fejedelemasszony? - kérdezte ijedten, de mély s
                        tiszteletteljes szertartásossággal.</p>
					<p>- Semmi. Nem vagyok jól. Be akarok menni.</p>
					<p>Most már tudta, most már mindent tudott. Ágotáról hozta az ura a folyós
                        méznek hírét...</p>
					<p>Annyira nem bírt magával, hogy Okolicsányiba kellett kapaszkodnia, hogy el
                        bírjon menni.</p>
					<p>Az udvaron meglátta öregasszonyát, intett neki, s átölelve annak vállát,
                        elment fel a szobájába. A lépcsőn annyira szédült, hogy nem bírt menni, s
                        többször meg kellett kapaszkodnia a falban. A hideg kőfallal hűsítette
                        homlokát.</p>
					<p>- Mi az, nagyságos, kegyelmes asszonyom? - suttogta a vénasszony.</p>
					<p>- Nem tudom, hamar lefeküdni.</p>
					<p>Csak akkor nyugodott meg, mikor egy ideig már feküdt s kipihente magát.</p>
					<p>- Borka - mondta, lihegte, alig lehelte -, mondsza hát, lehet-e igazán
                        bűvölni, bájolni?</p>
					<p>- Hogyne lehetne, nagyságos asszonyom.</p>
					<p>- S meg lehet-é aztot tanulni?</p>
					<p>- Jaj, annak nagy ára vagyon. Vért kell adni az ördögnek és szerződést kötni
                        vele mindhalálra.</p>
					<p>- Átkozott, átkozott boszorkány.</p>
					<p>- Aki azt tudja, azt mind meg kell égetni, másképp a boszorkánytól szabadulás
                        nincs.</p>
					<p>- Égetni mind, égetni mind.</p>
					<p>- Ezek veszették el a jó urat, a gonosz urat, mert fiatalon jó volt, csak
                        mikor boszorkák kezébe adta magát, akkor gonoszult el.</p>
					<p>Zsuzsanna tudta, hogy Báthory Gáborról van szó.</p>
					<p>Soká feküdt szinte élettelenül s vér nélkül.</p>
					<p>A vénasszony kiment, s egy tál hideg vízzel s kendővel jött.</p>
					<p>Belecsavarta a kendőt a vízbe s rátette asszonya homlokára.</p>
					<p>Zsuzsanna előbb megborzongott, teste megijedt a hideg víztől, nem érzett
                        forróságot, nem kívánta, de aztán jólesett.</p>
					<p>- Beszélj, Borka, beszélj.</p>
					<p>- Mit, kegyelmes asszonyom?</p>
					<p>- Azokról beszélj, a boszorkányosokról.</p>
					<p>- Óh biza, azokról sokat lehetne beszélni, s éppen most.</p>
					<p>- Mért most.</p>
					<p>- Jön-megy a szó, jár a pletyka. Most már tiszta a dolog... Tudja már
                        mindenki, mi volt a baja a fejedelemnek... Mindenki tudja már Imreffyné Ifjú
                        Kata praktikáit, s Dengeleghyné asszonyom cseleit.</p>
					<p>- Beszélj.</p>
					<p>A vénasszony boldog volt, eddig soha is nem engedte a fejedelemasszony, hogy
                        erről szólhasson, pedig már nem fért a szívében a sok hír s susogó
                        beszéd.</p>
					<p>Odahajolt a beteg nagyságos asszonyhoz s elmondta:</p>
					<p>- Dengeleghynének volt egy fazeka s Ifjú Katának a másik. Ha abban Gábris
                        fejedelem kapcáját főzték, a fazék azt sutyorogta: Gábor... Gábor... S akkor
                        a szegény fejedelemnek vissza kellett jönni, ha akárhogy s dühösen elment
                        is...</p>
					<p>Zsuzsánna borzongott, ha neki ily fazeka volna, rögtön főzné ura kapcáját, s
                        onnan Lippa alól hazaparancsolná... De az első gondolatra már
                        megiszonyodott, s az Istenhez folyamodott a bűnös gondolatért... Ilyet nem
                        Isten, csak az ördög tehet, s ő soha, soha ördöggel szövetséget nem
                        köt...</p>
				</div>
				<div type="chapter">
					<head> [VII]</head>
					<p>A fejedelem minden órában postát kapott és postát küldött.</p>
					<p>Rhédey levelei egymást érték. S az övéi rögtön repültek vissza.</p>
					<p>Az éjszaka nagy volt. Ő már meggörbedt ujjakkal hagyta a lúdtoll görcsös
                        szorítását. Százával volt a finoman megmetszett lúd- és hollótoll előtte, s
                        hogy ideges volt, annyit elhasznált, hogy reggel ki lehetett a sátort
                        seperni a taluval, ha marokba szedte az inas.</p>
					<p>Ebben a két hétben alig aludt valamit. De a körülötte valók is sorban
                        váltották fel egymást. Nekik nehezebb volt az éjszaka, mert semmi dolguk,
                        csak vártak, míg a fejedelem kiált s csendít utánuk.</p>
					<p>Péchy Simon sem aludt. Ha a gazda éber, akkor a cselédnek is annak kell
                        lenni.</p>
					<p>A sátrak között járt, s Zólyomi Dávidot látta. Dávid egy sátoroszlopnak dőlve
                        nézte az eget.</p>
					<p>- Dávid fiam.</p>
					<p>- Tessék, apámuram.</p>
					<p>- Jó, hogy látlak. Menj a fejedelemhez, és várj, míg meglát.</p>
					<p>- Egenis apámuram.</p>
					<p>Evvel sietve ugrott, s ment a fejedelmi sátor felé.</p>
					<p>Péchy utána nézett:</p>
					<p>- Ha fejébe nem száll a dicsőség - gondolta -, ennek a fiúnak még nagy jövője
                        van Erdélyben.</p>
					<p>Zólyomi Dávidban is ilyenféle motoszkált, s mikor a fejedelem sátrához ért,
                        az őrálló katona megállította már messziről.</p>
					<p>- Hívat a fejedelem őnagysága.</p>
					<p>- Lábujjhegyen - suttogta a katona.</p>
					<p>S ő lábujjhegyen ment a sátorig, de ott be nem eresztették, akárhogy is
                        erősködött. Erre megállott a sátor ajtajánál, mint egy őrálló katona s mint
                        egy cövek.</p>
					<p>A tábor aludt, csak az őrök voltak ébren. Csak négy óra alvás volt engedve,
                        három órakor trombitaszó harsogott, és mindenkinek talpra kellett ugrania,
                        minden éjszaka.</p>
					<p>Most Dávid hallja, hogy még messze van a három óra, de nagy mozgolódás van
                        oda távolabb. Erősen fülelt. Posta jött. A postát abban a nyomban be kellett
                        kísérni, ha a fejedelem aludt is, erős és kemény parancs volt.</p>
					<p>Dávid kíváncsian nézte, micsoda dolga van egy fejedelemnek. Mindenki alhat,
                        az soha.</p>
					<p>Az udvariak bekísérték a posta embert egyedül a sátorba, hova neki fővétel
                        alatt is tilos bemenni.</p>
					<p>A fejedelem a jelentésre a postát rögtön behívatta.</p>
					<p>Levelet átvette, elolvasta s felugrott. A levélben az volt, hogy Homonnay
                        Szerencs felett jön a lengyelekkel.</p>
					<p>S ő itt van Lippán.</p>
					<p>Rhédey írja, hogy ő most kiindult elébük, a hajdúk Derecskén állanak, a török
                        Egerből kijött s a szolnoki bégnek izenni kell, hogy rögtön induljon.</p>
					<p>A fejedelem újra asztalhoz ült, s levelet írt.</p>
					<p>- Péchyt.</p>
					<p>Szolgák futottak a kancellár után.</p>
					<p>Azután azt kiáltotta:</p>
					<p>- Kamuthy Farkast.</p>
					<p>Új inasok rohantak Kamuthyért.</p>
					<p>- Petky Jánost.</p>
					<p>Megint szaladás, lótás-futás.</p>
					<p>S közben a fejedelem csak ír. Egyik levelet a másik után.</p>
					<p>Mikor Péchy megérkezik, hozzák be rögtön.</p>
					<p>- Uram, az egér befut a fogóba... Homonnay Szerencsnél van.</p>
					<p>Péchy megdöbben.</p>
					<p>- Ezerötszáz székely és ezerötszáz megyei darabant rögtön indul. A
                        székelyeket Petky János, a megyeieket Kamuthy viszi.</p>
					<p>- Itt maradunk magunkban.</p>
					<p>- Elegen vagyunk. Hozasd be rögtön Borsos Tamást, a vásárhelyi bírót és Nagy
                        Tamást, egyik a szolnoki béghez, a másik Budára megy.</p>
					<p>Péchy:</p>
					<p>- Nagyságos uram, nem akarna inkább főurat küldeni?</p>
					<p>- Most nem lehet játszani, főurakkal csak parádét tudok, ide ember
                        kelletik.</p>
					<p>Péchy megérti: igaz, ha így van, kemény embert kell küldeni, aki nem fél a
                        tűztől, víztől, ellenségtől s éhségtől, szomjúságtól.</p>
					<p>Elmegy, megkeresteti a kettőt.</p>
					<p>A fejedelem tovább ír. Mire befejezi a leveleit, mindenki itt van. Kamuthy és
                        Petky az első rekesztékbe állanak s izgatottan beszélik, mi lehet, hogy a
                        fejedelem álmukból verette fel őket.</p>
					<p>A fejedelem elébb Borsos Tamást hozatja maga elé:</p>
					<p>- Bíró, most megmutathatod, ki vagy - szól ridegen. - Két megbízott katonát
                        válassz, és mégy Budára levéllel. Homonnay a lengyel hadakkal Szerencsnél
                        áll, a pasa rögtön ültesse fel legjobb lovasait és menjen Várad felé.
                        Debrecenig becsaljuk az ellenséget, ott kell megszorítani. Vigyél magaddal
                        vezetéklovat minden emberre kettőt, és éjjel-nappal vágtass.</p>
					<p>Míg magyaráz, Borsos Tamás feldicsőülve vár: a hazának van rá szüksége.</p>
					<p>Aztán elmegy, s már tudja, ki lesz, akit magával visz.</p>
					<p>Két vásárhelyi legényben nyugszik meg a gondolata.</p>
					<p>Így Nagy Tamás is, a nagycsontú beregi hajdú, aki az ördögtől se fél. Ezt
                        Szolnokra küldi, a béghez, levéllel, és ez is vad lelkesedéssel indul.</p>
					<p>Kamuthyt most és Petky urakat.</p>
					<p>Kurtán megmagyarázza, miről van szó. Mindenki riadót fútasson ebben a
                        nyomban, és mire a nap feljön, indulni kell innen toronyiránt
                        Debrecenbe.</p>
					<p>Más szolgát Rhédey után küld, s meghagyja neki, hogy az ellenséget
                        tartóztassa, míg lehet, s Debrecenen túl ne eressze; valahol azon a tájon
                        kell felvenni a csatát.</p>
					<p>Mikor az embereket elintézi, magában marad és ül s néz maga elé.</p>
					<p>Itt van a nagy távolságban, Lippa alatt.</p>
					<p>- Kelemen deákot.</p>
					<p>Kelemen deák már itt is van. A zajra felébredt, és már elő, s futott, ha a
                        fejedelemnek valami szüksége volna reá.</p>
					<p>- Hány mérföld ide Debrecen?</p>
					<p>- Harminc.</p>
					<p>- Szolnok?</p>
					<p>- Az is.</p>
					<p>- Buda?</p>
					<p>- Negyven.</p>
					<p>- Mennyi idő alatt érnek oda? Postalovasok s lovas hadak?</p>
					<p>Kelemen deák együtt számol vele.</p>
					<p>- Borsos Tamás Budára megy, Nagy Tamás Szolnokra. Tanítsd meg őket merre
                        menjenek... A hadak Debrecennek. Kamuthy Farkas és Petky János vezérlete
                        alatt... A követek rögtön indulnak. Lovas hadak is, egy óra alatt, amint
                        lehet.</p>
					<p>Kelemen deák már fut.</p>
					<p>A fejedelem újra magában van. Egész este izzik, mint vas a kohóban.</p>
					<p>Most, most egyszerre dől el minden.</p>
					<p>Odafenn Rhédey ötezer emberrel. Ha csak egy sereget kap, míg Homonnay leszáll
                        Debrecen tájára, akkor is megállhat s győzhet.</p>
					<p>Ha elkészült. De leveléből bizakodás látszik. Több is lehet ötezernél hada...
                        Volt ideje beállítani őket, mikor volt az, hogy az első parancsot adta neki
                        még Szebenből, hogy mustráljon és felkészüljön.</p>
					<p>Kamuthyban megbízik, de azért nem volna rossz jobb hadiembert adni mellé.</p>
					<p>Petneházyt Borsosjenőből.</p>
					<p>Fővezér Petky János. Marsalk Kamuthy. Hadi kapitány Petneházy.</p>
					<p>Ez három olyan ember, akik megértik egymást.</p>
					<p>Új leveleket ír; Petneházynak, s új postát rendel.</p>
					<p>A nap még csak akkor bújt ki a tányér szélin, mikor már a legnagyobb
                        zsibongásban és rendben sorakoznak fel a székelyek s a darabontok.</p>
					<p>A fejedelem megnyugszik, e percben többet s jobbat nem tehet, s minden jó
                        úton van. Hadai harmadnapra Debrecenben lehetnek.</p>
					<p>Csak a postákkal baj ne legyen. Török kézbe ne essenek, s vadakkal bajuk ne
                        legyen... Áradás nincs, az idén megint kevés az eső, mint tavaly, Istenre
                        kell bízni.</p>
					<p>Mikor felállott, hogy kimegy s maga utánanéz az indulásnak, a nap éppen
                        szembenézett a sátorával.</p>
					<p>Belebámult a nagy, vörös napba, s imádkozott.</p>
					<p>Akkor meglátta Zólyomi Dávidot, aki még most is ott állott keményen s
                        katonásan; kitárta karjait:</p>
					<p>- Jösszte, fiam.</p>
					<p>Dávid előlépett.</p>
					<p>- Hát tricesimátor vagy!</p>
					<p>Dávid elpirosodott. Ticesimátor, harmincados? vámkapitány?</p>
					<p>A fejedelem mosolygott:</p>
					<p>- Kancellárius uram mindent elmondott, amit neki jelentettél. Most melléd
                        adok egy jó csapatot s visszamégy ebben a nyomban, és Apor uram helyét
                        átalveszed.</p>
					<p>- Nagyságos uram. Minden semmit sem ér, ha Apor úr őnagysága szabadon
                        marad.</p>
					<p>- Ki mondta, hogy szabadon marad?... Kassai uramtól ítélő levelet kapsz, s
                        annak erejénél fogva őnagyságát lekapod s a legszorosabb őrizet alatt
                        fejérvári tömlöcünkbe szállíttatod. Mondtam, hogy erős csapatot kapsz?</p>
					<p>- Igenis mondta nagyságod.</p>
					<p>- Jól van. Délig ez is meglesz, most más dolgunk van.</p>
					<p>Evvel újra megveregette arcát, s aztán megszorította kezét, mint egy
                        férfiúnak és nagy tisztviselőnek, aztán továbbhaladt.</p>
					<p>Zólyomi Dávid, amint a fejedelem elment, nagyot lélegzett, nagyot nyújtózott,
                        s mikor már a fejedelem a sátrakon túl volt, s nem láthatta, lekapta csákóra
                        vágott süvegét, és úgy vágta a földhöz, hogy pukkant, mint egy
                        puskalövés.</p>
					<p>Akkor hozzáfogott kacagni. Szép, egészséges fogai kivirítottak, öklét a
                        búbjához kapta s elkezdett bokázni.</p>
					<p>De hamar meggondolta, hogy szájatáti udvari szolgák bámészkodnak reá, s
                        abbahagyta az örömöt és megkeményedett. Arra gondolt, hogy Apor uram milyen
                        nagyot fog bámulni, ha ő bemén, és azt mondja:</p>
					<p>- Nagyságos uram... vasba!...</p>
					<p>Erre nem állhatta meg, hogy újra fel ne kacagjon egy fiatalat s egészségeset.
                        Ő csak huszonhárom éves és Apor úr őnagysága hatvankettő.</p>
					<p>Csípejére tette félöklét, s elkezdett hegyesen lépni, mint egy fiatal kakas a
                        dombon hajnalban. Csak éppen nem kukorított.</p>
					<p>A fejedelem pár lépésre, egy halmocskára ment, és onnan vizsgálta a
                        tábort.</p>
					<p>Az már fel volt zavarva, mint a méhek, s nyüzsgött és zsibongott. Lovak
                        horkanása tombolt, és emberek kiabáltak tele torokból a távolba. A székely
                        lovasok csak éppen ezerötszázan vannak. Mióta visszajöttek a menekülés után,
                        oly hűségesek voltak, hogy a fejedelemnek csaknem megették a nevét, annyit
                        vivátozták.</p>
					<p>Egy óra múlva ezek indulnak.</p>
					<p>Most kiáltást hallott a belső tábor felől, mely szintén ébren volt a lárma
                        miatt, de nekiek parancsuk nem lévén, mindenki sátra körül tanyázott.</p>
					<p>- Heeeéhóóó. Ki az?</p>
					<p>- Jóbarát.</p>
					<p>Odafigyelt. Nemsokára egy szörnyű magas urat kísértek elébe.</p>
					<p>Nagy bámulással látta. Simoni volt.</p>
					<p>Ott állott előtte oly rettentő magasan, mintha nem is a maga lábán állana,
                        hanem falábakon.</p>
					<p>Nem látta Kolozsvár óta, de rögtön megismerte.</p>
					<p>- Simoni?</p>
					<p>- Én, nagyságos uram.</p>
					<p>Kezet nyújtott neki.</p>
					<p>Az ember odaadta kezét, de nem lehetett megfogni a kezet, mert véres vászonba
                        volt belecsavargatva.</p>
					<p>- Mi az?</p>
					<p>- Uram, nagy csatából jövök.</p>
					<p>- Jöjj bé.</p>
					<p>Visszafordult, előrement be a sátor előrészébe. Helyet mutatott a sebesült
                        embernek, s az beleroskadt a szőnyeges székbe.</p>
					<p>Kis ideig hallgattak.</p>
					<p>- Adjatok nekie vizet.</p>
					<p>Az inas hozta a korsót, és Simoni engedte, hogy a szájához tartsák és
                        ivott.</p>
					<p>- Tegnap délben indultam Biharból.</p>
					<p>- S mit hoztál?</p>
					<p>- Uram, Homonnay nincs többet.</p>
					<p>- Homonnay!...</p>
					<p>Szeretett volna örömében felordítani.</p>
					<p>Homonnay nincs többet. Ennél szebbet s jobbat nem kaphatott a hajnalban.
                        Homonnay nincs. Lehet-é ennél nagyobb hír.</p>
					<p>- Beszélj!</p>
					<p>- A hajdúkkal voltam. Fogoly voltam. Tömlöcben tartottak. Vason voltam, uram.
                        Kígyók s békák közt. Télen, tavaszon, nyáron egyre rosszabb volt... Vasárnap
                        délután jöttek értem, lefűrészelték a vasakat kezemről, lábamról. Tetves
                        voltam, rühes voltam. Megevett a kosz... Vittek Fekete Péterhez.</p>
					<p>Hallgatott egy kicsit, hogy erőt vegyen.</p>
					<p>- Mondja Fekete Péter, hogy itt van Homonnay az országban a lengyel
                        hadakkal.</p>
					<p>- Gondoltam, most végem, azért hoztak ezek az ebek elő.</p>
					<p>- De mondja Fekete Péter: a hajdúság Betlehemesek. Ellene Homonnaynak.
                        Megyek-é?</p>
					<p>- Megyek.</p>
					<p>Még aznap felültették a hajdúságot s elébük mentünk a Tiszáig Polgárnál, ott
                        jöttek át, és mi beljebb csaltuk őket, mert magunkban voltunk. De már jött
                        Rhédey uram Váradrúl a bihariakkal. Ott voltak a szatmáriak, szabolcsiak. A
                        lengyelek általözönlöttek a Tiszán, s szépen gyüttek utánunk lefelé.
                        Homonnayval voltak a zempléniek, de még a turóciak is. Thurzó Szaniszló volt
                        a felvidéki hadakkal. Gömöriek, sárosiak, Liptó, Zólyom, mind ott volt.
                        Nagyon szép rendes hadjaik voltak. Vámos-Pérts és Székelyhíd közt a
                        kenyézlői mezőkön állottunk meg. Ott volt a roppanás.</p>
					<p>Hallgatott. Újra innya adtak neki. Ivott, s mondta:</p>
					<p>- Tegnapelőtt este még semmi se volt. Rhédey uram felállította a sereget. Új
                        segítséget is kaptunk. Erdélyi hadakat, a vót a szerencse. Allia Farkas
                        hozta.</p>
					<p>- Tegnap ilyen tájon hajnal előtt rajta voltunk a bestyéken.</p>
					<p>- Uram. Jó embered neked ama Rhédey. Nem várta meg, míg a lengyel feláll,
                        beleütött. Ott sík mezők vannak, de sok mocsár. A lengyel lefeküdt a
                        szittyóba és a kákák alá. Nem kell már félned, Gábor fejedelem. Homonnay
                        többet meg nem mozdul. Ott veszett egy lábig... Azér gyüttem, uram, mert
                        avval váltunk el, hogy megyek a hajdúkért. Hát elhoztam őket.</p>
					<p>- S Homonnay él-e? - kérdezte a fejedelem.</p>
					<p>Simoni legyintett.</p>
					<p>- Homonnay, uram, ott se volt. Ahogy szokott. Ő csak hátulról vitézkedett, s
                        mikor a baj öregje jött, megszaladt. Megy azóta Bécs felé.</p>
					<p>- Jól van - s Bethlen arcán nevetés volt.</p>
					<p>Oly komor volt ez a nevetés, csak a farkas nevet így. El is hagyta a
                        nevetést, zordonul szólt:</p>
					<p>- Látom, uram, téged helybenhagytak.</p>
					<p>Most Simoni legyintett.</p>
					<p>- Csak ezt akartam hozni. Magam.</p>
					<p>Bethlen nézte. Mit adhat ennek. Mit tehet? Roncsolt rossz élet lett oly nagy
                        boldog úrból.</p>
					<p>- Fektessétek le.</p>
					<p>Az inasok megfogták az elalélt vitézt s végignyújtóztatták egy kereveten ott
                        a sátor előházában. Letakarták a köpenyében s az abban a nyomban élettelen
                        ájult.</p>
					<p>A fejedelem rendelkezett, hogy az orvost hozzák elő, s kiment a sátorból.</p>
					<p>Homonnay nincs többet. Nincs már ellenfejedelem.</p>
					<p>Kiment az ég alá s felnézett a tiszta selyemfényű égre, amely egyszínű
                        világos édességes kékség volt felettük.</p>
					<p>Könny volt a szemében.</p>
					<p>Milyen tiszta lett egyszerre az egész világ.</p>
					<p>Hála volt benne jó sógora, Rhédey iránt, s már neki adta mind a birtokokat,
                        amiket kért. Ha neki öröme: legyen. Ezt jól csinálta. Cselekedett.</p>
					<p>Első ajándék, amit az Istentől ingyen kapott. Már mégis fejedelem. Emberei
                        élnek s dolgoznak érette.</p>
					<p>Péchyt látta:</p>
					<p>- Uram apám. Még él az Isten! Már nem kell felülni. Helyünkbe jött a
                        győzelem.</p>
					<p>Lovát hozatta elő, felült s kivágtatott a seregen keresztül a nagy
                        pusztaságba.</p>
					<p>Egy óráig zavarta a lovat, a kísérők messze elmaradtak mögötte, csak
                        tétovázva s nagy elébekerüléssel közelítették meg.</p>
					<p>Mikor visszatért a sereghez, már ez egész tábor talpon volt. Amint közeledett
                        s fölismerték, roppant vivátozások történtek.</p>
					<p>Mindenkinek ragyogott az arca a boldogságtól. Vezérei, katonái jól tudták,
                        mit jelent a bihari győzelem.</p>
					<p>A táboron egyszerre láz és felzúdulás tört ki. Követelték az ostromot.</p>
					<p>Szégyellték magukat, hogy már két hetet elloptak itt hiába egy ilyen
                        haszontalan varjúfészek miatt, s nem akartak tovább vesztegülni.</p>
					<p>Mosolyodva látta, hogy maguktól csatarendbe fejlődtek fel, s már el volt
                        rendezve, hogy a csíkiak lesznek az elsők a falon. Ők laknak legmesszebbre,
                        s ők akarnak leghamarabb végezni. Követelték, hogy övék legyen a tisztesség,
                        hogy a falakat megmásszák.</p>
					<p>Nem lehetett bírni a néppel, s belenyugodott, hogy hát ma végez Lippával.</p>
					<p>Kijelölte a követeket, akik Temesvárba menjenek, hogy holnap jöhet a török
                        sereg, amely átvegye tőle a várat s az egész területet. De most nem Borsos
                        Tamást és Nagy Tamást, most főurakat, Leonardus Apaffyt és Béldy Kelement.
                        Most parádé kellett.</p>
					<p>A vásárhelyi bíró szívta is a fogát, kiesett szájából a pecsenye. Pedig már
                        azt hitte, a galambbúgós kaput megcsináltathatja. Hiszen híre is
                        vagyon:</p>
					<p>- Nagyságos uram, nagyságos uram! Nagy hír!</p>
					<p>A fejedelem visszanézett. A vásárhelyi bíró arca zavarodott volt, míg
                        ártatlanul kirebegte:</p>
					<p>- Meghalt hertelenül Bánffy Diénes uram.</p>
					<p>A fejedelem szeme, szája kinyílt, mint a napvirág.</p>
				</div>
				<div type="chapter">
					<head> [VIII]</head>
					<p>A várban váratlan hatása volt a mozgolódásnak.</p>
					<p>Az utóbbi napokban már ott tartottak, hogy a várnép már maga akarta sürgetni
                        a fejedelmet, hogy végezzen már. Jöjjön már, és foglalja el őket. Legyen
                        vége ennek a bizonytalanságnak és koplalásnak.</p>
					<p>S mégis most, mikor odalent harci készülődést láttak, kétségbeesés fogta el
                        őket. Keresztessy Pál, mint egy valódi hős lobbant fel, s áradt belőle a
                        láng és a lelkesedés. Kis fűzfavessző volt a kezében, s egy szál dolmányban
                        kemény és sasféle arcával s éles, rekedt hangjával a szívekre csapott.</p>
					<p>Pillanatok alatt a falakra rendelte a katonákat, s azok nyájösztönből
                        vakmerőségbe szédültek.</p>
					<p>A piacon felállították a szurok és forróvíz főző üstöket. Az ágyúkat
                        rendbeszedték, s a tűzmester valósággal boldog lett, hogy a hosszú stagnálás
                        után dologra kerül a sor.</p>
					<p>- Magyarok vagyunk: míg élünk, egy talpalatnyit se adunk a töröknek. Vesszen
                        Bethlen, vesszenek a bethlenesek!</p>
					<p>A fejedelem sátora körül nyüzsgés volt, mint a köpűben a királynő körül. Már
                        megint írt: levelet a temesvári basának, levelet a budainak, levelet
                        Rhédeynek, s ebben szerető köszöntés és lelkesítő gond.</p>
					<p>Kiadta az ostromra a parancsot. A vezérlő kapitányok átvették, s megindult az
                        egész had a vár ellen.</p>
					<p>- Dávid fiam - szólította Zólyomit. - Dávid gyermekem...</p>
					<p>- Életemmel s véremmel parancsoljon Nagyságod.</p>
					<p>- Dávid fiam...</p>
					<p>Beszólította, s bevitte a sátorba, annak is a legbelső rekesztékébe.</p>
					<p>- Nagy dolgot kívánok tőled, most megmutathatod, ki vagy...</p>
					<p>- Első akarok lenni a falakon, apám, fejedelmem.</p>
					<p>- Hagyd csak, felettébb való gondunk van... A vár a mienk... Avval ne
                        búsulj... Mást akarok tőled... Vedd a legjobb lovasokat... Bánffy Diénes
                        meghalt... Mégy Ágotára...</p>
					<p>Maga is megdöbbent. A remélt győzelem a vérében volt, s már a diadalra
                        gondolt.</p>
					<p>Zólyomi Dávid megértette a fejedelem kívánságát, s büszke volt, és érezte,
                        hogy most szorosra fonódik a sorsa a fejedelmével.</p>
					<p>A sereg kezdett felnyomakodni a vár alá.</p>
					<p>A csíkiak a halászok bástyáját választották. Még mielőtt parancsot kaptak
                        volna rá. Ott állottak, fene farkas fogakkal, fel-felüvöltve s lajtorjáikat
                        cipelték.</p>
					<p> Tíz órakor kezdődött az ostrom.</p>
					<p>Mikor az első ágyúdörgés elhangzott, legnagyobb meglepetésükre a várból is
                        ágyúdörrenés felelt rá.</p>
					<p>Erre nem voltak elkészülve, mert egész idő alatt egyetlen puskalövés sem
                        hallatszott a várból. A vén ravasz Keresztessynek van puskapora, csak
                        takarékoskodott vele ez idáig.</p>
					<p>A vitézek tréfákat űztek belőle, hogy a vár kínjában ereget, de a fejedelem
                        aggódva gondolt rá, drága ne legyen a játék. Keresztessy ha belekapott, oly
                        lelkesedést tudott maga körül teremteni, hogy eszeveszett lett minden
                        embere. Evvel nyert a semlyéni csatán.</p>
					<p>Mikor a vár fokáról az első üst forró vizet ledöntötték a csíkiak nyakába,
                        azok is meghökkentek: hát s nem lakodalom? De meg is bőszültek, mert
                        illedelmetlennek vélték a harcot. De ha harc, legyen harc, adták ki a
                        jelszót, s oly dühvel indultak újra s újfent, mint vonyító farkascsorda.</p>
					<p>De jött a puska az Óvárból, s jött a forró szurok. Jöttek a mindkét végükön
                        meggyújtott gerendák, s a létrák gyengék lettek, ez kemény fogadtatással
                        szemben.</p>
					<p>Bizony nem hághatták meg a sáncokat, de még el is ment a góbék kedve a
                        huzavonától.</p>
					<p>Szerencsére hiába adta ki annak idején a fejedelem a parancsot, a tűzmester
                        titokban csak aláaknázta a falakat, s mikor a székelyek tünekedve állottak a
                        sáncban, szólala, hogy robbantja a várat.</p>
					<p>Délután két órakor a halászbástya nagy pukkanással és egekig ható dördüléssel
                        leomlott. Szabad az út. A füstölgő és porzó romladékon lehetett sétálni,
                        mint nyitott dúcos kapun bé. Egész sereg e pontra vette magát, s a fejedelem
                        maga ott volt köztük a legvészesebb helyeken. Úgy röpködött körülötte a
                        golyóbis, mint a darázs, s nagy magnanimitását mutatta, mert még csak szeme
                        pillája se rezdüle meg.</p>
					<p>Bent volt az ostromló a vár fokán.</p>
					<p>A várvédők, mint az oroszlánok harcoltak. Most az utolsó perc dühében
                        elcsordult bennük a keserűség, hogy magyarok jönnek rájuk fustéllyal és
                        dárdával, s énekszóval fogadták a csatát. A református pásztor ott állott
                        felettük palástban, s mennydörgő hangján prédikálta, mintha csak a papi
                        székben állna, s hangja, mikor a Bálám és Filiszteus fenevadak ellen
                        szólala, túlharsogta a csataordítást és a fegyverdurrogásokat. Keresztessy
                        Pál a kis vesszővel a kezében, derült arccal ágált katonái között, s
                        parancsokat adott, nyaka közé sózván a késlekedőknek. Bátor és nagyszerű
                        alakja forralta a vért, s szavai mint a forró ólom csörögtek, s a szívek
                        mind fenevaddá váltak.</p>
					<p>Bethlen maga is felvágott, rohant vitézei között. Semmi fegyvere sem volt,
                        csak egy díszes buzogány, egy arannyal szőtt vékony rövid bot bunkósan, mint
                        egy királyi pálca, amellyel birtokba kellett vennie az erősséget és az
                        országot. A leggonoszabb helyeken jár, s csodálva látta a rettenetes
                        vakmerőséget, amellyel a rossz ruhás, meztélábas, éhségtől sápadt védők
                        öltek s viaskodtak. Csodálta a magyar vitézséget, s dagadt a szíve a
                        büszkeségtől, hogy ennek a fajtának a vezetője lehet.</p>
					<p>Lippa védői becsülettel állották meg a helyüket.</p>
					<p>Mikor beszorították őket a legbelső várba, már halottak borították az
                        utcákat. Egymást torkolva fetrengtek ostromlók és védők, mind magyarok.</p>
					<p>Végre már csak egy nagy vasas kapu volt. Keresztessy háza, s az ostromlók
                        ezrével özönlötték el a környékét.</p>
					<p>Most a fejedelem szünetet parancsolt, s míg a legények a vért és verejtéket
                        törölgették a rettenetes melegben, a fejedelem fehér zászlót tűzetett dárda
                        hegyére, s a hírnök harsonája szólt.</p>
					<p>De mielőtt szólhatott volna a hírharsogó, puskalövés érte és elesett.</p>
					<p>Mást állattak helyibe. S akadt második, harmadik, száz is, kész magát
                        áldozni. Csodálatos volt a lelkesedés és a düh, s csak a fejedelmet
                        féltették, hogy magára nem vigyáz, és az Isten irgalmát csodálták, hogy az
                        egész ostromban semmi baj nem érte.</p>
					<p>Végre megszólalt a fejedelmi szózat, s felszólítá a várbelieket, adják fel a
                        várat!... A fejedelem kegyelmét kapják... A fejedelem kegyelmét... a
                        magyarok Istene irgalmát...</p>
					<p>A prédikátor már elnyerte az irgalmat s örök boldogságot: hullája ott feküdt
                        a vár kövén.</p>
					<p>Minden kövön s minden sarokban hullák hevertek.</p>
					<p>A fejedelem elfakadó szívvel keseredett felettük... Ennyi ember halála egy
                        rossz török parancs miatt... Hogy fogja ezt valaha is jóvá tenni...
                        Boldogtalan erdélyi sors...</p>
					<p>Az ótemplom előtt állott, s előtte hívei kihevülten s véresen és tüzesen
                        lihegve.</p>
					<p>Míg őket nézte, felemelte szemeit az égre: az ég tiszta volt, mint egy boldog
                        mennyország, fehér felhők álltak a nap körül, s minden odafent olyan rendben
                        volt, amilyen rendetlenség itt lent, ezen a földön, ebben a boldogtalan s
                        nyomorék emberi életben.</p>
					<p>Jézus, Jézus! hallatszott távolról környös-körül a vitézek kiáltása... S
                        vajon itt van-e az Úrjézus velük: mondá isteni szavával: Ahol ketten vagy
                        hárman együtt lesztek és az én nevemet mondjátok, én is köztetek leszek.</p>
					<p>Itt van-e hát az édes Jézus? és ha itt van, mit szól ahhoz, ami történik? S
                        ez még csak kezdete az életnek: evvel csak megindul az emberek harca ezen a
                        földön, ennek az ő botjának cselekedeteiben.</p>
					<p>S most úgy feldagadott szíve:</p>
					<p>Soha, soha, soha.</p>
					<p>Csak ennyit tudott sóhajtani, s szeme könnypárásan reszketett körül a kis
                        piacon, a régi házakon és messzire nyílt gondolata az egész országra, és az
                        egész keresztyén magyar világra.</p>
					<p>Soha többet, soha erre magát el nem szánja, bármi lesz is: magyart magyarral
                        ebben az életben meg nem ver.</p>
					<p>Oly irtóztató nagy buzdulás volt szívében, csaknem megpattant, robbant, mint
                        tűzláva ömlött a szeretetnek kibeszélhetetlen forróságával, és boldog
                        békességbe borította a magyarságnak ezt a kis mezejét a nagy és végtelen
                        Glóbuson... Élj, te szegény haza: Bethlen Gábor áll őrt...</p>
					<p>Már az egész vár megadta magát, s minden kapu ki volt tárva, és a vitézek
                        szabadon jártak a kapukon és hajtották a népet a fejedelem lába elé.</p>
					<p>S a fejedelem felemelte buzogányát, és intett, hogy senkinek többet semmi
                        baja ne legyen... S a szegény nép, asszonyok és gyermekek és megtört katonák
                        leborultak és csókolták a követ lába előtt.</p>
					<p>Már csak egy ház állott zártan: Keresztessy Pál háza. Kövek dobbantak a
                        kapun, és puskalövések vágtak a vassal rakott deszkákba, s akkor megnyílt
                        egy ablak a kapu felett, és rúdon fehér lepedő nyúlt ki, és erre támadt oly
                        ordítás és tombolás és üvöltés, mint a végítélet rivalgása.</p>
					<p>Jöttek a fejedelemnek adni a hírt, s ő maga ment az utolsó ajándékot átvenni
                        az Istentől.</p>
					<p>Megnyílt a kapu, s elöl hozta négy ember vállon, a sebesült s vérében csorgó
                        Keresztessy Pál nagy testét.</p>
					<p>Letették azt a fejedelem előtt a kőre az utcán.</p>
					<p>- Hol vannak a vitézek? - kérdezte a fejedelem.</p>
					<p>S tizenheten sorakoztak fel a test mellett... Az egész várvédő hadból csak
                        tizenheten maradtak életben és a kapitány alatt.</p>
					<p>S a fejedelem odalépett Keresztessyhez, s meghajtotta térdét, és féltérdre
                        ereszkedett a vitéz hős előtt, s megdöntvén fejét, megcsókolta homlokát.</p>
					<p>- Vivát.</p>
					<p>S harsogott a kiáltás, mint az angyalok harsonája:</p>
					<p>- Vivát, vivát, vivát.</p>
					<p>- Jézus Krisztus a mi királyunk.</p>
					<p>- Vivát.</p>
					<p>A fejedelem összetette kezét és imát mondott.</p>
					<p>Mindenki letérdelt, és a távolban elkezdte egy harsány hang a litániát:</p>
					<p>- Uram irgalmazz... Uram kegyelmezz...</p>
					<p>Akkor Keresztessy Pál felemelte szemét, s a fejedelem örvendve kiáltotta:</p>
					<p>- Él.</p>
					<p>S most egy zsoltárban olvadt össze az egész nép.</p>
					<p>A fejedelem felállott:</p>
					<p>- Istennek dicsőségére és Jézus Krisztusnak örömére, megvettük a mi
                        hajlékunkat, és felemeltük az igaz és megtisztított relígiónak
                        zászlaját.</p>
					<p>- Uram irgalmazz.</p>
					<p>- Ennek a megkísértett és megszaggatott hazának életére és idvességére.</p>
					<p>- Uram kegyelmezz.</p>
					<p>- Köszönetünket mondjuk nektek, híveink és kedves vitézeink: s fogadjuk Isten
                        szent színe előtt, itt a magasságos egek kapuja előtt, hogy ezzel megnyitjuk
                        a boldog magyar jövendőt.</p>
					<p>- Uram irgalmazz, Uram kegyelmezz nékünk bűnösöknek.</p>
					<p>A fejedelem elrendelte, hogy Keresztessy Pált maga orvosa kötözze be. A jó úr
                        jobban élt, mint várták: a vértódulás volt legnagyobb betegsége, mert
                        tizenhét katonája megfogta s megkötözte, s ettől veszett el.</p>
					<p>Azután a fejedelem ökröket hajtatott fel, s ott fent a vár piacán megsüttetni
                        rendelte, és a hordókat, a borokat csapra üttette, és parancsolta, hogy
                        mindenek együtt örvendjenek, és a várvédőket úgy tekintsék, mint édes
                        testvéreket, s szeressék.</p>
					<p>Nohát szerették is, a fejedelem kegyelmessége a szíveket megjuháztatta s
                        mintha lakodalomban lennének, és ezek volnának a vőlegények, valamennyien
                        boldogak voltak, akik sültpecsenyével és ital borral kedveskedhettek
                        nekik.</p>
					<p>S megindult egy tor és mulatás, csapának mágnum áldumást, ősi mód
                        szerint.</p>
					<p>Déli tíz órakor, ebéd időn történt a vár megvétele s ettől kezdve három napig
                        folyt a mulatás.</p>
					<p>A duda szólt, sírt, nyögött s vonított, mindenki üvöltött s táncolt három
                        egész napig.</p>
					<p>A fejedelem maga is ki nem dőlt, s nem engedte, hogy bárki is abbahagyja:
                        Három a tánc - kiáltotta s mindenki utána: “Három a tánc”.</p>
					<p>A fejedelem mindenkit, aki a várban volt, ha még nem lett volna, nemessé tett
                        s földbirtok urává.</p>
					<p>Keresztessy Pált maga mellé ültette, ölelte, csókolta: soha ily vitéze -
                        mondta - nem volt.</p>
					<p>Harmadnap megjöttek a törökök, s átvették a várat.</p>
					<p>Jelentették, hogy a szultán tíz évre elengedte Erdély adóját, s a
                        nagyfejedelmet hűségéért a nagyvezérrel egy rangon levőnek jelentette: soha
                        ilyen becsületet és nagyságot gyaurban nem tapasztalt.</p>
					<p>Fogták a jó törököket, borba feresztették őket, és sült disznóhúsba
                        pólyálták, mit is azok meg nem vetének, bárhogy is vélekedék erről Mohamed a
                        hetvenhetedik égben.</p>
					<p>Csak az Isten tudja, honnan vettek annyi asszonynépet, rikító ruhákban,
                        pirosban virítottak azok, és volt hejjehuja, mint a mennydergetős pokol
                        fenekén.</p>
					<p>Minden volt, az ökrök csordája meg nem szűnt, ott sült a hús a vár lángjában,
                        s oltogatták, gyújtogatták a tüzeket egész éjjel, mind egész napon át, s
                        ismét új setét éjjelre megjött Zólyomi Dávid.</p>
					<p>- Uram, fejedelmem, nagyságos uram, kegyelmes parancsolatjára béhoztam, akit
                        nagyságod parancsola.</p>
					<p>A fejedelem vérmámorba borult szemmel döbbent.</p>
					<p>Ott állott előtte Báthory Anna, lóháti menyecske, úgy jött lovon, aranyos kis
                        török piros mentéje virított, s arca még jobban.</p>
					<p>- Anna - szólt a fejedelem... És Anna lángoló szépséggel állott előtte.</p>
					<p>S a fejedelem azt kérdezte:</p>
					<p>- Anna!... Lesz-é gyerek?</p>
					<p>Báthory Anna kacagott, mint egy tündelevény:</p>
					<p>- S miért lenne? - és táncosan fordult, rezdült és lobogott felé.</p>
					<p>De a fejedelem, hiába múlt felette három nap s három éjszaka, elüvölté
                        magát:</p>
					<p>- Bestye ringyó, félre.</p>
					<p>Evvel elhárítá magától a nőt, s kiparancsolt minden szoknyát a szentséges
                        várból.</p>
					<p>De ő maga felállott, s szívének nagy keserűségében, szörnyű fájdalmában
                        középre állt, s a férfiak hada közepett egymaga táncolni kezdett.</p>
					<p>Minden dudás odagyűlt, török síposok fújták: a fejedelem táncolt.</p>
					<p>Most a vágott hőst, Keresztessyt, félkarra vette s kiáltotta:</p>
					<p>- Jöszte uram. Kérem kegyelmedet, legyen tovább is zászlósura s főespán
                        Erdélyben... Amit kívánsz, szeretettel adjuk, s végyed... Csak mi vagyunk
                        Erdélyben kanok és férfiak.</p>
					<p>S rágyújtott Báthory Gábor nótájára:</p>
					<p>Szól a kokas mán.</p>
					<p> Majd megvirrad mán.</p>
				</div>
			</div>
		</body>
	</text>
</TEI>