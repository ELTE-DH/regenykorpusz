<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00719" xml:lang="hu">
   <teiHeader>
      <fileDesc>
         <titleStmt>
            <title>Tanár úr kérem : ELTeC edition</title>
            <author ref="viaf:46762994">Karinthy Frigyes (1887-1938)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">17484</measure>
            <measure unit="pages">36</measure>
           
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Tanár úr kérem</title>
               <date>1997-09-21</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00700/00719"/>
               <respStmt>
                  <resp>Original Electronic Edition</resp>
                  <name>Funke Attila</name>
               </respStmt>
             
                  <bibl type="digitalSource">
                     <title>Tanár úr kérem</title>
                     <date>1997-09-21</date>
                     <ref target="http://kindlevarazs.wordpress.com/kindle-teka/"/>
                  </bibl>
               
                  <bibl type="printSource">
                     <title>Tanár úr kérem</title>
                     <author>Karinthy Frigyes</author>
                     <pubPlace>Budapest</pubPlace>
                     <publisher>Talentum: Akkord</publisher>
                     <idno>ISBN 963 8396 30 </idno>
                     <ref target="http://mek.oszk.hu/00700/00719/00719.pdf"/>
                  </bibl>
               
            </bibl>
            <bibl type="firstEdition">
               <title>Tanár úr kérem</title>
               <author>Karinthy Frigyes</author>
               <date>1916</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2020-07-21"/>
         <change when="2020-11-13"/>
      </revisionDesc>
   </teiHeader>
  <text>
      <body>
			<div type="chapter">
            <head>BEVEZETÉS</head>
            <p>Az udvaron keresztül belopóztam - fél tíz után járhat az idő, most a folyosók
               kihaltak és konganak, csak néha, mikor egy becsukott ajtó előtt elmegyek, csap ki
               felém a zümmögés és egyszerre mélyen és igen komolyan elszorul a szívem. A második
               emeleten, jobbra a tanári szoba mellett, a VI-ik b) osztály ajtaját kinyitották,
               levegőzés miatt. Leveszem a kalapomat, zsebre teszem. Aztán óvatosan bemegyek az
               ajtón, félrefordított fejjel meghajtom magamat a katedra felé és nesztelen léptekkel
               hátravonulok. Az utolsó padban, a kályha mellett, üres egy hely. A tanár nem nézett
               rám, rendben van, legyintett egyet, azt hitte, idetartozom, én vagyok az, aki öt
               perccel előbb kiment. Nesztelenül megkerülöm a köpőládát és a szemétkosarat. Rálépek
               egy fél kiflire, óvatosan megfordulok és beülök az utolsó padba. Vörösesszőke,
               szeplős fiú ül mellettem - oh igen, oh igen - és majdnem felkiáltok örömömben,
               meglepeté­semben, boldogságomban: hiszen ez a Büchner! - milyen, milyen régen nem
               láttam, hol jártam én, istenem, milyen borzasztó álmaim voltak. De most itthon vagyok
               megint, a jó, igazi való­ságban, az én valóságos életemben, amiből nem volt jó
               kimenni - oh, itthon vagyok, én vagyok az, Karinthy Frigyes a hatodik béből, hát
               persze, mi csoda ostoba álom volt az. Egy­szerre min­den szag ismerős: remegve nyúlok
               be a padba és kihúzok egy füzetet. Egy pillanatig káprázik a szemem, de aztán
               világosan elolvasom: az én nevem, hatodik bé, magyar dolgozatok.</p>
            <p>Büchner, édes Büchnerkém, hogy vagy, te drága, vörös ember. Büchner kissé csodálkozva
               néz rám, nem érti, minek örülök úgy, hogy értené! Pszt, mondja, meglök, és mérgesen
               néz rám oldalt. Persze, én itt lármázok, mikor odakint felelnek - ki felel? ahá, a
               Steinmann, a Bódog! - és aztán! Neki lesz baja belőle! De édes Büchnerkém, nem érted,
               alig tudok uralkodni az örömömön. Büchner nem érti, hogy lehet valaki ilyen marha,
               aszongya, minek röhögsz úgy, tudod, hogy pikkje van rám, azt hiszi, én bolondozok és
               azon röhögsz. Különben pedig miért nem férsz a bőrödbe? Pszt, lassan beszélj.</p>
            <p>Hát idehallgass, édes Büchnerkém, milyen marhaságot álmodtam - és most boldog vagyok,
               hogy csak álmodtam. Azt álmodtam, hogy én nem vagyok már tizenhat éves, hanem sok év
               telik-múlik és tudod, és sok zavaros és zagyva dolog jön, egészen másképpen, mint
               ahogy én most elképzelem. Tudod, álmomban leérettségiztem, képzeld (na és örülsz,
               hogy csak álom volt, te hülyőke, bár már túl volnánk rajta!) -, szóval
               leérettségiztem, és kiléptem az élet iskolájába, amiről Lenkei tanár úr szokott
               beszélni. Bizony, nem is tudom, hányadik osztályába jártam az élet iskolájának, de
               nagyon sok osztály volt és úgy volt (pszt! ne ordíts úgy! idenéz és kihívhat, amilyen
               pikkje van rám!), szóval úgy volt, hogy már huszonhét éves vagyok, és ülök egy
               kávéházban, és nem jól éreztem magam, képzeld, pedig mostanában hogy szerettem volna
               huszonhét éves lenni. Szóval a kávéházban ültem, és úgy volt, hogy tényleg egy író
               lettem, ami lenni akartam, és már sok könyvem megjelent, és ismertem személyesen
               Bródy Sándort, és elfogulatlanul beszélgettem Molnár Ferenccel, és autogramot kértek
               tőlem, és képzeld, mégse éreztem jól magam, nem furcsa? Szóval kiderült, hogy
               érettségi után nem olyan jó lesz, mint hittem. És amint ott ültem a kávéházban, esett
               az eső, és minden szomorú volt - ekkor én egyszerre eltűnődtem álmomban, és azt
               gondoltam, hogy ez mégiscsak lehetetlen, hogy én már huszonhét éves vagyok, és minden
               így megy: - és egyszerre eszembe jutott az osztály, és hogy hiszen én tulajdonképpen
               a hatodikba járok, és nekem még sok dolgom van, meg kell csinálni a mértani rajzot,
               át kell néznem a történelmet és közben gondolni kell a jövőre, ami nagyszerű és
               csodálatos lesz, mert hiszen még csak tizenhat éves vagyok. Szóval jól átgondoltam
               mindent, és világosan rájöttem, hogy én most nyilván csak álmodom, és méghozzá nem
               valami szép és dicsőséges álmot, hanem egy elég kellemetlen és tökéletlen álmot, és
               hogy a legokosabb, amit tehetek, ha erőlködöm és fölébredek, és átnézem a mértant, és
               bejövök az osztályba. Az esős ablaküveghez szorítottam a fejem, és erősen
               elhatároztam, hogy most felébredek és egészen más szemmel nézem majd azt az igazi
               életemet, a közép­iskolában. Nem látom olyan keservesnek és fárasztónak és
               nyomasztónak; hanem figyelni fogom benne mindazt, ami benne kedély és humor és emlék
               és szép fiatalság: amit innen, ebből a távolságból olyan tisztán látok már - megnézek
               mindent jobban, mint eddig - és nektek, édes barátaim, kedves középiskolai tanulók,
               újra megmutatom, és figyelmeztetlek benneteket, hogy mennyi szín és furcsaság és élet
               mindez és mennyi emlék és mennyi remény.</p>
            
         </div>
         <div type="chapter">
            <head>REGGEL HÉTKOR</head>
            <p>Krrr... Brrr...</p>
            <p>Mi ez, mi ez, mi ez, ez a rettentő csengetés? Tűz van? Ezek nyilván tűzoltók...
               szólni kellene az Erzsinek, hogy oltsa el a lámpát, biztosan meggyulladt a
               kredenc.</p>
            <p>Krrr... Brrr...</p>
            <p>Dehogy... hiszen ez a vekker... A vekker csönget... De hiszen akkor fél hét van
               már... fel kellene kelni.</p>
            <p>De hisz az lehetetlen, hiszen csak most feküdtem le. Mi van ma?</p>
            <p>Szerda? Magyar, német, mennyiségtan, földrajz, torna. Ez öt. Rendben van! Akkor még
               alhatom öt percet.</p>
            <p>Magyar, német, mennyiségtan, földtan... Tyű! Hiszen én még nem csináltam meg a
               térképet... Ceruzával megvan már, most ki kellene húzni tussal Magyarország
               határát... Tyű! Hiszen át kellene olvasni még a földrajzot és a magyart, föl kellene
               kelni, felelés van... felelelele... fefe...</p>
            <p>Na - mi ez? Csak nem alszom el megint - ezt mégse lehet, felelés, Mákossy tanár úr és
               Magyarország határa...</p>
            <p>Hát kérem, Bauer, csak nyugalom. Csak nyugalom, kedves Bauer, azért nem muszáj
               elsietni a dolgot... Nem kell kapkodni, meg lehet csinálni azt a felkelést szép
               nyugodtan - - biztos kézzel - - előkészítve... Zrínyi se rohant ki csak úgy az
               ágyból, hanem előbb előkészült... Kérem, tanár úr, én készültem...</p>
            <p>Arra semmi szükség nincsen, hogy az ember azért mindjárt kidugja a lábát a takaró
               alól, ilyen hidegbe... Persze, a harisnya, az fontos, ha fel akar kelni az ember...
               de csak óvatosan, kedves Bauer, csak óvatosan... Így, szépen, lenyúl az ember a szék
               alá, óvatosan felkaparja a haris­nyá­ját... így... behúzza szépen a takaró alá...
               hogy én minek dugjam azért ki a lábam?... nevet­sé­ges, itt is fel lehet húzni a
               takaró alatt... Na, ugye!... tyű, ott oldalt bejön a hideg... Kapitány úr, kapitány
               úr, léket kapott az ágy, Némó kapitány, mindjárt elsüllyed... ezt be kell tömni... hú
               de jó!</p>
            <p>Na. Hát ez megvan. Fent van. Hát ez kemény munka volt, ez igen. Ezután néhány percnyi
               pihenés következik. Hiszen a nehezén túl vagyok, most már csak a cipő jön és a ruha,
               erre lehet pihenni néhány percet. Pihenni szükséges, úgyis beteg vagyok. Mélyen
               tisztelt tanár úr, fiam ma gyöngélkedése következtében nem vehet részt az előadáson,
               tisztelettel Bauer Károly.</p>
            <p>Bár ez nem valószínű. Bár azért a földrajzot mégis át kellene nézni és kihúzni
               tussal... Bár miért kellene azért fölkelni... tegnap egyszer átnéztem részint, úgyis
               mindjárt fölkelek és megnézem, hát most már mindegy. Nevetséges. Egy oldal különben
               is az egész, másrészt, de azonban gyöngélkedem is. Nemcsak átnézem én aztat, hanem
               még itt az ágyban elmondom, emlékezetből aztat, ahogy tegnap átolvastam... mert én
               nem henyélésből fekszem, kérem tanár úr, hanem hogy elmondjam magamban a
               földrajzot... nekem itt sürgős és halaszthatatlan feküdnivalóm van, itt az ágyban...
               ezt rögtön el kell intézni... ezt a fekvést... mert már hét óra is lehet...</p>
            <p>Tehát Norvégiát délen határolja Dánia... nyugaton a Balti-tenger... és Dánia
               fővárosa... és Főváros Dániája...</p>
            <p>Na, kezdje elölről, Bauer, maga szerencsétlen. Kérem, tanár úr, én készültem. Tudtam,
               de elfelej­­tettem. Ne feleseljen Bauer, mert magának felelnie kell, mert maga
               Dániából négyesre áll, és az intőkonferencia már össze is ült. Fogd be a szád,
               Bauer.</p>
            <p>Igenis, az intőkonferencia ott ül már Dánia határán és tanácskoznak. Még csak a
               hadvezért várják, és a csatát azonnal megkezdik. Tehát mi Németalföld fővárosa?
               Bauer, fogd be a szájadat, és ülj ide az ágyú mellé, most te vagy az Ágyútüzér, és
               teneked kell megvédeni Norvégia határát. Hát jó, ha nekem kell megvédeni, adjanak
               mellém ezer kipróbált, derék cowboyt, mindegyik egy-egy mozigéppel, majd én
               megmutatom nekik. Hajrá, hajrá, derék fiúk! Fel a csatába! Adjatok egy lovat Bauer
               alá!</p>
            <p>Na most!... Hadaink már bent járnak Dániában... Én azt hiszem, igazgató úr, mégiscsak
               ez a Bauer fogja megvédeni Norvégia határát. Mennyiségtanból rosszul áll, az igaz, de
               húsz saslengést csinál a nyújtón, és mint fővezérnek, ez kell. Na Bauer, hát akkor
               csak neki, édes fiam... foglald el Dániát... így még kijavíthatod a négyesedet.</p>
            <p>Jó, nem bánom tanár úr. Tábornoki egyenruhám megfelel? Így. Hát most utánam, fiúk.
               Maga, Mákossy tanár úr, maga lesz a hadsegédem... de vigyázzon, hogy mit parancsolok,
               és fogja be a száját... Így. Üljön fel ide hátra a lovamra, és kapja el, ha golyó
               jön... Majd adok én magának. Ne feleseljen, tanár úr. Tanár úr, nem készültél. Hát
               mondd meg, tanár úr, mi a fővárosa Dániának? Na ugye, nem tudod. Dánia fővárosa
               Budapest, miután én most elfoglalom, és hozzácsatolom Magyarországhoz. Ülj le, tanár
               úr, négyest kapsz.</p>
            <p>Hát hol is van az a Dánia? Hol is van? Az bizonyos, hogy valahol van. De nem találom.
               Jaj, jaj, tanár úr, nem találom Dániát, hogy foglaljam el?</p>
            <p>Persze, hogy nem találod, gazember, miután nem húztad ki tussal Magyarország határát
               a térképen, hát most nem látni, hol kezdődik Dánia. A katonák ott állanak a határon,
               és nem mernek átlépni, mert félnek, hogy belépnek a tusba, mielőtt megszáradt.</p>
            <p>Na megállj, te gazember Bauer, ezt te csináltad! Le a fejeddel! Le a fejeddel! Hóhér,
               vágja le gyorsan a fejét, azzal a cigarettavágóval!</p>
            <p>Jaj, jaj, hóhér úr, én készültem! Jaj, Erzsi, Erzsi!...</p>
            <p>Na, mi az, ifiúr?... Mi?! Maga még az ágyban van? Hiszen nyolc óra van már, a
               nagyságos úr már el is ment a hivatalba.</p>
            <p>Tyű! Ezt elaludtuk megint!</p>
            <p>Tyű! Mi lesz itt!! Még jó, hogy a harisnyám fent van.</p>
           
         </div>
         <div type="chapter">
            <head>ELKÉSTEM</head>
            <p>Nyolc órakor még homályos a reggel és homályosan bukdácsolnak álmos fejemben a másnap
               esélyei és minden lehetősége. A középiskolai tanuló élete: nyolc éven át napról napra
               megújuló harcba szállás, halálos veszedelem: minden reggel pontban nyolckor, a
               véletlenek és ravasz kelepcék és elhatározó események hullámzó harcterére kiront:
               sebeket kap, sebeket oszt, néha elvérzik. Másnap újra feltámad, kezdi elölről.</p>
            <p>Minden reggel új fegyverzet és új haditerv. Furfangos és végtelenül komplikált
               megfontolás, amiben százféle ok és okozat kombinálódik.</p>
            <p>A fegyverzet ma hiányos: éppen azért gondosan kell összeválogatni. Első óra
               mennyiségtan. Az irracionális egyenleteknél tartunk, de a múlt órán még nem fejeztük
               be. Felelés eshetősége 25-27 százalék. Ebben a kis százalékban szerepet játszik az a
               körülmény, hogy sokan még nem javítottak, s hogy Frőhlich megbízhatatlan jellemű,
               ingatag és gyenge akaratú ember, aki a múlt órán talán még maga is azt hitte, hogy
               jövőre tovább magyaráz, és most egyszerre, szinte öntudatlanul, feleltetni kezd. Az
               emberi lélek mélyén vannak ilyen kóros tünetek, amikkel számolni kell.</p>
            <p>Szerdai nap lévén, én istenem, a mennyiségtan után két óra mértani rajz. Hiányzik a
               szépiám, a görbe léniám is hiányzik, amit pedig ma összeírnak. Guttmann ígért egy
               gumiguttit, azt elkérem. Vörösmarty Nyelvszépségei. Na, igen Vörösmarty
               Nyelvszépségei, tudom, tudom: ma ez a tét, kettő vagy semmi. Csak a másik felét
               néztem még át, de van két tíz perc a magyar óra előtt, az húsz perc, most, míg az
               iskolába érek, átgondolom magamban az első felét: nyertem tizenöt percet, azalatt
               beröpülöm Vörösmarty Nyelvszépségeit, elkérem Guttmanntól a gumiguttit, és még a
               történelmet átszaladom. A füzetem nincs meg. Tanár úr kérem, fiam ma gyengélkedett, a
               mennyiségtani dolgozatot nem készíthette el. Igen tisztelt tanár úr, fiam gyengéd
               szervezetének ápolása hosszabb időt vesz igénybe, mely idő alatt háziorvosunk a
               mennyiségtan-dolgozatoktól való tartózkodást ajánlotta.</p>
            <p>Hát ez semmi. Ezek csak olyan ábrándok, megvalósíthatatlan ködképek. A rideg valóság
               nem az, a rideg valósághoz szívós elszántság és lélekjelenlét kell, és kell hozzá
               Guttmann megint, akinek a füzetéből öt röpke perc alatt átírom az egészet. Bár mit ér
               nekem, ha megvan a dolgozat, ha egyszer a kamatos kamatot úgyse tudom, pedig ha
               felelés van, az csak abból van, az tiszta sor. Ne ábrándozz, hanem cselekedj!</p>
            <p>Most pedig, ejnye, jó lesz sietni, ezzel az úrral, aki most szembejön, nyolc óra öt
               perckor szoktam találkozni. Hát lássuk csak, szedjük össze a gondolatainkat, mert a
               perc közel van. Szóval: csak a szépia kell és a lénia. Ezzel szemben Vörösmarty, mint
               tudjuk, klasszikus tiszta­ságban tartotta a nyelvet, szavai kristályos
               tökéletességgel - micsinálnak a szavai? Szentisten, hiszen ezt sem tudom, meg kell
               gyorsan nézni, micsinálnak Vörösmarty szavai kristályos töké­le­tességgel. És Nagy
               Lajos! Szentatyám, gyerünk, ne zavarjunk össze mindent. Vörösmarty kristálytiszta
               szavakkal elkérte Guttmanntól a gumiguttit. De ha Guttmann nem adja? Akkor tisztelt
               tanár úr, fiam ma gyöngélkedett, és nem bírta elhozni a gumiguttit. Még van egy eset
               hátra, hogy kigyullad valami, vagy valamelyik tanár meghalt, és hazaküldik utána az
               egész osztályt.</p>
            <p>Na, mi ez? Szívem nyugtalanul kalapálni kezd. A bejárat előtt nem áll senki. Az egész
               épület gyanúsan, fenyegetően csendes. Csak nem?...</p>
            <p>Nem, nem... Az nem lehet. Az csak nem történik velem. Mindenesetre jó lesz
               sietni.</p>
            <p>Az első emeleten csend... Hallgatnak a falak és a lépteim konganak.</p>
            <p>Nincs kétség benne. A szörnyű, az elképzelhetetlen megtörtént. Itt már
               lecsengettek.</p>
            <p>Most még csak egy lehetőségem van: talán még nem jött be Frőhlich.</p>
            <p>Az üres folyosókon lábujjhegyen lopózom az Osztály ajtaja elé. Fülemet óvatosan
               tapasztom a kulcslyukra. A lemondás keserű vonása görbíti le ajkam. Odabentről
               egyhangú csönd beszél mindennél érthetőbben.</p>
            <p>Hát ezen már nem lehet segíteni: talán még nem írtak be, lassan benyitok. Frőhlich
               egyetlen szót sem szól, csak valami kegyetlen elégtétel villan át rajta, míg
               szerényen és udvariasan bevánszorgok a padomba. Az osztályon az elszörnyedés halk
               moraja fut keresztül. Frőhlich lassan előveszi óráját és megnézi. Könyveimet belököm
               a fiókba. Büchner, aki mellettem ül, előrehajlik a tábla felé, az arcán a
               mennyiségtani tudományok iránt érzett mély és kielégít­hetetlen szomjúság lángol:
               csak én látom, hogy a szája kissé balra húzódik, felém, és a fogai közül csak én
               hallom a sziszegést:</p>
            <p>- Beírtak a hiányzók közé.</p>
            <p>Jobbra húzom a szájam. Előremeredek, a matematikai tudományok összességével szemben
               táplált elfojthatatlan érdeklődés ül ki az arcomra. A fogaim közt sziszegem:</p>
            <p>- Tovább megyünk?</p>
            <p>Büchner balra sziszeg:</p>
            <p> - Nem. Felelés.</p>
           
         </div>
         <div type="chapter">
            <head>ELADOM A KÖNYVEM</head>
            <p>- Ennyi könyvet viszel máma magaddal? - kérdezi apám, s amikor én lemondóan
               bólogatok, a nagynéném, aki szintén jelen van, németül szidni kezdi az iskolát. Csupa
               svindler, drága és új könyveket szerkesztenek, amibe semmi új nincs, és
               rákényszerítik a szülőket, hogy megvegyék.</p>
            <p>Bánom is én, csak az utcán legyek. Letérek a Múzeum körútra és a Károly körútra. Ez a
               mi utcánk: az antikváriumok egész rajvonala. Megyek előre, hónom alá csapom a
               füzeteket - és a könyvet, a kritikus könyvet kényelmesen átlapozom menet közben,
               mintha otthon ülnék. Ebben nagy praxisom van; - megyek az iskolába, és az utcán
               tanulok, még írok is néha.</p>
            <p>Tehát lássuk csak. Ez a tavalyi természetrajz, ötödik kiadás, lényegesen javítva,
               átdolgozva. Lényegesen átdolgoztam magam is - a hátulsó fele levált, annyi baj
               legyen. Az első fedelen egy mértani rajz. A 178-ik lap, sajnos, hiányzik. Az Ember
               Csontvázára (87-ik ábra) sajnos, igen kemény ceruzával rajzoltam a cilindert és a
               szájába csutorát, nem lehetett kiradírozni, - a rozmárra, tavaly, mikor még ifjú
               voltam, és nem gondoltam a jövőre, oda meg direkte tussal festettem rá a bajuszkötőt.
               Dörzsöltem, dörzsöltem, az igaz, de mit ér az, a rozmár kilukadt, a bajuszkötő mégis
               látszik. És vajon melyik beszámíthatatlan, ostoba percemben jutott eszembe, hogy az
               egész 172-ik lapot kőporral bedörzsöljem, míg vékony lett, mint a selyempapír? Mert
               hogy az Állatvilági Statisztikai Térkép közepéből egy ötszög alakú, hosszúkás darab
               hiányzik, az igen, rendben van, arra emlékszem, akkor repülőgépet szerkesztettem, és
               kellett a kemény papír. De a tartalomjegyzéket igazán nem kellett volna körös-körül
               kicsipkézni, nehéz, verej­tékes munkával, hogy aztán egy vékony pálcikává
               összesodorjam az egészet, amit képtelenség kisimítani, mindig visszakunkorodik.</p>
            <p>Egészben véve azonban igen csinos könyv. Így egy kicsit messziről nézve, félig
               behunyt szem­mel, nagyon takaros, rendes könyv. Na, látszik, látszik, hogy hordták,
               de azért olyan kedves, szerény, jó könyv. Újonnan 2 korona 70 fillér. Megmagyarázom
               annak az embernek, hogyha a fedelet leradírozza, eladhatja új könyvnek. Egy kicsit
               csal, mit tesz az? Ha ő kérdez, egy koronát kérek - ha nem kérdez, csak mond egy
               összeget, hússzal többet kérek, mint amennyit mondott.</p>
            <p>Állok egy-két percig a kirakat előtt, és az üvegen át tanulmányozom a terepet. Kicsi
               öreg­ember: szemüvegen át néz valami képet. Kilencven fillérért is odaadom. Komoly
               öreg ember.</p>
            <p>Hirtelen nyitok be. Az öreg most beszél valakivel: oldalt néz rám, nem köszön, mikor
               belépek. Ismeri már az emberét. Nem zavarom, állok türelmesen, köhögök. Egyszerre
               végtelen, bús kishitűség tölti el a szívem, magamban szelíden, könnyes megadással
               simogatom az öregember lelkét. Te hideg, kemény öregember; értsd meg a szegény,
               szegény, szegény diákot, aki hetek óta csüggedten és reménytelenül szeretne már, oh
               úgy szeretne egy kis törmelékcsokoládét, egy kis gumit, amiből csúzlit lehetne
               csinálni, egy újrendszerű matricát, egy építhető papírházat - és pénzt, sok pénzt,
               egy koronát, kettőt, magáért a pénzért, l’art pour l’art. Látod, én értelek téged, te
               öregember, tudom, én tudom, hogy magadnak is annyiban van, hogy nehéz a dolog nagyon,
               és hogy ez a könyv piszkos. És látod, én odaadom neked 70 fillérért.</p>
            <p>Az öregember közben tovább tárgyal. Hozzám nem szól semmit, értjük mi már egymást:
               hirtelen kinyújtja oldalt a kezét, és én beleteszem a könyvet. Beszél a vevővel,
               megforgatja két ujja közt a könyvet, rettenetes undorral kinyitotta... istenem...
               Igen, éppen a rozmárnál nyitotta ki, és ott van a kőporos oldal. Hatvanért odaadom
               neki, egye meg.</p>
            <p>Lelöki az asztalra.</p>
            <p>- Régi kiadás - és szakadt, hiányzik.</p>
            <p>A világ elsötétül előttem.</p>
            <p>- Ezt használják a Markóba’... mondom vad daccal, elszorult torokkal.</p>
            <p>- Tudom. - És tárgyal tovább. Levegő vagyok.</p>
            <p>Tétován, percekig állok. Embertelen keserűség ül a mellemen.</p>
            <p>- Harmincért odaadom - szólok végre halkan.</p>
            <p>Az antikvárius tovább beszélget a vevővel. Két perc múlva felel, mikor már nem is
               számítottam rá. Negyven fillér - mondja, de nem fordul felém.</p>
            <p>Rövid számadás. Ez még a mozira se elég. De a perc elhatározó. Bátran, gyorsan,
               fejest a helyzetbe - utánam az özönvíz. Hirtelen előkapom a vadonatúj Stilisztikámat,
               ami ma is kell.</p>
            <p>- Ezért mennyit ad?</p>
            <p>Összesen egy korona és hatvan fillért fizetnek ki a kasszánál - oh, a Stilisztika
               kellett neki, a nyomorultnak, a sátánnak, az én idei Stilisztikám, azt elhiszem,
               kapott utána, elvitte, kikapta a kezemből, nem is volt időm meggondolni.</p>
            <p>És most mi lesz?</p>
            <p>Mi lesz? Mi lehet? A pénzt itt szorongatom a kezemben.</p>
            <p>Holnap visszaveszem a Stilisztikát. Kérek ehhez a pénzhez még egy koronát léniára és
               visszaveszem.</p>
            <p>Holnap elmegyek címet írni, falat hordani. Holnap beállok hajósinasnak.</p>
            <p>Holnap visszaveszem a Stilisztikámat.</p>
            <p> </p>
         </div>
         <div type="chapter">
            <head>A JÓ TANULÓ FELEL</head>
            <p>A jó tanuló az első padban ül, ahol hárman ülnek: ő a középen, a jó tanuló,
               Steinmann. Az ő neve nem tisztán egy ember jelzésére szolgál; - szimbólum ez a név,
               ahány fiú az Osztályban, annyi apa ismeri otthon ezt a nevet. “A Steinmann miért
               tudja megtanulni?” - kérdezi otthon harminckét apa harminckét fiútól. “Kérd meg
               Steinmannt, hogy magyarázza meg”, mondja az apa, és a fiú valóban megkéri a
               Steinmannt. A Steinmann mindent tud előre, még mielőtt meg­magyarázták volna.
               Matematikai lapokba dolgozik, és titokzatos szavakat tud, amiket csak az egyetemen
               tanítanak. Vannak dolgok, amiket mi is tudunk, de ahogy Steinmann tudja, az a biztos,
               az az egyedüli helyes, az az Abszolút.</p>
            <p>Steinmann felel.</p>
            <p>Ez különleges, ünnepélyes pillanat. A tanár sokáig nézte a noteszt; halálos
               feszültség remeg az Osztály felett. Mikor később a francia rémuralom történetét
               olvastam, mikor a Bicêtre foglyai közül előszólítják a halálraítélteket: mindig így
               tudtam csak elképzelni. Az agyak utolsó, véres erőfeszítésben kapkodnak lélegzet után
               - még van két másodperc, azalatt mindenki villám­gyorsan elmondja magában a mértani
               haladvány tételeit. Tanár úr, én készültem, mondja az ember magában. Tanár úr, fiam
               tegnap gyöngélkedett. Az egyik lehajol a füzete fölé, mint a strucc, hogy ne lássák.
               A másik merőben szembenéz a tanárral, szuggerálja. A harmadik, idegember, egészen
               elernyed, és behunyja a szemét: hulljon le fejére a bárd. Eglmayer, az utolsó padban
               egészen elbújik Deckmann háta mögé, ő nincs is itt, köszöni szépen, nem tud semmiről,
               őt írják be a hiányzók közé, töröljék ki az élők sorából, őt felejtsék el, béke
               poraira, ő nem akar részt venni a közélet küzdelmeiben.</p>
            <p>A tanár kettőt lapoz, a K betűnél lehet - Altmann, aki az év
               elején Katonára magyarosította a nevét, e percben mélyen megbánta ezt az
               elhamarkodott lépést. - De aztán nagyot lélegzik: egyszerre megállnak, és a tanár
               becsukja a noteszt.</p>
            <p>- Steinmann! - mondja egészen halkan és kivételesen.</p>
            <p>Nehéz, felszabadult sóhaj. Kivételes, ünnepélyes hangulat. Steinmann gyorsan feláll -
               a mellette ülő kiugrik a padból, szerényen és udvariasan áll, míg a jó tanuló
               kimászik a padból: mint egy testőr, néma és mellékes dekoratív szereplője egy nagy
               eseménynek.</p>
            <p>Maga a tanár is ünnepélyes. Oldalt ül le a székre, és összetett ujjakkal gondolkodik.
               A jó tanuló a táblához megy, és kezébe veszi a krétát. A tanár gondolkodik. A jó
               tanuló erre felkapja a spongyát, és sebesen törülni kezdi a táblát: ebben végtelen
               előkelőség és önérzet van, ezzel azt akarja jelezni, hogy ő ráér, hogy neki nem kell
               most törni a fejét, ő nem fél, ő mindig készen van, ő addig is, míg a felelés
               kezdődik, valami hasznosat akar csinálni a társa­da­lomnak, ő ráér gondolni a
               köztisztaságra és az emberiség békés fejlődésére, és letörüli a táblát.</p>
            <p>- Hát - mondja a tanár, és gondolkodva húzza a szót -, majd valami érdekes példát
               veszünk...</p>
            <p>A jó tanuló udvariasan és végtelen megértéssel köhög. Természetesen, valami érdekes
               példát, az érdekes helyzetnek megfelelőt. Most úgy néz a tanárra, komolyan és
               melegen, mint egy szép grófnő, akinek egy gróf megkérte a kezét, és mielőtt
               válaszolna, megértéssel és rokonszenvvel mélyen a gróf szemébe néz, jól tudva, hogy e
               tekintet elbűvöli a grófot, s a gróf remegő boldogsággal sejti, hogy a válasz kedvező
               lesz.</p>
            <p>- Vegyünk egy kúpot... - mondja a gróf.</p>
            <p>- Egy kúpot - mondja Steinmann, a grófnő. De már ezt is úgy tudja mondani, ez a
               Steinmann, annyi megértéssel, olyan okosan: csak ő tudja, mennyire kúp az, amit veszünk. Én, Steinmann, a legjobb tanuló az egész
               osztályban, veszek egy kúpot, mivel engem, mint az erre leg­alkalmasabbat, megbízott
               a társadalom. Még nem tudom, miért vettem a kúpot, de nyugod­tak lehettek
               mindannyian, bármi történjék ezzel a kúppal, én is ott leszek a helyemen, és
               megbir­kózom vele.</p>
            <p>- Különben - mondj a tanár hirtelen -, vegyünk inkább egy csonka gúlát.</p>
            <p>- Csonka gúla - ismétli a jó tanuló, ha lehet még értelmesebben. Ő a csonka gúlával
               éppen olyan határozott, barátságos, bár fölényes viszonyban van, mint a kúppal. Mi
               neki egy csonka gúla? Ő nagyon jól tudja, őt nem lehet félrevezetni, a csonka gúla is
               csak olyan gúla, mint más, normális gúla, egyszerű gúla, amilyent egy Eglmayer is el
               tud képzelni - csak le van vágva belőle egy másik gúla.</p>
            <p>A felelés rövid ideig tart. Félszavakban beszélnek egymással, értik egymást,
               lassanként intim dialógus alakul ki a tanár és a jó tanuló közt: mi már nem is
               értjük, ez az ő kettejük dolga, két rokon lélek, mely itt előttünk egyesül, a
               differenciálegyenletnek éteri légkörében. Egy mondat közepén eszmél rá a tanár, hogy
               miért is beszélgetnek ők, hogy ez felelés, az előmenetel megítélése. A jó tanulónak
               be se kell fejezni ezt a mondatot. Minek befejezni? Maradt-e szemernyi kétség afelől,
               hogy be tudja fejezni?</p>
            <p>A jó tanuló szerényen és illedelmesen ül le. A következő percben már roppant
               érdeklődéssel figyeli a következő felelő szánalmas dadogását: egy szónál gúnyosan és
               diszkréten elmoso­lyodik, és a tanár tekintetét keresi lopva, hogy még egyszer
               összenézzen vele, és a tanár lássa, hogy ő, bár nem szól, arcizma se rándul: e gúnyos
               mosolyban jelezni óhajtja, mennyire tisztá­ban van vele, milyen marhaságot mondott a
               felelő, és hogy mit kellett volna felelnie.</p>
          
         </div>
         <div type="chapter">
            <head>A ROSSZ TANULÓ FELEL</head>
            <p>Nem, mára nem lehetett számítani, igazán. Hiszen számított rá, persze hogy számított,
               sőt múlt éjjel álmodott is ilyesfélét: de álmában magyarból hívták ki, igaz, hogy úgy
               volt, mintha a magyart is a Frőhlich tanítaná. Álmában elintézte az egész kérdést, a
               párhuzamos vonalakról felelt, egyfelesre.</p>
            <p>Mikor kimondják a nevét, nem hisz a füleinek, körülnéz: hátha csoda történik, hátha
               csak agyrém, nyomasztó lidércnyomás volt, hogy ez az ő neve,
               és most felébred ebből az álomból. Aztán egy csomó füzetet felkap a padról. Míg
               végigmegy a kis utcán, a padsorok közt, ezt gondolja: “Ápluszbészerámínuszbé egyenlő
               ánégyzetmínuszbénégyzet.” Ezt fogja kérdezni. Biztosan ezt fogja kérdezni. “Ha nem
               ezt kérdezi, átmegyek különbözeti vizsgával a polgáriba, és katonai pályára
               lépek.”</p>
            <p>Közben megbotlik, és elejti a füzeteket. Míg a földön szedeget, háta mögött felzúg az
               obligát nevetés, amit ezúttal senki se tilt be: a rossz tanuló törvényen kívül áll,
               rajta lehet nevetni.</p>
            <p>A tanár leül, és maga elé teszi a noteszt. Ránéz. A rossz tanuló görcsösen mondogatja
               magá­ban: “ápluszbészer...” veszi a krétát. A tanár ránéz.</p>
            <p>- Készült? - mondja a tanár.</p>
            <p>- Készültem.</p>
            <p>Ó igen, hogyne készült volna. A halálraítélt is elkészül: felveszi az utolsó kenetet,
               és lenyíratja a haját.</p>
            <p>- Hát akkor írja.</p>
            <p>A rossz tanuló a tábla felé fordul.</p>
            <p>- bénégyzetmínuszpluszmínusznégyzetgyökbémínusznégyácészerkétá.</p>
            <p>És a rossz tanuló engedelmesen írni kezdi és mondja utána a számokat. Írja, írja,
               mint Ágnes asszony, tudja, miről van szó, látja a tételt “éppen úgy, mint akkor
               éjjel”, mikor elaludt mellette, és fogalma se volt róla, mit jelent az egész. Igen,
               ez az, homályosan sejti, valami másodfokú egyenlet - de hogy mi lesz ebből.</p>
            <p>Szép lassan és kaligrafikusan ír. A négyesnek a szárát vastagítja - a vonalból, ami
               törtet jelent, gondosan letörül egy darabot, ehhez külön elmegy az ablakig a
               spongyáért. Időt nyer ezzel. Hátha csöngetnek addig. Vagy valami lesz. Úgyse sokáig
               szerepel ő itten a dobogón. Ezt még felírja, az egyenlőségjelet is szép lassan
               felrakja - igen, ezt még úgy csinálja, mint más, felsőbb lények, mint egy jó tanuló.
               Felírja még “á2”. A katonaiskolában nagyon korán kell felkelni, villan át az agyán,
               hirtelen. De aztán hadnagy lesz az ember. Esetleg kimegy Fiuméba.</p>
            <p>Közben szép lassan ír - még mindig nem írta le. Hozzá nem értő ember, aki ezt a
               jelenetet figyeli, azt hiszi, valami jó tanuló felel. De a szakértő tudja már, mit
               jelent az, mikor valaki ilyen határtalan gonddal rajzolja a kettes farkincáját.
               Halálos csend körös-körül. A tanár nem mozdul. Most beszélni kell.</p>
            <p>- A másodfokú egyenlet... - kezdi értelmesen és összehúzott szemmel, és mélységes
               figye­lemmel nézi a táblát.</p>
            <p>- A másodfokú egyenlet... - ismétli olyan ember modorában, aki nem azért ismétli a
               szót, mintha nem tudná, mit akar mondani, hanem inkább azért, mert rengeteg
               mondanivalója közül a leghelyesebbet, a legfrappánsabbat, a legtökéletesebbet
               válogatja és mérlegeli.</p>
            <p>De a tanár, ó, a tanár már tudja, mit jelent ez.</p>
            <p>- Készült? - mondja keményen és szárazon.</p>
            <p>- Tanár úr kérem, én készültem.</p>
            <p>Ezt bezzeg villámgyorsan mondja: véres dac, lázadó kétségbeesés remeg a
               hangjában.</p>
            <p>Tanár (széles gesztussal): - Hát akkor halljuk.</p>
            <p>A rossz tanuló nagy lélegzetet vesz.</p>
            <p>- A másodfokú egyenlet az elsőfokú egyenletből származik oly módon, hogy az egész
               egyen­letet megszorozzuk...</p>
            <p>És most beszél. Valamit beszél. A második mondatnál arra számított, hogy
               félbeszakítják - lopva néz a tanár felé. De az mozdulatlan arccal néz, se azt nem
               mondja, hogy jó, se azt, hogy rossz. Nem szól. Pedig a rossz tanuló nagyon jól tudja,
               hogy nem lehet az jó, amit ő beszél. Hát akkor miért nem szól a tanár? Ez rettenetes.
               A hangja reszketni kezd. Egyszerre látja, hogy a tanár felemeli a noteszt. Erre
               elsápad, és szédítő gyorsasággal kezdi:</p>
            <p>- A másodfokú egyenlet úgy származik az elsőből, hogy végig... Tanár úr kérem, én
               készültem.</p>
            <p>- Polgár Ernő - mondja hangosan a tanár.</p>
            <p>Mi ez?</p>
            <p>Már egy másikat hívtak ki? Ővele végeztek? Mi ez? Álmodik?</p>
            <p>- A másodfokú egyenlet... - kezdi újra, fenyegetően.</p>
            <p>Polgár Ernő fürgén kijön, és a tábla másik végén már veszi a másik krétát.</p>
            <p>- A másodfokú... Tanár úr kérem, én készültem.</p>
            <p>Senki sem felel. És most ott áll, egyedül a tömegben, mint egy szigeten. De még nem
               megy helyre. Neki nem mondták, hogy menjen helyre - odvas és züllött, kitaszított
               szívvel áll ott -, neki nem mondták, nem mondták. Ő még felel. Most végigmenjen,
               újra, a padsorok közt? Nem, inkább áll, hülyén: keze dadogva babrál a táblán, a
               félbemaradt egyenlet roncsai közt, mint a lezuhant pilóta, a motor megpattant
               hengerei fölött. A másik fiú közben már felel is. Valami párhuzamos vonalakról beszél
               - ez is olyan idegen és furcsa... mint minden... amivel itt évek óta foglalkoznak
               körülötte... foglalkoznak vidáman és ruganyosan és hangosan... és amiből ő soha nem
               fogott fel semmit... néhány mondatot jegyzett meg eddig, s azokon úszott...</p>
            <p>És így áll most, még áll, reménykedik, udvariasan figyeli, amit a másik beszél...
               néha helyeslően bólint, legalább ezzel jelzi, hogy ő készült, ő tud... néha
               bátortalanul meg is szólal, abban az illúzióban ringatja magát, hogy őt kérdezték, de csak halkan, hogy ne küldjék helyre... aztán
               szerényen elhallgat és figyel... előrehajol, részt vesz a felelésben, odaadja a
               krétát, buzgólkodik a felelő körül, még súg is neki, hangosan, nem azért, hogy
               segítsen, de hogy a tanár lássa, hogy ő súg, tehát ő tud... Egyszóval: nem adja meg
               magát.</p>
            <p>Egyszer aztán minden ereje elhagyja, elhallgat, és még egyszer a katonaiskolára
               gondol. Elboruló elméjében, mint távoli szavak, verődnek vissza a zajok... a kréta
               ropogása... elfolynak az arcok, és egy pillanatra világosan látja a végtelent,
               amelyről e percben jelentette ki a felelő, hogy ott a párhuzamos vonalak találkoznak.
               Látja a végtelent... nagy, kék valami... oldalt egy kis házikó is van, amire fölül
               fel van írva: “Bejárat a negyedik végtelenbe.” A házban fogasok vannak, ahol a
               párhuzamos vonalak leteszik a kalapjukat, aztán átmennek a szobába, leülnek a padba,
               és örömmel üdvözlik egymást... a párhuzamos vonalak, igen... a végtelen, a megértés,
               a jóság és emberszeretet osztályában, ahová ő soha eljutni nem fog... ama “felsőbb
               osztály”, melybe “elégtelen eredmény miatt fel nem léphet” soha.</p>
          
         </div>
         <div type="chapter">
            <head>A BUKOTT FÉRFI</head>
            <p>A bukott férfi hosszan álldogált a tanári szoba ajtaja előtt. Már mindenki hazament,
               egyenként szállingóztak a tanárok is. “Alászolgája”, mondja udvariasan hússzor egymás
               után és meghajtja a fejét. Ő azonban Schwickert várja, ó igen, már tizenegy óta várja
               Schwickert, akivel röviden és nyugodtan és érctelen hangon fog beszélni. “Tanár úr”,
               ezt mondja majd Schwickernek, “egy ember életéről van szó. Nem akarom, hogy
               szerencsétlenség történjen, tanár úr, ezt Ön sem akarhatja. Ön nagyon jól tudja,
               hogyan történt a dolog - beszéljünk férfiasan, nyíltan, ember az emberhez. Én akkor,
               igen, Ön tudja mikor, mikor azt mondtam, hogy Nyolcadik Henrik, magam is tudtam, hogy
               nem Nyolcadik Henrik, hanem Harmadik Richárd, s már a következő pillanatban ki is
               igazítottam volna, mert Nyolcadik Henrik csak úgy kicsúszott a szájamon. De Ön - nem
               bírálni akarom Önt, csak hidegen megállapítom a tényt - Ön azonnal leültetett engem.
               Ne vizsgáljuk, hogy törvény és szokás szerint tette-e ezt - én azt akarom, hogy
               egymás közt intézzük el ezt az ügyet. Bemegyünk ide a tanáriba, Ön áthúzza az
               elég­telent, és alul ezt a mondatot “Osztályismétlésre utasíttatik”. Aztán elválunk
               egymástól, mint férfi férfitől. Ön talán csodálkozik, hogy ilyen szokatlan hangon
               hall beszélni - nos, hagyjuk ezt. Hogy Önök engem félreértettek, azt, jól tudom,
               zárkózott természetemnek köszönhetem - nem volt okom nyilatkozni eddig, és mit
               beszélhettem egy olyan környezetben, mely még nem érthet meg engem?” Így fog beszélni
               a bukott férfi, és Schwicker, aki meghökkenve hallgatta végig, egyszerre megáll,
               mélyen a szemébe néz, majd kipirul és hirtelen a kezét nyújtja. “Neugebauer - mondja
               Schwicker -, elég. Én értem önt. Adja ide azt a bizonyítványt. Ön rideg embernek hitt
               engem - de én nem tudtam eddig, kivel van dolgom, Neugebauer.”</p>
            <p>Igen, a bukott férfi így fog beszélni Schwickerrel. Miért hát, hogy a bukott férfi
               mégis riadtan húzódik vissza, valahányszor nyitják az ajtót? Már kettő felé jár az
               idő, és ő tizenegyre haza­ígérkezett a bizonyítvánnyal - jó volna, ha Schwicker jönne
               már - vagy miért volna jó? Hiszen ő nem is akar hazamenni - van neki hazája, a bukott
               férfinak?</p>
            <p>De íme, itt jön Schwicker... igen, beszél hátrafelé valamit, most nem lehet
               megszólítani. Most se, most megy a lépcső felé - gyerünk utána, majd a lépcsőn. Nem,
               a lépcsőn mégse lehet, annak semmi formája - majd a portás ajtaja előtt. De a portás
               kint áll az ajtóban, nem lehet... itt nem lehet... De mi ez, hiszen mindjárt kimegy a
               kapun és aztán...</p>
            <p>- Kérem szépen, tanár úr... tanár úr kérem...</p>
            <p>- Na, mi az? Mit akarsz?</p>
            <p>- Kérem szépen, tanár úr... itt az van... itt az van...</p>
            <p>- Mi van? Hogy hívnak?</p>
            <p>- Neugebauer.</p>
            <p>- Ja, te nálam megbuktál! Na csak eriggy haza, aztán majd készülj a pótvizsgára.</p>
            <p>- Igenis, tanár úr.</p>
            <p>- Nem fog megártani egy kis tanulás a szünidőben.</p>
            <p>És Neugebauer udvariasan vigyorog.</p>
            <p>- Igenis, tanár úr. Alászolgája.</p>
            <p>- Szervusz.</p>
            <p>A bukott férfi hajlong, és megindul a körúton. Nem sok értelme van annak, hogy
               megindult, mert ugyan hova menjen? A Schwickerrel való beszélgetés csak valami
               fásult, tompa érzést hagyott maga után, nem csalódottságot. Hiszen nyilvánvaló volt,
               hogy így lesz, hiszen ő nem is akart Schwickerrel beszélni, mi dolga van neki
               ezekkel? Mi van még hátra? No igen. Néhány utca, amin végigmegy - néhány bolt -
               néhány fanyar, férfias gondolat az élet ostobaságáról, az emberek hitványságáról -
               aztán ez a kis dolog. Hagyjon hátra valami írást? Minek? Talán egypár sort, így:
               “Inkább vagyok első Uticában, mint Rómában a második...” hm, biztosan Uticában mondta
               ezt Caesar? Nem, nem biztos, hogy ott mondta... ott valami más történt, tudta, de
               elfelejtette... majd így írja “Inkább vagyok a halálban a második, mint az életben az
               első...” igen, ez biztosan nagyon szép; bár ő nem nagyon érti, de azok majd, azok
               érteni fogják... a nyomorultak... bár csak értsék. Inkább vagyok a sírban az
               első...</p>
            <p>A bukott férfi szeme előtt színes, szivárványos felhőcske ugrál, a torka elszorul, és
               csak most veszi észre, hogy az egész idő alatt, míg ezeket elgondolta, majdnem
               hangosan énekelgette magában a tornaünnepély indulójának a tenorját, amit
               betanult</p>
            <p>»Fel hazánk hű nehem-zehe-déke.</p>
            <p> Itt a pálya, itt a tér, -</p>
            <p> Ittatér!«</p>
            <p>Ezt énekelte, közben ugrált, és viaszosvászon táskájával a falakat csapkodta.
               Azonkívül pedig valami nyugtalan érzése is volt, mintha elfelejtett volna valamit,
               amit pedig előbb el kell intézni. Mi is volt az, istenem, mi volt, pedig ma reggel
               nagyon elhatározta. Üveglénia... nem, gőz­turbina... nem, hisz arról nem is álmodhat
               egyelőre, míg az öt forint együtt nincs, pedig az mikor lesz! Legföljebb jövő
               elsején... aha, tudja már, ceruzahegyező... és, és még valami, mustkolbász.</p>
            <p>Mustkolbász! a nyál összefolyik a szájában. Milyen furcsa neve van, mi lehet az?
               olyan barna, bütykös valami, ott lóg a csemegekereskedésben - de túlvilágian jó
               lehet, must is, kolbász is. Egyelőre ezt, mindent nem lehet egyszerre - a kocsonyás
               pisztráng, az még a jövő zenéje. Mennyi pénze van, lássuk csak. Itt van nyolc, emitt
               négy hatos, meg hat krajcár is és egy fillér, azt esetleg el lehet sütni krajcárnak.
               Összesen közel három korona.</p>
            <p>Két perc múlva megvan a ceruzahegyező, s további két perc múlva a bukott férfi ott
               áll a cse­me­gekereskedésben. “Ebből harmincér”, mondja, és piszkos kis ujja reszket,
               amint kinyújt­ja, a torka meg lüktet. Hirtelen elszánás, halálos könnyelműség önti
               el, megmámoro­sodik. “Meg húsz deka törmelékcsokoládét is kérek... Azt hiszem,
               elég... meg kérek húszér ementálit is... meg huszonötér abból a vörösből... lazac?...
               kérek abból is...”</p>
            <p>Mindent külön, csinosan becsomagolnak, és ő hagyja, bár tudja jól, hogy nem érdemes,
               hiszen a legközelebbi kapu alatt úgyis felbont mindent. Két korona öt... tessék...
               néhány fillért visszakap.</p>
            <p>A kapu alatt felbont mindent, és a zsebébe gyűri. Kezdi az ementálin, vastag
               darabokat tör le, bent a zsebben, és hirtelen dugja a szájába, majd megfúl,
               kivörösödik. Aztán a mustkolbászt eszi meg... aztán a lazacot... Mintha köveket
               raktak volna a gyomrába. Mindegy, vesszen minden, következik a törmelékcsokoládé, az
               jó, az meleg és édes és omlós. Ez is megvan, de most milyen nehéz a gyomra... most
               valami könnyű kellene... ami felüdíti, felfrissíti. “Hogy ez a narancs?” persze
               drága, az utolsók közül, mindegy. Mi van még? Kilenc krajcár maradt, mihez kezdjen
               vele? “Kérek kilencér törökmészt.”</p>
            <p>És most itt megy ő, a bukott férfi, a Nefelejcs utcában - hogy került ide? Mindegy.
               Megy, megy a hosszú Nefelejcs utcán, benéz a kapuk alá, nehéz érzéssel belül... és
               nem tudja, a gyomra nehéz-e, vagy a szíve. Benéz a kapuk alá, rágja a törökmézt, csak
               rágja... körös-körül halálos üresség, céltalan élet, hideg igaztalanság. Valami
               jajongó, egyforma hang kíséri, végtelenül, makacsul, lerázhatatlanul... jajongó,
               pokoli gyötrelemmel.</p>
            <p>»Fel hazánk hű nehem-zehe-déke...«</p>
            <p>Kínlódva rágja a ragacsos, foghoz tapadó csirizt, és a nyála és a könnye fuldoklón
               csorog le a torkán.</p>
            <p> </p>
         </div>
         
         <div type="chapter">
            <head>MAGYAR DOLGOZAT</head>
           
            <milestone unit="startSubChapter" n="1"/>
            <p rend="head">   I. HÁROMNEGYEDES DOLGOZAT</p>
               <p>
                  Petőfi lírai költészete
               </p>
               <p>Petőfi Sándor, a világhírű nagy magyar költő, mint lírikus is kiváló helyet foglal
                  el ebben a tejjel-mézzel folyó Kánaánban, melyet oly gyönyörűen jellemzett leíró
                  költeményeiben.</p>
               <p>Petőfi lírai költészetében legfontosabb a szubjektivitás, azonban Arany Jánosnál
                  inkább az objektivitást látjuk túlsúlyra vergődni.</p>
               <p>Míg Petőfinél olyan szépen domborodik ki a naiv, népies hang, addig Arany Jánosnál
                  a népies hang háttérbe szorul, és helyét a nyelvszépség foglalja el, amely
                  különben Petőfi gyönyörű költeményeiben is föllelhető.</p>
               <p>Petőfi lírai költeményeiben a következő szépségeket találjuk, úgymint: 1. népies
                  egyszerűség, 2. nemzeti hazafiság, 3. trópusok és figurák, 4. fiúi szeretet anyja
                  iránt, 5. szerelmi költészet stb.</p>
               <p>Petőfi mindig a szubjektivitásra törekedett, és célját a legnagyobb mértékben el
                  is érte, mert költeményei utat találnak a legegyszerűbb nép szívébe éppenúgy,
                  valamint a paloták ragyogó és fényben úszó csarnokaiba is!...</p>
               <p>Költeményeiben az aranykalászos, gyönyörű nagy magyar Alföldet látjuk megénekelve,
                  melyet nála kívül senki oly szépen jellemezni nem volt képes, mint ahogy maga is
                  írja gyönyörű költeményében, mely így kezdődik</p>
               <p>“Szép vagy Alföld, legalább nekem szép...”</p>
               <p>Mindazonáltal Petőfi nemcsak az Alföldet bírta jellemezni, de azonban a Tiszát is
                  és a “jó öreg kocsmáros”-t, aki alatt saját atyja értendő.</p>
               <p>Egy másik költeményében még inkább kidomborította az egyszerűséget, midőn a juhász
                  oly szamáron megy, melynek alacsonysága következtében a juhász lába a földig ér.
                  Egyszer csak hallja, hogy haldoklik a juhász babája, s hazasiet azonnal, hogy még
                  életben találja, de azonban csak halottat talál. Elkeseredésében mi telhetett a
                  juhásztól, tehát botjával nagyot üt a szamár fejére. Mily csodaszépen látjuk itt
                  ugyebár az egyszerűséget, mellyel a juhász a szamár fejére üt
                  elkeseredésében!!...</p>
               <p>Vannak Petőfinek viszont költeményei, melyekben ő ellentétet állít be, például
                  “Befordultam a konyhába...” című költeményében, midőn azt írja, hogy az ő égő
                  pipája kialudott, míg ellenben alvó szíve meggyulladott. Míg előbb pipája égett,
                  most szíve ég, mely viszont azelőtt aludott. Már ezen is láthatjuk az
                  ellentétet.</p>
               <p>Ez Petőfi lírai költészete, mely az egész világ költői között nagy szerepet
                  játszik ennek a gyönyörű aranykalászos nemzetnek dicsőségére!!...</p>
               <p>Skurek Ferenc</p>
               <p> VI. b. o. t.</p>
            
            <milestone unit="endSubChapter" n="1"/>
            <milestone unit="startSubChapter" n="2"/>
               <p rend="head">II. EGYFELES DOLGOZAT</p>
               <p>
                  Petőfi és a líra
               </p>
               <p>1823 Szilveszter éjszakáján vagyunk! Odakünt apró pihékben szállingózik a hó.</p>
               <p>De bezzeg nagy öröm dagasztja keblét a helybeli mészárosnak, kinek Kiskőrösön
                  gyermeke született Szilveszter szent éjszakáján.</p>
               <p>Egészen kicsi csecsemő. Fekete szemeivel, melyek még gondtalanul bámulják a
                  szegényes szoba nyirkos gerendáit, most anyjára pillant s nem tudja róla levenni a
                  tekintetét... Az anya szeretetteljes bensőséggel hajol a gyermek fölé s az igazi
                  anyákat jellemző gondossággal igazítja meg a bölcső kemény (?), de fehér
                  vánkosait...</p>
               <p>Mit sejt ezen anya?</p>
               <p>Ezen anya nem sejti még, hogy a parányi bölcsőben az egykor nagy Petőfi Sándor
                  piheni ártatlan gyerekálmait...</p>
               <p>Petőfi!</p>
               <p>Midőn e szót leírom, ezer emlék rajzik fel lelkesült agyamban!!... Gyönyörű
                  költemények zengenek-bonganak, melyeket oly lelkesen, kipirult arccal olvasgattunk
                  otthon szerető szüleink körében s az iskolában, ahol nagyra becsült tanárunk oly
                  szépen magyarázta el a költemények rejtett szépségeit. S lelki szemeink előtt, míg
                  a magyarázatot hallgattuk, mintegy álomkép vonult el a napsugaras Alföld, a kis
                  tanya, a betyár, a juhász és a szamár. De ki győzné felsorolni!...</p>
               <p>Petőfi lírai költészetében a szubjektív, az alanyi elem lelkesíti legjobban
                  szívünket, míg Aranynál a komoly, objektív hang késztet férfias
                  bölcselkedésre.</p>
               <p>Petőfi, mi nagy költőnk, mi büszkeségünk, egyik kezedben lanttal, másik kezedben
                  csata­bárddal, nyugodj békében a segesvári harctér elfedett hantjai alatt korhadó
                  sírhelyeden...!</p>
               <p>Goldfinger Rezső</p>
               <p> VI. b. o. t.</p>
               <p> </p>
            <milestone unit="endSubChapter" n="2"/>
         </div>
      <div type="chapter">
               <head>RÖHÖG AZ EGÉSZ OSZTÁLY</head>
               <p>Az ördög bújt az osztályba. Reggel, mikor bejöttünk, új szemétládát találtunk.
                  Szép, nagy szemétláda, politúros. Azonnal kiderült, hogy egész kényelmesen el
                  lehet férni benne.</p>
               <p>A szemetet természetesen kiszedjük belőle, és szépen eltrancsírozzuk a tetején.
                  Ehhez művészi ösztön kell. Körös-körül egyenlő távolságban kenyérbelek jönnek:
                  közepére, mint valami dísz­tárgy, egy nagy darab szalonnahéj. Mindenki rendez
                  valamit: régi vasakat, tollszárakat viszünk a szemétkiállításra, amit belépődíj
                  mellett mutogat a Deckner.</p>
               <p>A második tíz percben váratlanul kitör a cédularagasztás. Először Kelemen hátán
                  jelenik meg egy rövid jelentés, mely tudtul adja, hogy az illető önmagát
                  “szamár”-nak minősíti, s ezt minden külön értesítés helyett állandóan reklamírozni
                  óhajtja. Kelemennek aztán bizalmasan megsúgja valaki, hogy elhatároztuk, hogy
                  cédulát ragasztunk Roboz hátára, Kelemen röhög magában, és csakhamar feltűz egy
                  hasonló cédulát Roboz hátára. Roboz már öt perce röhög velünk együtt Kelemen
                  céduláján. Kelemen már fuldoklik, hunyorog a szemével - a röhögés nő, dagad, egyre
                  vidámabb lesz, orkánná fajul -, de minél jobban röhögnek ők egymáson, mi annál
                  jobban röhögünk őrajtuk.</p>
               <p>Aztán a következő dolgot találja ki valaki. Az ember odamegy például Auerhez, aki
                  szorgal­masan ír valamit; lihegve nekiszalad, lázasan, örömtől feldúlt arccal -
                  kapkodó hangon karon ragadja. “Gyere, gyere, gyorsan...!” fuldokol és viszi
                  magával. Auer kapkod, nem érti. “Na mi az, mi az, mi történt, hová?” kérdi
                  izgatottan és ijedten, és szedi a lábát. A másik nem felel, lihegve cipeli,
                  keresztülvonszolja a folyosón, felrohan vele a harmadik emeletre. Auer agyán
                  villám­gyors iramban többféle lehetőség mozgóképe száguld. A nagybácsija jött meg
                  Ameriká­ból. Az igazgató hívatja, mert konferencia volt, és ott végre
                  megállapodtak a tanárok, hogy ez az Auer egészen kivételes, érthetetlen zseni,
                  amilyent egy században egyet szül csak a kor­szellem, és azért rögtön ki kell adni
                  neki az érettségi bizonyítványt és ezer korona ösztöndíjat egy nagy beszéd
                  kíséretében, amit a tanári szobában tart az igazgató. A kultuszminiszter hívatja,
                  aki itt van a tanáriban, direkt miatta jött, mert valaki beküldte neki Auer
                  legutóbbi magyar dolgozatát, amit könnyek között felolvastak az országházban, és
                  Auerrel most kezet akar fogni a kormány képviselője. A szabadkézi-tanár hívatja,
                  mert egy gazdag mecénás meglátta az ő “Stilizált levélalak” című szépiarajzát, és
                  harmincezer koronáért meg akarja venni a városligeti Feszty-körkép helyére, amit
                  most elárvereztek. Húszezerért is odaadom, gondolja még hirtelen Auer, amint
                  lihegve felérnek a negyedik emeletre. Ott egyszerre a hírvivő, aki eddig egy szót
                  se szólt, elereszti Auer karját, és szép lassan megindul lefelé. Auer csudálkozva
                  utánafordul, a lépcső alján már ott áll az egész osztály és röhög. Auer egy percig
                  áll, marhák, mondja, aztán dühösen indul, szégyenszemre lefelé, két perc múlva már
                  ő röhög legjobban, mikor Robozzal csinálják végig ugyanazt.</p>
               <p>Közben Wlach a táblára lerajzolta Kökörcsin tanár urat, alsónadrágban, de különben
                  cilinderrel a fején, amint II. Józsefnek jelentést tesz az Osztály
                  magaviseletéről. II. József az orrát pisz­kálja, és egy üveg Zacherlint nyújt át
                  Kökörcsinnek, aki köszöni alássan, és jót húz az üvegből.</p>
               <p>Zajcsek ordít, hogy őt nem hagyják tanulni, végre fogja magát, beül az új
                  szemétládába, magára húzza a fedelet, és orrhangon énekel. Wlach jelt ad,
                  egyszerre mindenki elhallgat és feláll. Zajcsek rémülten dugja ki fejét, azt
                  hiszi, a tanár jött be. Vad röhögés. Zajcsek meg­vetően kiköp a ládából, és
                  undorral magára húzza a fedelet.</p>
               <p>Hanem most tényleg belép Kökörcsin. Halálos csend: egyszerre mindnyájunknak eszébe
                  jut Zajcsek, aki a szemétládában ül. De Zajcsek másodszor már nem hagyja becsapni
                  magát, nem mozdul.</p>
               <p>És most rettenetes óra következik. Az egész osztály egyetlen, hullámzó rekeszizom,
                  amit képtelen erőfeszítéssel szorít le a halálos röhögés. A fojtott röhögés
                  forróláza lüktet a vérvörös arcokon, és a halántékok kidagadnak. Mindenki a pad
                  fölé hajol. A csönd, melynek fenekén egy esetleges kipukkadás borzasztó réme
                  vonaglik, ingerlően zúg a fülünkben. És vannak elszánt, vakmerő gazemberek az
                  utolsó padokban, akik még feszítik a kritikus hangulatot. A kis Löbl lebújt a
                  padok alá, négykézláb mászkál kényelmesen, körös-körül mászta az osztályt, és
                  egyenként megfogta a lábunkat. A szemétláda gyanúsan mozog. Kökörcsin emelt hangon
                  fejtegeti II. József érdemeit; hátulról meglöknek, egy hang súg rekedten a fülembe
                  “vigyázz, jön a pad alatt Löbl, már a negyedik pad alatt van!” Mindenki felhúzza a
                  lábát a padra: a szájunk reszket a röhögéstől, kétségbeesetten próbálok figyelni,
                  hogy másra tereljem a fantáziámat. Kökörcsin lelkesen magyarázza, milyen szép
                  dolog volt II. Józseftől, hogy egy tollvonással visszavonta összes rendeleteit. Az
                  anyja második Jóska!! - mondja Eglmayer az utolsó percben hihetetlenül mély
                  gyomorhangon. Auer élesen felszisszen: - Löbl most ért odáig, és belecsípett.
                  Nézd, mondja valaki mellettem, Kökörcsin egyik lába rövidebb, mint a másik.</p>
               <p>A szemem majd kiugrik. Most... most vége... még egy pillanat... robban... Ebben a
                  percben a tanár a következő viccet csinálja:</p>
               <p>- Auer... mit mozgolódik maga, mint egy sajtkukac?</p>
               <p>Soha még bohózatírónak olyan hatása nem volt közönségére. Mint gátját áttépő
                  áradat: harsan fel a röhögés. Percekig röhögünk, felszabadulva, hörögve. A tanár
                  csodálkozva néz, és elné­zően mosolyog - magában megállapítja, hogy milyen
                  frappáns és ellenállhatatlan humora van neki.</p>
               <p> </p>
         </div>
         <div type="chapter">
               <head>KÍSÉRLETEZEM</head>
               <p>A mágnesesség és villamosság mágikus jegyében folyt le november. A fizikaterem
                  asztala állandóan tele van gépekkel, korongokkal, elemekkel, induktorokkal és
                  dinamókkal. Borzasztó dolgok történtek: Pollákovics ráállt egy üveglábú zsámolyra,
                  mire beleeresztették a villamossá­got, mire Pollákovicsból szikrák pattantak ki,
                  és a haja égnek meredt. Müller elmagyarázta, hogy Pollákovics mint emberi test, jó
                  vezető. Pollákovics szerényen és áhítattal állt a zsá­molyon, mint ahogy egy jó
                  vezetőhöz illik, és lelke mélyén homályos örömmel villant át az elektro­mos áram
                  szárnyain, hogy Müller ezek után feltétlenül kijavítja kettesre a három­negyedét -
                  hiszen nem lehet ő rossz tanuló, lám milyen szépen átvezette a villamos áramot is
                  -, zavarosan olyan érzése van, hogy aki nem érti a fizikát, azon nem megy át a
                  villamos áram, mely a tanár úr szolgálatában áll, és mint ilyen, tisztában van a
                  helyzettel és az osztálykönyvvel.</p>
               <p>Hazamenet hatér veszek egy mágnesvasat. Ámulatos dolgokat tud a mágnesvas, de nem
                  vagyok megelégedve az eredménnyel. Már útközben elhatároztam, hogy otthon a patkó
                  alakú vasat kiegyenesítem, a közepébe lukat fúrok a... a... mondjuk az apám hegyes
                  papírvágójával (esetleg ollóval), és iránytűt csinálok belőle, de
                  Boussole-formában, hogy az irányt abban az esetben is mutassa, ha egészen ferdén
                  lefelé áll, mert hiszen esetleg nagy földrengés is lehet, a ház oldalt billen,
                  mint egy hajó - és én mégis tudom majd az irányt; milyen jó lesz! Lelkesen
                  elvégzem magamban, hogy sohasem járok iránytű nélkül ezentúl.</p>
               <p>Csupa izgalmas terv vagyok, mire hazaérek. Mert Heron-labdát is csinálok, úgy van,
                  és magdeburgi féltekéket, ha tudni akarjátok és egy Leclanché-elemet. Csak a
                  húgomat találom otthon, akinek lelkesen magyarázni kezdem a Torricelli-féle űrt.
                  Na, mit gondolsz, mi tartja fenn a hetven centiméter magas higanyoszlopot, kérdem
                  gúnyosan. Igen, nem hiszed? Hát idenézz. Teletöltök vízzel egy poharat, papírt
                  teszek alája - most idenézz, megfordítom az egészet és nem folyik ki. Na jó, most
                  csak azért folyik ki, mert... persze, nem a pohár alá kell tenni a papírt,
                  elfelejtettem.</p>
               <p>Balsikerem nem veszi el önbizalmamat. Fésűt dörgölök és papírszeletkéket
                  csipegetek fel a fésűvel. A húgom azonban felbosszant, és azt állítja, hogy a
                  papírszeletkék csak azért ragadnak a fésűhöz, mert a fésű piszkos.</p>
               <p>Áttérek a Leclanché-elemre. Ez kicsit bonyolult dolog. A befőttesüveg rendben
                  volna, de honnan veszek staniolt? Réz is jó volna, - hja, ha a fürdőszoba csapját
                  le lehetne olvasztani! Csakhogy ez több nehézségbe ütközik, aztán meg, nem tudom,
                  meggyőzhetem-e családomat fölfedezéseim fontosságáról, és arról, hogy ezek a
                  fölfedezések a család részéről bizony áldozatokat és nélkülözéseket
                  követelnek.</p>
               <p>Ellenben ki fogom szivattyúzni a vizet a vizeskannából, ki én, és bebizonyítom, be
                  én, a légnyomást. A légszivattyút azonnal megtervezem papíron, fantasztikus
                  utópiák ragadnak magukkal. Az egész szobából kiszivattyúzom a levegőt, ki én,
                  úgyhogy a tárgyak elvesztik szabadesésüket.</p>
               <p>Marinak, a mindenesnek, az a nézete, hogy én egy pofont fogok a papától
                  kiszivattyúzni, ha azonnal nem veszem ki a mozsárból az ecetet és a széndarabokat,
                  amiket beleraktam. A természettudományokat kezdik görbe szemmel nézni - de hát nem
                  lehet forradalmat csinálni anélkül, hogy föl ne forgassuk a fennálló világrendet.
                  Hát nem hisztek Newtonnak és Koper­nikusnak? Hát idenézzetek - mondjuk, ez a lámpa
                  legyen a Nap - a szabad térben mozgó égitest. Nézzétek, ideteszem a mágnesvasat -
                  képviselje a gravitációs erőt. Vagy, mondjuk, ne a lámpa legyen a Nap, hanem ez a
                  mágnesvas, és legyen a lámpa csak egyszerűen a Föld. Na most már, na már most.
                  Most képzeljétek, hogy ez a mágnesvas, ami ugye, a Nap, itt, ahol tartom, egy
                  helyben áll. Ugye, most a lámpának a bal oldalát világítja meg? De kérlek Mici, ne
                  légy olyan nehézfejű. Igenis, most úgy van, hogy ez világítja meg a lámpát, és nem
                  a lámpa eztet, mert a lámpa, az egy sötét test legyen. Na már most. Meddig tart
                  ez? Ugye, addig tart csak, míg a Föld, vagyis a lámpa el nem fordul, nem megyünk
                  semmire, mert akkor csak éj és nap váltakoznék és nem lennének évszakok. Hanem a
                  Földnek is el kell mozdulni - keringeni kell - mozdulni kell neki, az istenit -
                  nna!! látjátok?! így mozog... így mozog a Föld... így kell neki mozogni - és mégis
                  mozog...</p>
               <p>Arról nem tehetek, hogy a lámpa leszakadt. Rosszul volt feltéve - a csavar nem
                  működött. Azt pedig természetesnek találom, hogy a hálátlan és meg nem értő bírák
                  vacsora helyett kilöktek a cselédszobába, és rámzárták az ajtót. Galileivel is
                  pont ezt csinálták. De az igazságot nem lehet véka alá rejteni. Eppur si
                  muove!</p>
               <p> </p>
            </div>
            <div type="chapter">
               <head>MAGYARÁZOM A BIZONYÍTVÁNYOM</head>
               <p>Hát kérem szépen, először is: ez még nem végleges bizonyítvány - ez csak afféle
                  lenyomat, amit ideiglenesen kiosztottak nekem. Hogy ma van a féléves
                  bizonyítvány-nap, az nem jelent semmit. A többiek tényleg kikapták a
                  bizonyítványt, de az enyémet föl kellett küldeni a minisztériumba, mivel tévedések
                  derültek ki, amiket sürgősen orvosolni kell. Igen. Különben a
                  bizonyítvány-ellenőrző és kiegészítő konferencia foglalkozni fog az esettel,
                  tanfelügyelői középülésen. Az osztályfőnök úr, mikor ideadta nekem a
                  bizonyítványt, beszédet tartott: kicsit zavarban volt, és tiszteltette a papát.
                  Kérlek, kedves Bauer, mondta, légy szíves, közöld szüleid­del, miszerint
                  sajnálatos tévedés történt bizonyítványoddal, hibás tételek csúsztak bele. A
                  bélyeghatósági szabályrendelet szerint, sajnos, így is ki kell adni a
                  bizonyítványt, de kérnelek kell, kedves Bauer, közöld a szülővel, miszerint ez
                  csak olyan okirat, aminek az adatai nem jelentenek semmit. Kérd meg kedves
                  szüleidet, ne haragudjanak ezért a tévedésért, az igazi bizonyítványt csakhamar
                  kiállítjuk - egyelőre kéretem őket, hogy írják alá ezt, mert az összes iratokat
                  átküldtük a rendőrségre, ahol a nyomozás miatt szükség van erre az aláírásra; de
                  hangsúlyozd kérlek, hogy ez csak formaság. A főkapitány személyesen átírt a fiumei
                  tengeré­szeti gimnáziumba, derítenék ki, hogy került bele a bizonyítványomba
                  történelemből ez a... ez a... szám, ami ugyancsak egy közönséges szám, azt
                  jelenti, hogy négyszer feleltem történe­lemből - de esetleges félreértésekre ad
                  alkalmat.</p>
               <p>Tudniillik Mangold, a történelemtanár, az csak helyettes tanár nálunk, még nem is
                  osztályoz­hat, mert előbb vizsgáznia kell osztályzástanból a főegyetemen. Ő csak
                  helyettes osztályzatot adhat, amit másképpen kell érteni - egyes helyett kettest,
                  kettes helyett négyest -, majd ha letette a vizsgát, akkor az összes
                  bizonyítványokban kiigazítják az osztályzatokat igazi osztály­zatokra. Most
                  egyelőre kéreti a papát, ne tessék haragudni egyelőre, és üzeni, hogy én négy­szer
                  feleltem történelemből, egyszer aláhúzott kétharmadra, egyszer egyesre, kétszer
                  három­negyedkettesre, tessék ezt összeadni, számtani középarányost venni, kijön a
                  háromnegyed egyes, aláhúzva. Először a második Józsefből feleltem, de akkor
                  csengettek; másodszor kérdezte az örökösödési jogot, mondtam schmalkaldeni
                  szövetség, láttam, mikor beírta az egyfelest, de akkor elvesztette a noteszt.</p>
               <p>Fizikából. Hát fizikából már novemberben feleltem, kérdezte a Föld mozgását, s én
                  mondtam, hogy a Nap körül és ellipszis-alakú pályán, melynek egyik gyújtópontjában
                  a Nap van, és ez a Newton érdeme. De akkor a mellettem ülő fiúval összetévesztett,
                  akinek háromnegyede van a fizikából, és nekem írta be véletlenül. Akkor szóltam, a
                  tanári kar megnézte a noteszt, mondta, hogy tényleg a Csekonics helyett írta be
                  véletlenül, de ezt most már nem lehet kiigazítani, mert ebből neki a kormánynál
                  kellemetlenségei támadnak, nagyon kért, hogy ne firtassam a dolgot most egyelőre,
                  és tegyem meg neki, hogy most egyezzem bele a hármasba, év végére kijavítja
                  jelesre, és nem is kell felelni a következő félévben. A jelest mindjárt be is
                  vezette a születési bizonyítványomba, főigazgatói aláírással.</p>
               <p>Frőhlichnek pikkje van rám algebrából, arról nem tehetek. A határozatlan
                  együtthatóval kellett megoldani az egyenletet és akkor mikor kihívott, és akkor
                  mikor megmondtam, hogy akkor beszorzok lambdával, erre kiesik a második egyenlet,
                  persze, azért nem esett ki, mert iksszel is be kellett volna szorozni, csakhogy
                  ezt Frőhlich nem vette észre, mire megmondtam, hogy hogy kellett volna, akkor
                  mikor észrevette, hogy ő nem tudta, szégyellte magát, és azt mondta, hogy menjek
                  helyre, és azóta pikkje van rám, mert jobban tudtam az algebrát, és nem akart
                  kihívni javítani, pedig a törvényszékben benne van, hogy januárig ki kell hívni a
                  fiút javítani, mert másképpen nem érvényes az osztályzat, és a Steinmann, a
                  legjobb tanuló is mondta, hogy föl lehet jelenteni Frőhlicht, de nem akartam, mert
                  úgyis pikkje van rám, pedig a dolgozatba nekem ugyanaz jött ki, mint
                  Steinmannak.</p>
               <p>Magaviseletből azért van kettes, mert ha van három hármas, akkor nem lehet a
                  magaviseletből se egyes, hanem akkor külön bizonyítványt adnak magaviseletből,
                  amit postán küldenek el a szülőknek.</p>
               <p>Ezt!?... Ez nem hármas, ez kettes, csakhogy az osztályfőnök úr olyan furcsán írja
                  a kettest, véletlenül felül írja a végét a kettesnek. Csak a vezetéknevet tessék
                  aláírni... de mostanában ne tessék bemenni az iskolába... a kaput kiemelték...
                  most átalakítják... nincs kapu... nem lehet bemenni... majd egy-két hét
                  múlva...</p>
               <p> </p>
            </div>
            <div type="chapter">
               <head>A LÁNYOK</head>
               <p>A lányok a Vadász utcába járnak: egy órakor gyakran találkozunk velük, tarkán
                  sereglenek ki a körútra, vihognak és sugdolóznak. Copfjukon piros és kék pántlika
                  fityeg, hárman-négyen összefogóznak, egymásba karolnak, az egyik halkan, súgva
                  mond valamit, hangosan kuncogni kezdenek.</p>
               <p>Ellenségesen és értetlenül és irigyen nézem őket, vajon miféle butaságon nevetnek
                  folyton? És mit sugdolóznak? Ha két lány összejön, mindjárt sugdolózni kezdenek -
                  ismeretlen dolgon nevetnek, elkomolyodom, és gyanakodva, rossz érzéssel húzom föl
                  a szemöldököm - valami profán, cinikus, tisztátalan dolog van a világon; amiről
                  csak ők tudnak, és mindig arról beszél­nek; gúnyosan, alattomosan néznek rám és
                  elszaladnak. Vajon mi lehet az?</p>
               <p>Mert valamit tudnak, amit én nem tudok. Különben buták és tehetetlenek, növényt és
                  bogarat nem gyűjtenek, bélyeget se. Leydeni palackot nem csinálnak, se magdeburgi
                  féltekét. Egyszer napfogyatkozás volt, a Hold árnyéka elhaladt a Napkorong előtt.
                  Napokig készültem rá, üveget kormoztam, és dobogó szívvel vártam a csillagászok
                  által kijelölt időpontot. Mikor a fényes tányérba beleharapott a fekete csorba,
                  ujjongva és áhítattal kiabáltam - és kezemben a kormos üveggel kerestem valakit,
                  akinek elmondjam, hogy milliárd kilométernyire mi történik odakünt. Csak két
                  lányismerősöm volt a másik szobában, befutottam, és lelkendezve hívtam őket, hogy
                  jöjjenek gyorsan, mert a pompás színjáték csak percekig tart. Nem lehetett rávenni
                  egyiket se, hogy az utcai szobába átjöjjenek - valami butaságon vihogtak,
                  csúfoltak engem, ugyan hagyj bennünket, mondták. Dühösen és gesztikulálva
                  magyaráztam, hogy milyen nagy és ritka tüneményről van szó, és hogy mindjárt vége
                  lesz, de hiszen csak arról van szó, hogy átjöjjenek az utcai szobába, kiabáltam
                  elkeseredve. Valami kétértelmű ostobaságot feleltek, egy szón megint vihogni
                  kezdtek, nem jöttek át, nem nézték meg.</p>
               <p>De vajon mi lehet az - mert van valami velük. Valami van, amit mindenki tud, csak
                  én nem, ami miatt úgy bánnak a lányokkal, mint valami kiváltságosokkal, és ezt ők
                  tudják.</p>
               <p>Még egészen kicsike voltam, mikor a rokonaim ilyeneket mondtak nekem, “hát állva
                  hagyod a kis kisasszonyt, és te leülsz? nem szégyelled magad? milyen gavallér lesz
                  belőled?”, és nekem fel kellett állni a kényelmes székről, hogy a csipkébe
                  öltözött kis majom leülhessen. Az arcom égett a szégyentől és haragtól - miért?
                  Micsoda ostoba, jogtalan, igaztalan előny? Ha pofon vágnám, leesne a székről. De
                  hát ő pofon vághat és megalázhat engem, csak azért, mert ő gyengébb, és így
                  lovagiasságból nem üthetem vissza? Hát nem látják, hogy ő tudja ezt, és kinevet
                  bennünket, és kényelmesen elterpeszkedik?</p>
               <p>Miért? Miért? Mi lehet ez?</p>
               <p>A lányokat nem bántja senki. Taknyos másodista korukban már magázza őket a tanár,
                  nem kapnak barackot a fejükre, udvariasan beszélnek velük. A felsőbbistákat pláne
                  kisasszonynak szólítják, az iskolában is. Fiatalabb tanárok előre köszönnek nekik
                  az utcán - hallatlan! Szelíd­ség gyöngédség veszi körül őket - én meg tegnap egy
                  olyan brusztflekket kaptam verekedés közben, hogy egész nap nehezen lélegzem. Ha
                  elmondanám, azt felelnék, úgy kell, miért nem vágtad pofon, nem szégyenled magad?
                  De hát ő kezdte tanár úr - hát engem nem véd senki? Nem szégyelled magad? Egy
                  felnőtt fiút védeni kell - micsoda katona lesz belőled?</p>
               <p>- Az ám - katonaság! A tornaórán, szabadgyakorlatokban, felvonulásokban készülünk
                  rá. Az kemény dolog lesz, tudom, eleget hallottam róla. Hideg priccs, borjú a
                  hátamon, alélt mene­telések, puska és szurony. Hiszen szép, lelkes dolog, tudom,
                  vágyom is rá - de hát miért csak mi? A hazát meg kell védeni. Aki nem kockáztatja
                  életét a hazáért, gyáva és becstelen. Hát ők? Ők miért nem gyávák és becstelenek?
                  Eszükbe sem jut kockáztatni az életüket - ezek vihognak és pipiskednek: mégis,
                  senki se mondja, hogy ők gyávák és becstelenek, sőt! inkább eszményül állítják
                  elénk. Meg kell védeni a nőket, a gyenge nőket! Királyért és hazáért - és a
                  nőkért! Hát a lányok királyok?</p>
               <p>Miért? Miért? Miért?</p>
               <p>Miért mindenütt, mindég, ez a kivételezés, ez az extravurst, ez az elnézés -
                  miért, miért? A villamosban fel kell állni nekik - a legjobb falattal őket kell
                  megkínálni, ha leejtenek valamit, úgy állnak ott, hanyagul és kényelmesen, mintha
                  a természet törvénye volna, hogy azért nekem kell lehajolni. Tizennyolc éves
                  koruktól kezdve már kezet csókolnak nekik, mint az öreg püs­pö­köknek, akik
                  munkában és áldásban töltötték életüket. Jobb oldalra kell engedni őket az utcán.
                  De hát miért? Mit nyújtanak ők, mit tesznek, miért kell tisztelni őket? Hiszen
                  művelet­lenek, ostobák, lusták és dologtalanok. Mulatságban nőnek fel, férjhez
                  mennek - attól kezdve a férjük dolgozik helyettük, eltartja őket. Szabadjegyet
                  váltottak az életre azzal, hogy meg­születtek - míg nekünk véres verejtékkel kell
                  kiverekedni minden percünket, újra és újra bebizonyítani, hogy jogunk van az
                  élethez.</p>
               <p>De hát miért, miért, miért?</p>
               <p>A fiúk valami szégyenletes és ostoba dologról fecsegnek, az iskolában. Nem, az
                  képtelenség, ostobaság, nem lehet. Itt valami titok lappang, az bizonyos - de az
                  őrültség, az lehetetlen, hogy az legyen a titok. Hiszen az egy buta vicc, egy
                  gyerekes játék - hiszen ennél csak érdekesebb a Torricelli-féle űr, vagy egy
                  Leclanché-elem?</p>
               <p>Miért? Miért?</p>
               <p>Érzem, hogy egy napon meg fogom érteni. Félek ettől a naptól - ezen a napon
                  keveredem majd el a szürke tömegbe: ezen a napon jövök rá, hogy én is az vagyok,
                  amik ezek itt, akik szembe­jönnek velem az utcán. Ezen a napon el fogom felejteni
                  az Osztályt, a Leclanché-elemet, a növénygyűjteményemet, és el fogom felejteni
                  önmagamat.</p>
               <p> </p>
            </div>
            <div type="chapter">
               <head>NAPLÓM</head>
               <p>szept. 5.</p>
               <p>Új év, új napló, új élet... Ma volt az első nap a suliba. Osztályfőnök Lenkei, de
                  még nem biztos, azaz rendőr. Tanarak általában a régiek, majd meglátjuk, mi lesz.
                  Egyelőre a harmadik padban ülök. Az a hülye Benkő jött oda, hogy lépjek be a
                  körbe, majd bolond vagyok. Elhatároztam, hogy ezentúl mindent pontosan megírok.
                  Este voltunk az Angi néninél, de snassz volt, nem hoztak petróleumot, de snassz
                  volt, nap kél 6 óra 15 perckor, nyugszik 5 óra 45. Ebédre: húsleves, leveshús,
                  tökfőzelék. Most itt ülök az utcai szobába, a lámpa alatt és írok.</p>
               <p>szept. 31.</p>
               <p>Ma volt az önképzőköri megalakuló ülés. Elnök: Mautner, alelnök Gelléri, titkár
                  Székely a nyolcadikból, gazda Várnai. Én bekerültem a választmányba 6 szavazattal,
                  mint bizottsági tag. Kitűztek pályázatot elbeszélő költeményre, értekezésre,
                  szavallatra és matematikai értekezésre. Mint választmányi tag egyedül vagyok
                  ötödista a bizottságban, címzetes jelleggel csak, de bíráló bizottsági tag. Ebéd:
                  gombaleves, fasírt, rizskoch. Voltunk múlt héten a Kereskedelmi Múzeumban.
                  Szombaton Uránia, utána vasárnap, hétfőn csak tizenkettőig van előadás.</p>
               <p>okt. 6.</p>
               <p>Aradi vértanúk, nincs suli, ünnepélyt elblicceltem. Hazajövet találkoztam
                  Gárdossal, mondta, hogy semmi se volt, diri beszélt, aztán Földessy a vértanúkról.
                  Sebők szavalt, de súgtak és erre összezavarodott. Mondta, hogy tanrendben újítás
                  van, fizika helyett kedden kilenctől törté­nelem. Gerő elmegy az iskolától.
                  Délután megvettem a szépiát, a nullkörzőt és gummit, maradt ötvenhét, és
                  megcsináltam az ábrázoló rajzot, nagyon szép volt, de a végén a kihúzóból kifolyt
                  a tuss, valahogy kivakartam. Elhatároztam, hogy ezentúl mindig hordok iránytűt.
                  Most az utcaiban ülök, de a sublód előtt, mert az asztal tele van friss
                  fehérneművel, amit hoztak. Mindjárt vacsorázunk, ebédre mákosrétes volt.</p>
               <p>nov. 2.</p>
               <p>Elhatároztam, hogy ezentúl fontosabb dolgaimat titkos írással írom. Minden betű
                  helyett az ábécében az utána következő második betűt írom. Oc dgfcekbvco
                  hkbkmcdrn. Vagy esetleg fordítva írom a szavakat. Matpak lótápap totnirof aráinél
                  ed mettötlökle. Ma olvastam Jókaitól Szerelem komédiásai, gyönyörű szép. Grant
                  kapitány gyermekeibe az emberevőknél tartok, elég érdekes. Holnap önképzőköri ülés
                  lesz, beneveztem szavalásra, esetleg pályázom az értekezésre is. Ma nagyon
                  röhögtünk, Prém azt mondta, hogy micsoda marhaságot olvasok én, mialatt ő
                  magyaráz, mire kivittem, mire kiderült, hogy az ő könyve volt, amit ő írt.
                  Mértanból jól állok, de még javítani fogok karácsonyig, magyarból egy felesre
                  állok, dolgozat kétharmad, de még lesz egy iskolai dolgozat. Nagyon kíváncsi
                  vagyok a bizonyítványomra.</p>
               <p>dec. 6.</p>
               <p>Uránia. “A jégvilág” című darabot adták, jó volt a fűrészes hal. Csináltunk
                  dobtapsot, mire az igazgató lekiabált a páholyból, hogy az egész iskolát
                  hazakergeti, nagyon röhögtünk Gárdos­sal, minden kép után állathangot utánoztunk
                  és mondtuk “Náttyon széb! Náttyon széb!” - és minden képnél olyan hangosan
                  álmélkodtunk, hogy milyen gyönyörű, hogy a felolvasó egész büszke volt és minden
                  kép után úgy nézett szét, mintha ő festette volna. Kivettem a könyv­tárból
                  “Servadec Hektort”, este olvasok majd. Délután bent voltam a plébániakertben és
                  eperfalevelet szedtem a hernyóknak, ja igaz, megölték a kínai császárt, nagy
                  forradalom lesz. Nem férnek a bőrükbe ezek a kínaiak! Mostan az udvariban ülök,
                  holnap nem lesz suli. Átnézem a történelmet és megcsináltam az ábrázolót, kúp
                  lefordítása az első képsíkba, jó nehéz volt.</p>
               <p>febr. 14.</p>
               <p>Ma beírtak az osztálykönyvbe, mert a Jákó rámfogta, hogy a manzsettámra írtam a
                  puskát, pedig nem is természetrajzból írtam, hanem németből. Annyi baj legyen,
                  majd megkérem az osztályfőnököt, hogy húzzon ki. Ma Shakespeare-től olvastam
                  Hamletet, igen jó tragédia a nagy brit költő tollából. Ma egész nap olyan szomorú
                  voltam, nem is tudtam etetni a hernyókat. Tulajdonképpen miért is él az ember?
                  “Lenni vagy nem lenni, ezt itt a kérdés”, mint ahogy Shakespeare mondja a
                  Hamletben. Arra gondoltam, hogy milyen kár az ifjúságért, mely elmúlik és hogy én
                  már sohase leszek olyan vidám és elégedett, mint harmadikban. Hiába! az élet nem
                  olyan víg dolog!... de hagyjuk!...</p>
               <p> </p>
            </div>
            <div type="chapter">
               <head>LÓGOK A SZEREN</head>
               <p>Lógok a szeren.</p>
               <p>Azt, hogy az izmaim még fejletlenek s mellem is szűkecske, azt én nagyon jól
                  tudom. De nem tudhatjátok, hogy mi lakik bennem. Én is csak homályosan sejtem,
                  borzongva gondolok rá, olyankor, mikor könnyedén simul rám a tornatrikó, és lábam
                  gumicipősen szökdel a tornaterem csertörmelékében. Igaz: Wlach ötvenkilós súlyokat
                  emelget, és Bányai Miklós megcsinálja nyújtón a nagyhalált. De őbennük, ugye,
                  nyers erők dolgoznak csak, formátlan ösztönök - énbennem pedig az Akarat lakozik.
                  Bányai képtelen megérteni a “savoir” ige ragozását, és Wlachnak én csináltam meg
                  az algebrai dolgozatot. Én másféle ember vagyok. Én értem a tudományokat, és
                  egyelőre nem tudom megcsinálni a vállállást a korláton - de mi lesz, ha egyszer
                  mégis megtanulom? Csodálatos lény jelenik meg ez esetben a világ színpadán;
                  tüneményes ember, akihez képest Jókai hősei közönséges tucatemberek. Képzeljék el,
                  hogy egy napon ilyen újságcikk jelenik meg a lapokban: “Érthetetlen és nagyszerű
                  előadás kápráz­tatta el tegnap a Vigadó dísztermében összegyűlt álmélkodó
                  közönséget. Egy fiatalember, akiről eddig senki se tudott (itt az én nevem
                  következik) jelent meg a dobogón s »Az élet értelme másodfokú egyenletekben« című
                  előadásban tökéletes francia nyelven, meg­oldotta a világnak rejtélyét, amin eddig
                  hiába fáradoztak a legnagyobb elmék - s mindezt oly nagyszerű előadóművészettel,
                  hogy a jelenvolt világhírű színészek sírva tolongtak a dobogó felé, hogy kezet
                  szoríthassanak az alig tizenhat éves zsenivel. De az ifjú szerényen és nyu­god­tan
                  mosoly­gott csupán, s egy váratlan mozdulattal az asztalra ugorva, kézállásba
                  helyez­kedett, majd három salto mortale-t csinálva a megdöbbent közönség fölött,
                  elkapta a feje fölött húzódó vasrudat, és azon szédítő halálforgásokat végezve,
                  átugrott a kilencméternyire elhelye­zett kály­hára, de úgy, hogy kézállásban
                  maradt azért, s előbbi előadását ebben a helyzetben folytatta, nyugodt és
                  behízelgő modorban, végleg megoldva a nagyszerű problémát...”</p>
               <p>Lógok a szeren.</p>
               <p>Ti ezen csodálkoztok, mert nem tudjátok elképzelni, hogy lehet ember, aki
                  mindenben egy­formán tökéletes. Ti öregek és konzervatívok vagytok, és azt
                  hiszitek, hogy a világ ezentúl is csak olyan lesz, mint eddig, és elfelejtitek,
                  hogy egyszer eljön majd az érettségi. Ti nem tudjátok például elképzelni, hogy
                  lehet majd esetleg egy miniszterelnök (a nevét szerénységem tiltja megsejtetni
                  veletek), aki egy napon, miután szenvtelen és nyugodt hangon bejelentette az
                  országgyűlésnek, hogy néhány jól megfontolt diplomáciai művelettel, amikről eddig
                  nem akart beszélni, mert nem a szavak embere, sikerült Angliát, mint egyszerű
                  gyarmatot, Magyar­országhoz csatolni, s ezt ezennel tudatja a tisztelt Házzal -
                  mondom, miután ezt szenvtelen és hideg hangon előadta, nem törődve az ordító és
                  ujjongó képviselőkkel, akik vállukra akarják emelni, hirtelen vívóállásba
                  helyezkedik s egy szédítő, eddig ismeretlen dzsiu-dzsicu fogással, ott, a
                  miniszterelnöki emelvényen, két vállára fekteti azt az ausztráliai
                  világbirkózóbajnokot, akit az angol ellenzék orvul elhelyezett az emelvény
                  belsejében, hogy a legnagyobb európai férfit megölje. Ti nem tudjátok elképzelni,
                  hogy valaki délelőtt mint Főakadémikus előadást tart az egyetemi tanároknak,
                  délután pedig megnyeri a hátúszás és függeszkedés világbajnok­ságát, mellesleg a
                  rúdugrásét is esetleg, hogy aztán este az ámuló közönség előtt hajlongjon, mely a
                  Nemzeti Színházban ugyanezen ifjú drámájának ötszázadik előadását tapsolja orkán
                  gyanánt. Ez a rendkívüli ifjú nem azért találta fel a Holdbarepülőgépet, mintha
                  nem tudná megkeresni a kenyerét laufmétával is, melyben virtuóz - ez a rendkívül
                  férfi időnként hanyag mozdulattal rúg be harminckét gólt az Eftécé vagy Mac
                  kapujába, mely csapatok együttes erővel sem bírnak vele, aki egyedül áll ki
                  ellenök.</p>
               <p>Lógok a szeren.</p>
               <p>Na jó, jó, egyelőre persze még egy kicsit gyakorolni kell magamat. A lélek
                  jóllehet, kész, de a test erőtlen, és a szereket nagyon ravasz emberek találták
                  ki. Síkos a pózna, és pontos meg­figyelések alapján állíthatom, hogy fölül, a vége
                  felé lényegesen nehezebben mászható, mint eleinte; holott a felületes szemlélő azt
                  hihetné, hogy mindenütt egyformán síkos. Azonkívül az a disznó Bauer mindig a
                  vékonyabb póznához ugrik, és rámhagyja a vastagot. A negyedik-ötödik fogás után
                  egészen más az ember világnézete, mint odalent volt, s egyszerre világosan látom,
                  milyen gyermekes hiúság volna nagy szerencsétlenségnek tekinteni, hogy Bauer előbb
                  lesz fönt, mint én. Nem kell a dolgot elhamarkodni. Lám, vannak hebehurgya és
                  szeles emberek, akik magasugrásnál nekirugaszkodnak, nagy svungot vesznek,
                  rádobbantanak az ugródeszkára, földobják magukat és gyakran leverik a mércét. Én
                  nem áltatom magam hiú reményekkel. Eleinte persze - istenem, az ember fiatal és
                  tüzes - én is bízom a jövőben, sas­szemekkel mérem a távolságot meg a mérce
                  magasságát: apró léptekkel kezdem, nekilódulok s már látom magam, repülve lebegni
                  a mérce fölött. De az utolsó pillanatban bölcs rezignáció fog el, közvetlen a
                  mérce előtt - micsoda ostobaság, gondolom, és szerényen, mint egy ibolya,
                  lehajtott fejjel bújok át alatta, olyan ember szelíd és megadó modorában, akinek
                  esze ágában se volt ugorni, csak egy kicsit sétálni akart.</p>
               <p>Lógok a szeren.</p>
               <p>Utóvégre, ha meggondoljuk, tulajdonképpen micsoda marhaság az egész - ez az egész
                  intézmény, melyben minden arra megy ki, hogy az emberi testrészek közül lehetőleg
                  egy se maradjon azon a helyen, ahová az Isten teremtette, hanem lehetőleg olyan
                  helyzetet foglaljon el, amelyre az illető testrész soha életében nem számított.
                  Két lábam a levegőben kalimpál, térdem kifordul, csuklóm becsuklik, hajam a
                  szemembe lóg, a vér a fejembe tolul - a padló felszalad a plafonra és tótágast
                  állanak a falak. S ehhez az undorító és lehetetlen állapothoz, míg kilógó nyelvvel
                  keresem az egyensúlyt s próbálom áthúzni hasamat a vékony vasrúd mögött, teljes
                  bizonytalanságban afölött, vajon a föld vagy a csillagos ég felé közeledem-e -
                  ehhez az állapothoz valaki, egy vad külsejű férfi állandóan bömböl valamit felém -
                  “homoríts!” “homoríts!” ezt bömböli, s az én vérbeborult értelmem távolról sejti
                  csak, mit ért ez alatt a szó alatt - valamit ki kell feszíteni, igen, valamit
                  behajtani, és valamit kiegyenesíteni - de hogy mi legyen az, láb, derék, csípő, s
                  ha ezt már tudom: vajon melyik irányban keresendő az illető testrész: - minderre,
                  ugye nem kívánhatjátok, hogy válaszoljak ilyen állapotban. Rúgok egyet, előre vagy
                  hátra, mindegy - kinyitom a szájamat, a szemem becsukom - undorral és
                  kétségbe­esve eleresztem kezemmel a szert, és hátam nagyot nyekken a vastag
                  szőnyegen. Hála istennek - nevethettek már. Az ördög vigye az egész
                  tornaünnepélyt, a benevezést, az első díjat - majom lesz, aki megnyeri.</p>
               <p> </p>
            </div>
            <div type="chapter">
               <head>A VÉSZTANÁCS</head>
               <p>Távol áll tőlem, hogy arrogáljam magamnak, mintha a most bekövetkezett nagy
                  eseményeket anticipáltam volna; jelen tanulmányomnak egyszerűen csak az a célja,
                  hogy rávilágítson bizo­nyos eseményekre, melyeknek már 1898-ban szemlélő tanúja és
                  némiképp szerényen cselekvő szereplője voltam. Nem tudom, mekkora jelentősége
                  lehet feljegyzéseimnek a világ­háború oknyomozó történetében, a magam részéről nem
                  békülhetnék ki lelkiismeretemmel, ha akár óvatosságból, akár szerénységből
                  elhallgatnék olyan adalékokat, melyeknek véletlenül jutottam birtokába; de
                  amelyeknek történelmi jelentősége talán nagyobb, semhogy közlésüket mellőz­het­ném
                  azzal az önmegnyugtatással, hogy én ezzel a jelentőséggel nem vagyok teljesen
                  tisz­tában.</p>
               <p>Nyilvánosságra bocsátom hát azt, amit a dologról tudok, minden reflexió vagy
                  kritika nélkül, talán lazán és rendszertelenül, de őszintén, nevekkel és
                  évszámokkal. A többit, hogy adataim mennyiben magyarázzák a ma eseményeit, s
                  mennyiben vernek rájuk világosságot, ennek megítélését azokra bízom, akik többet
                  értenek ehhez: a politikusokra és a történelemírókra. Igyekszem röviden és
                  szárazon ragaszkodni a tényekhez.</p>
               <p>Én Rogyákkal már 1898 szeptemberében ismerkedtem meg; szorosabb ez a nexus azonban
                  csak novemberben lett, mikor én, bizonyos adminisztratív körülmények folytán,
                  melyek itt nem bírnak fontossággal, a hatodik padba kerültem, jobbról negyediknek.
                  Hátam mögött, de inkább balra, Zsemlye Tivadar ült és Rogyák előtt Singer. Ennek,
                  mint látni fogjuk, fontos jelentősége van az egész dologban.</p>
               <p>A lényeges mégis az, hogy én már novemberben olyan belső viszonyban voltam
                  Rogyákkal, hogy már akkor egész bizalmasan beszélt nekem politikai
                  állásfoglalásáról, anélkül, hogy ebben az időben sejthettem volna valamit ennek az
                  érdekes embernek a programjából. Elhatározó eseményeknek kellett közbejönniök,
                  hogy világossá váljon előttem, miszerint itt nem egy­szerűen meggyőződésről vagy
                  felfogásról van szó hanem nyílt programról és radikális tervről.</p>
               <p>Erről az elhatározó eseményről én november végén értesültem. Rogyákot egy reggel
                  izgatott és heves beszélgetésben találtam Singerrel. Áthajolt a pad fölött, élénk
                  taglejtésekkel suttogtak. Singer igen komolynak látszott, keveset beszélt, de
                  éreztem, hogy döntő fontosságú kijelen­téseket tesz. Érkezésemre hirtelen
                  elhallgattak. Ez a bizalmatlanság nem sértett, mert ekkor még nem voltam annyira
                  beavatva a dolgokba (később is óvatosak voltak velem szemben), hogy érdemlegesen
                  részt vehettem volna a társalgásban. Tízpercben a folyosón találkoztam Rogyákkal.
                  Ez alkalommal tapintatosan néhány kérdést intéztem hozzá. Láthatóan zavarba jött,
                  és kitérő választ adott. Singer már valamivel közlékenyebb volt. Megtudtam, hogy a
                  Rogyák-Zsemlye-ügy, mely már régóta válsággal fenyegetett, ma reggel olyan
                  fordulatot vett, amit már nem lehet tisztán diplomáciai úton elintézni.</p>
               <p>Arról régebben tudtam, hogy Rogyák és Zsemlye Tivadar között áthidalhatatlan elvi
                  ellentétek állanak fenn. Rogyák, mint a radikális program pártfőnöke, Zsemlyét
                  pánjassz aspirációkkal vádolta; - tudnivaló, hogy abban az időben a jasszok
                  valóságos rémuralmat csináltak a József­városban, és messzeható befolyásuk már a
                  Rigó utcában is éreztette hatását. Arról suttogtak néhányan, hogy kémeik közénk
                  furakodtak, beiratkoztak az ötödik, hatodik osztályba, mintha igazi Tanulók
                  volnának. Zsemlye Tivadar nyíltan tagadta, mintha a jasszokkal bármiféle politikai
                  vonatkozásban állana; esetleges jassz-ismeretségei pusztán magántermészetűek, és
                  nem sértik a Rigó utca vitális érdekeit. Ezzel szemben Rogyák néhányszor, a
                  tízpercben, nagyon is érthető allúziókkal figyelmeztette, Zsemlyét az efféle
                  titkos fondorlatok veszélyeire: a viszony egyre kényesebbé vált közöttük. Ma
                  reggel aztán, váratlanul, látszólag indifferens kérdésben éles összeszólalkozás
                  volt kettőjük közt az osztályban. Ez alkalommal Zsemlye Tivadar, indulatában
                  megfeledkezve az elővigyázatról, azzal fenyegette meg Rogyákot és párthíveit, hogy
                  hat órakor, hazamenet, dorongokkal felfegyverkezett jasszok támadják meg az
                  Osztályt.</p>
               <p>Később belátván elhamarkodott kijelentésének rendkívüli fontosságát, igyekezett
                  visszaszívni a dolgot, és azt állította, hogy neki ebben a dologban semmi szerepe
                  nincsen, hitelesen nem tud semmit az egészről, és neki is csak úgy mondták. Rogyák
                  ezt már nem vette tudomásul, azonnal megszüntette Zsemlye Tivadarral a tárgyalást,
                  és Singerrel visszavonult tanácskozni.</p>
               <p>Így álltak a dolgok délelőtt tizenegy órakor. A helyzet képét töredékes
                  megjegyzésekből rekonstruáltam - Singer és Rogyák, a nehéz órák felelősségét
                  érezve, csak a legnagyobb tartóz­kodással beszéltek a helyzetről. Még tizenegy
                  előtt, óra alatt, a padon át küldött Marconi-lökdösést kaptam Zsemlyétől, melyben
                  becsületisten terhe alatt felszólított, hogy óra után várjam meg a kapunál,
                  rendkívüli fontosságú közlései vannak a számomra. Bár akkor még nem értettem
                  annyira a helyzetet, hogy beláthattam volna európai következményeit egy esetleges
                  összeütközésnek, mely a jasszok és a Rigó utca közötti diplomáciai viszonyt
                  beállítaná: ösztönszerűleg éreztem, hogy ebben a kérdésben Rogyákék mellé kell
                  állanom, és Zsemlye Tivadar felszólítására, hogy tárgyaljak vele, kitérő választ
                  adtam.</p>
               <p>Rogyák, aki tanúja volt lojális viselkedésemnek, nem szólt, de éreztem, hogy
                  bennem való bizal­ma nagyban megerősödött. Azzal az udvarias, de rövid
                  komolysággal, amit azóta se tapasz­­taltam államférfiúban, tudtomra adta utóbb, ha
                  nincs kifogásom ellene, tizenkettőkor szívesen lát a Mária Terézia téren, ahol
                  Singerrel “vésztanácsi előharcban” (így fejezte ki magát) megbeszélik a
                  teendőket.</p>
               <p>Dobogó szívvel jelentem meg a megjelölt időben és helyen. A nagy dolgok, melyeknek
                  így gyújtópontjába kerültem, remegő és büszke izgalommal töltöttek el - ezt az
                  izgalmat azonban palástolni igyekeztem, látva azt a komoly, majdnem gúnyos
                  nyugalmat, amivel ez a két nagyszabású férfiú megbeszélte az óriási horderejű
                  teendőket. Bár nem fogtam fel egészen az összefüggéseket, igyekeztem utánozni az ő
                  fölényes, határozott modorukat, titokban szégyellve, de be nem vallva, hogy a
                  szakkifejezéseket nem mindig értettem meg.</p>
               <p>Singer az általános helyzet vázolásával kezdte. Zsemlye Tivadar mai kijelentése
                  oda enged következtetni, hogy a jasszok árulást követtek el (az “árulás” szó igen
                  gyakran fordult elő ezen a haditanácson), és így a Rigó utca e percben
                  vészbajviszonyba került részint Zsemlye Tivadarral, részint azokkal a jasszokkal,
                  akik már tanév elején titokban fenyegetőztek, hogy a B) osztályt földalatti
                  pisztolyokkal megtámadják. Ezt tovább nem lehet tűrni, hacsak nem akarják, hogy
                  egy napon a késekkel felfegyverzett jasszok, este, a sötétben, fejbőrünket
                  levágják. A válságos helyzetért Zsemlye felelős - e pontban haladéktalanul
                  intézkedni kell.</p>
               <p>Singer szavaira Rogyák azzal a hanyag nyugalommal, mely valósággal
                  megborzongatott, kijelentette, hogy ő hajlandó Zsemlye Tivadarral vészpárbajt
                  vívni, meghívott törzsfőnökök előtt, persze csak angolul. Ehhez ragaszkodott, és
                  ahhoz is, hogy Zsemlyét előzőleg két vész­hadnagy vizsgálja meg, hogy nem
                  rejteget-e páncélt, ami, ugye, árulás volna. Singer bólintott, és könnyedén
                  megjegyezte, hogy az árulásra ő már régen készült, s tekintve, hogy atyjának a
                  Bakonyban óriási földalatti vastelepei vannak, máris intézkedett, hogy nyolcezer
                  vízhatlan páncélt készítsenek, amit a trikó alatt lehet hordani, anélkül, hogy
                  bárki is észrevenné. A munkások hónapok óta serényen dolgoznak, s a napokban
                  megérkezik az első szállítmány, mintegy háromezer darab. Ha a jasszok árulás révén
                  megtudtak volna valamit a dologról, és ők is szereznének valahonnan páncélt, arra
                  az esetre néhány vasruhát csináltatott, vascipőket, vas­nadrágot és teljes
                  vastrikót. A vészpárbajhoz különben ő is hozzájárult, azzal a megszorítással, hogy
                  a vészhadnagyok helyett inkább farmereket kellene hívni, ezekben jobban meg lehet
                  bízni.</p>
               <p>Abban az időben kicsit félénk voltam, s így sokáig nem mertem megszólalni. Éreztem
                  azonban, hogy tekintélyem így nagyon alászáll, s így zavartan és pirulva én is
                  megszólaltam, s felve­tet­tem a kérdést, vajon nem volna-e jobb, ha Zsemlye
                  Tivadart egyszerűen lefejeztetnénk? Hiszen, ha kimondjuk, hogy tényleg árulás
                  történt, ennek nem volna semmi akadálya.</p>
               <p>Bár nem mutatták, magam is meglepetve éreztem, hogy indítványom meglepte a
                  vésztanácsot. Singer hosszabb beszédben válaszolt, melyben kifejtette, hogy az
                  ötlet magában nem volna rossz, csak az a baj, hogy hadüzenet nélkül az ilyesmit
                  nem lehet megcsinálni, mert hiszen ez (a következő kifejezést sokáig kereste),
                  mert hiszen ez kelepce volna. Rogyák azonnal hozzá­járult ehhez a felfogáshoz.
                  Hevesen magyarázni kezdte, hogy jellembecsület szempont­jából hadüzenet nélkül
                  képtelenség kelepcét állítani (így mondta), ennek megvan a maga módja. Különben a
                  kelepce nagyon kényes dolog, ehhez külön megállapodás kell és sok feltétel, amit
                  mind tisztázni kellene, és e pillanatban nem tudja egészen biztosan, vajon
                  jasszokkal szemben jogosult-e a kelepce; ezt még bővebben meg kellene beszélnie
                  barátjával, a hadvezérrel, akivel esténként találkozni szokott, s aki nehéz
                  háborús kérdésekben az ő tanácsadója. Nehogy azonban közben ismét elrontson
                  mindent az árulás, azt ajánlja, hogy kelepce helyett indítsunk csatát, mégpedig
                  haladéktalanul.</p>
               <p>Singer ehhez hozzájárult. Most már csak a formai kérdések voltak hátra: elsősorban
                  persze a zászló. Singer megígérte, hogy másnapra behozza a zászlót, a hozzávaló
                  bélyegzővel, amit az ő atyja már régebben megcsináltatott, és eddig az íróasztalon
                  tartogatott, várva, míg szükség lesz rá. Rogyáknak itt újabb nehézség ötlött
                  eszébe. - Honnan szerezzük a prédát? - kérdezte. - Hiszen préda nélkül hozzá se
                  kezdhetünk a csatához, hogy így fejezze ki magát. Singer egy pillanatra zavarba
                  jött. Ekkor megint megszólaltam, s azt ajánlottam, hogy a prédát talán gyűjtés
                  útján lehetne beszerezni. Mindjárt megbántam elhamarkodott közbeszólásomat, mert
                  mind a ketten hirtelen elhallgattak, összenéztek, és gúnyosan elmosolyodtak.
                  Megint elpirul­tam, és zavartan dadogtam valamit, hogy hiszen nem úgy értem, mire
                  Rogyák atyásan magya­rázó, fölényes jóindulattal fölvilágosított, hogy a prédát
                  nem lehet gyűjteni, mert hiszen az egy vérengző állat, és a csatába két rendőr
                  szokta vinni láncon, a sereg előtt, közvetlenül a zászló mellett.</p>
               <p>Ebben állapodtunk meg. A tanácskozás után Rogyák vészesküt vett tőlünk, hogy nem
                  követünk el árulást.</p>
               <p>Másnap kilenc órakor meginterpelláltam Rogyákot, hogyan állunk a háborúval. Azt
                  felelte: hogy Singer nem kapta meg a páncélokat, mert a hajó, amely a Bakonyból
                  hozza a holmit, zátonyra futott.</p>
               <p>Később közölte velem, hogy az egész dolgot el kell halasztani bizonytalan időre,
                  mert kará­csony előtt, míg meg nem tudjuk, hogy leszünk az okiratokkal, az egész
                  dolog nem tény­valóság. Biztosított azonban, hogy az előkészületek minden irányban
                  folynak. A mozgalom egyre terjed, hogy a zászló igenis megvan már, és hogy egész
                  Amerika tud már a dologról. Kaliforniával való szövetségünk már biztos és csak az
                  alkalmas időt várja, hogy egészen csendben és szerényen, anélkül, hogy valaki
                  észrevenné, megindítsa a világcsatát.</p>
               <p>Ennyi az, amit az 1898-i vésztanácsról tudok. Hosszú ideig nem foglalkoztam a
                  dologgal. 1899-ben a reáliskola első osztályába iratkoztam, és évekig egyéb
                  tanulmányok foglaltak le. E nagy események juttatták eszembe mindazt, amit
                  megírtam. Az összefüggések felismerését, ismétlem, azokra bízom, akik erre nálam
                  hivatottabbak.</p>
               <p> </p>
            </div>
            <div type="chapter">
               <head>HAZUDOK</head>
               <p>Kezdetben voltak a betűk, és én így szóltam: »úr ír«.</p>
               <p>Az úr, akiről itt szó volt, magas ember volt, fején fényes cilinderrel - hogy
                  miről és mit ír, arról kevés sejtelmem volt, de éppen azért izgatott ez a kérdés.
                  Egyik barátomtól megkérdeztem, de az kitérő választ adott.</p>
               <p>Egy másik barátom engem kérdezett, hogy mi hol lakunk. Az utcát nem tudtam
                  pontosan megmondani, de biztosítottam, hogy Pesten az a legelőkelőbb utca. További
                  kérdésekre kissé zárkózottan, mint olyan ember, aki magánügyeiről nem szívesen
                  nyilatkozik - de rövidségéhez képest elég plasztikus válaszban elmondtam neki,
                  hogy mi csak néhány éve lakunk itt, azelőtt a Bakonyban birlaltunk szerény
                  kastélyt, a hozzávaló ménessel és két wigwammal. Meg voltam róla győződve, hogy a
                  barátom nem tudja, mi az a wigwam, és bosszantott, hogy nem kérdezi, tehát úgy
                  tesz, mintha tudná.</p>
               <p>Barátom azonban nem kérdezte, sőt a saját dolgaira tért, és elmondta, hogy náluk
                  vettek egy fürdőkádat. Könnyedén bólintottam, és megjegyeztem, hogy nálunk van már
                  ugyan négy kád, egy az ebédlőben, egy az írószobában és kettő a wigwamban, de
                  tudomásom szerint most vesznek a hozzám tartozók még ötöt, melyek közül kettőre
                  rácsavarható laterna magicát szereltek fel, és egy kis gépet, amelynek
                  segítségével a fürdőkád magától mozog, mikor benne ülök - sétál, forog, sőt egy
                  kicsit - egy egész picikét - fel is tud emelkedni a levegőbe.</p>
               <p>Arra a figyelmeztetésre, hogy hiszen a wigwamok bakonyi kastélyunkban vannak és
                  nem itt Pesten, megmagyaráztam, hogy itteni lakásunk csak ideiglenes, és hogy a
                  kastélyt most alakítják át amerikai rendszerűvé. Megjegyeztem, hogy e célból
                  évekig tanulmányoztam Amerikát, mert apám engem bízott meg ezzel a jelentéktelen
                  dologgal, egy kicsiny, de tartós gőzhajót bocsátott rendelkezésemre: - akkora az
                  egész, mint ez a pad, de nekem igazán nem kellett nagyobb, fő, hogy a vitorlát
                  derék gépem mindig jól hajtotta, és így néhány hónap alatt megtettem az utat.
                  Őszintén bevallottam, mert nem szerettem a hazudozást, hogy a kis gőzhajó már
                  nincsen meg - egy gyárba adtuk, ahol mostan tágítják egy kicsit.</p>
               <p>Ezután bizonyára abbahagytam volna a témát, mert akkoriban még nem voltam barátja
                  a fecsegésnek, és dicsekedni se szerettem: - de hát mit tehettem, a barátom
                  kíváncsiskodott, és tudni óhajtotta, milyen rangom volt a hajón. Mosolyognom
                  kellett ezen a naivságon, és tartózkodó, de barátságtalan leereszkedéssel
                  megmagyaráztam neki, hogy ezen a hajón nincse­nek rangok, és ilyenre én nem is
                  reflektáltam - különben pedig egy régebbi tengerészutam alkalmából, amiről most
                  nem akarok beszélni, megkaptam a másodtábornoki kinevezést és címert, és én
                  teljesen meg voltam elégedve ezzel.</p>
               <p>Barátomat érdekelte, hogy rablókkal nem találkoztam-e abban az időben. Jólelkűen
                  megma­gya­ráztam, hogy a tengeri rablók csak vitorláshajókat támadnak meg: - s ha
                  effajta kalan­dok­ban volt némi szerény szerepem, az csak szárazföldi rablókkal és
                  gyilkosokkal kapcsolatban történhetett, akiket apámmal együtt hajtottunk a bakonyi
                  rengetegben. A felidézett emlékek hatása alatt elmondtam egyik érdekes
                  hajtásunkat, mikor tizenkét rablót és négy gyilkost hajtottunk almáspejkón, akik
                  fára másztak előlünk, mire apám addig rázta a fát, míg négy rabló és - ha jól
                  emlékszem - egy gyilkos leesett. Ezek közül hármat otthon megszelídítettünk, és a
                  kisebb házimunkák elvégzésére szoktattunk.</p>
               <p>Láttam, hogy barátomat meglepik az apámról mondottak: megkértem tehát, ne szóljon
                  senkinek ezekről a dolgokról, mert nem szeretem, ha kérdezősködésekkel zaklatnak.
                  Apám valamikor megállított két lokomotívot félkézzel, és emiatt most nagyon nehéz
                  a helyzetünk - kiderült ugyanis, hogy a lokomotívok az ellenségé voltak, és e
                  miatt apámnak sok baja volt az ellenséggel. Ha megígérné, már mint a barátom, hogy
                  igazán nem említi senkinek ezt a dolgot, akkor - titoktartásra - közölném vele,
                  hogy a király saját maga volt kénytelen beleavatkozni az ügyekbe. Egy reggel
                  személyesen megjelent bakonyi kastélyunkban - még egyszer figyel­mez­tetem, ne
                  említsen erről semmit, mert súlyos politikai következményei lehetnek, ha valaki
                  megtudja. Szóval - ha igazán érdeklik ilyen jelentéktelen dolgok, amiknek én kevés
                  fontosságot tulajdonítok -, megjelent a király, és igen kérte apámat, ne ingerelné
                  az ellenséget. Apám becsületére hivatkozott, de aztán megegyeztek valamiben, azt
                  én nem tudhatom, hogy miben, mert engem nem vontak bele a tanácskozásba. Különben
                  pedig a fagylatosgépekre kellett felügyelnem, mert akkor egész nap fagylaltot
                  ettünk - nem úgy említem ezt, mint kivételes dolgot, mert őszintén szólva, mi
                  reggelire fagylaltot és csokoládét szoktunk enni -, de akkor délben is fagylalt
                  volt.</p>
               <p>Barátom figyelmesen hallgatott végig, és egy üveget mutatott, amivel a betűket
                  nagyobbnak lehetett látni. Mosolyogva jegyeztem meg, hogy ismerem ezt a
                  szerszámot, hiszen nekünk otthon van egy há... három méter nagy darab belőle,
                  amibe ha belenéz az ember, egy betűt akkorának lát, mint egy kisebb ház - ezzel az
                  üveggel mi gyakran nézzük a csillagokat. Ó igen, nagyon helyes kérdés, a
                  Mars-csillagot is szoktuk nézni vele. Hogy mekkorának látjuk? Na, nem nagynak -
                  akkorának talán, mint az Erzsébet tér -, de viszont nagyon tisztán és világosan
                  meg tudjuk különböztetni az egyes tárgyakat.</p>
               <p>Ó igen, elég érdekes dolgok, amiket látunk. A Marson főleg hangyák vannak, de
                  akkora mindegyik, mint nálunk egy ember. Páncélos hangyák vannak és repülő
                  hangyák, és mond­hatom, jelenleg éppen nagy a mozgalom; tudni kell ugyanis, hogy
                  kétféle hangya van a Marson; vörös hangyák és fekete hangyák, és ezek éppen
                  háborúban vannak egymással.</p>
               <p>A részleteket aznap nem mondhattam már el a barátomnak, de hazafelé, útközben
                  össze­szedtem gondolataimat a vörös és fekete hangyákkal kapcsolatban, hogy
                  másnap, ha megint szóba kerül ez a dolog, helyes válaszokat adhassak tudnivágyó
                  barátomnak.</p>
               <p>Másnap, mikor barátom megint előhozakodott az üveggel, már örömmel értesíthettem
                  őt, hogy az előtte való este - direkte az ő kedvéért - behatóan tanulmányoztam a
                  hangyaháborút, jó teleszkópom segítségével. A vörös hangyák hadállása most elég
                  jó, mondtam - egy nagy hegy mögött helyezkedtek el, és készülnek átkelni a folyón
                  zárt sorokban, a vörös hangyakirály vezetésével, aki nyolcszázmillió vörös hangyát
                  vezényel. Érdeklődésére megígértem, hogy holnapra áttanulmányozom a fekete hangyák
                  hadállását is, és bővebben referálok a fekete hangyakirályról, aki már most is
                  rokonszenves nekem, mert haláltmegvető bátorsággal védte magát egy hegyszorosban,
                  ahol gondolkodva sétált éppen, midőn egy barlangból vörös hangya ugrott elő, és
                  kardját lobogtatva rátámadott.</p>
               <p>Hazamenet főleg a fekete hangyakirállyal foglalkoztam. A vörös hangyával szemben
                  tanúsított viselkedése mondhatatlanul meghatott engem is. Éreztem, hogy ilyen
                  viselkedéshez nemcsak roppant testi erő és bátorság kell, de őszintén szólva,
                  olyan lelkiismeretesség, mely a gonosz és áruló támadásokkal szemben éppoly
                  kérlelhetetlen szigort vált ki egy királyból, mint ahogy jóvá és könyörületessé
                  hangolja őt saját népével, az özvegyekkel és árvákkal és más védtelenekkel
                  szemben.</p>
               <p>Biztos voltam benne, hogy a fekete hangyakirály előbb-utóbb győzni fog, de
                  barátomnak ezt nem mondtam meg. Tudtam, hogy a fekete hangyakirály fölényes
                  győzelme csak akkor hat rá teljes erővel, ha előbb végigkíséri a megpróbáltatások
                  egész kálváriáján: - közöltem hát vele, hogy a vörös és fekete hangyák között
                  kitört háború egy óriási mű anyagát képezi; ez a mű egy akkora könyvben van
                  leírva, mint ez a ház, ennek a könyvnek a lapjait gépek hajtják, és az ember egy
                  hídon állva olvassa a lapokat: - egy lap akkora, hogy a felére rá lehet írni az
                  egész Robinsont. A hangyák háborúja négyezerkétszáz lap hosszú lesz.</p>
               <p>És aznap, hazamenet, részleteket dolgoztam ki magamban, hogy másnapra kész legyen
                  az anyagom. Két hangya összebeszél, hogy elárulj a fekete hangyakirályt - egy
                  sötét völgyben találkoznak és éjnek évadján megtámadják a palotát. Szerencsére a
                  hangyakirályné ébren van, és figyelmezteti férjét. Azonnal fellármázzák a tábort,
                  két főhangya vezérlete alatt megindul a tenger felé...</p>
               <p>Erről a fekete, kanyargó rajról beszéltem másnap. Távol a tenger vize csillog a
                  lemenő nap fényében. Vadregényes hegyek és végtelen lapályok váltakoznak. Az erdők
                  mélyében, fák között, bokrok árnyékában rejtekeznek és figyelnek a vörös hangyák.
                  Órák kérdése, mikor törnek elő... A fekete raj komoran, baljós nyugalommal,
                  összenyüzsögve zúdul le a völgyre...</p>
               <p>Így lettem íróvá.</p>
               <p> </p>
            </div>
            <div type="chapter">
               <head>TANÍTOM A KISFIAMAT</head>
               <p>- Ha kilenc kályhában öt és fél nap alatt tizenkét köbméter bükkfa ég el - mennyi
                  nap alatt ég el tizenkét kályhában kilenc köbméter bükkfa...</p>
               <p>- Ha kilenc kályhában...</p>
               <p>Az íróasztal előtt ülök, valami cikket olvasok. Nem tudok figyelni. A másik
                  szobából már harmincötödször hallom a fenti mondatot.</p>
               <p>Mi a csoda van már azzal a bükkfával. Muszáj kimenni.</p>
               <p>Gabi az asztal fölé görnyedve rágja a tollat. Úgy teszek, mintha valami más miatt
                  mentem volna ki, fontoskodva keresgélek a könyvszekrényben. Gabi lopva rám néz, én
                  összehúzom a szemem, mintha nagyon el volnék foglalva gondjaimmal és nem vennék
                  tudomást róla - érzem is, hogy erre gondol, közben görcsösen mondogatom magamban:
                  “Ha kilenc bükkfa... tizenkét köbméter... akkor hány kályhában...” Ejnye, a
                  csudába! Hogy is van?</p>
               <p>Elmegyek előtte szórakozottan, megállok, mintha ebben a pillanatban vettem volna
                  észre.</p>
               <p>- Na, mi az, kisfiam, tanulgatunk?</p>
               <p>Gabi szája lefelé görbül.</p>
               <p>- Apukám...</p>
               <p>- Mi az?</p>
               <p>- Nem értem ezt a dolgot.</p>
               <p>- Nem értem?!.. Gabi!... Hogy lehet ilyet mondani?! Hát nem magyarázták el az
                  iskolában?</p>
               <p>- De igen, csakhogy...</p>
               <p>A torkomat köszörülöm. Aztán már nyersen és ellenségesen:</p>
               <p>- Mi az, amit nem értesz?</p>
               <p>Gabi mohón, gyorsan és megkönnyebbülve, máris hadarni kezdi, mint akinek nagy
                  súlyt vettek le a válláról.</p>
               <p>- Nézd apukám, ha kilenc kályhában öt és fél nap alatt tizenkét köbméter bükkfa ég
                  el...</p>
               <p>Én dühösen:</p>
               <p>- Papperlapapp!... Ne hadarj!... Így nem lehet értelmesen gondolkodni!... Tessék
                  még egyszer nyugodtan és megfontoltan elmondani, majd akkor meg fogod érteni! -
                  Nna, adj egy kis helyet.</p>
               <p>Gabi boldogan és fürgén félrehúzódik. Ő azt hiszi, hogy én most nem tudom, hogy ő
                  most vidáman rám bízta az egész dolgot - ő nem tudja, ő persze nem emlékszik
                  ugyanerre a jelenetre, húszegynéhány évvel ezelőtt, mikor én húzódtam így félre,
                  boldogan és meg­könnyebbülve, és az apám ült le így mellém, ugyanezzel a
                  bosszankodó és fontoskodó arccal, mint most én. És ami a legborzasztóbb, még hozzá
                  - ebben a pillanatban villan át rajtam - erről, ugyanerről a példáról volt szó
                  akkor is!... Úgy van, nincs kétség!... a bükkfa és a kályha! szent Isten!... pedig
                  akkor már majdnem megértettem - csak elfelejtettem!...</p>
               <p>Az egész húszegynéhány éves korunk egy pillanat alatt a semmibe süllyed. Hogy is
                  volt csak?</p>
               <p>- Nézd, Gabi, mondom türelmesen - az ember nem a szájával gondolkodik, hanem az
                  eszével. Mi az, amit nem értesz?!... Hiszen ez olyan egyszerű és világos, mint a
                  nap - ezt az első elemista is megérti, ha egy pillanatig figyel. Nézd, fiam. Ugye,
                  itt van az, hogy kilenc kályhában öt és fél nap alatt ennyi és ennyi bükkfa ég el.
                  Nnna. Mit nem értesz ezen?</p>
               <p>- Ezt értem, apukám... csak azt nem tudom, hogy az első aránypár fordított és a
                  második egyenes, vagy az első egyenes és a második fordított, vagy mind a kettő
                  egyenes, vagy mind a kettő fordított.</p>
               <p>A fejbőröm, a hajam tövében, lassan hidegedni kezd. Mi a csudát fecseg ez itt
                  össze az arány­párokról? Mik lehetnek azok az átkozott aránypárok?!... Honnan
                  lehetne ezt hirtelenében megtudni?</p>
               <p>Most már hangosan szólok rá:</p>
               <p>- Gabi!.. Már megint hadarsz!... Hogy akarod így megérteni?... Az ember a
                  szájával, izé... Mi az, hogy fordított meg egyenes, meg egyenes meg fordított,
                  papperlapapp, vagy a falramászott nagybőgős!</p>
               <p>Gabi röhög. Ráordítok:</p>
               <p>- Ne röhögj! Ezért taníttatlak, kínlódom veled!... Ez azért van, mert nem figyelsz
                  az isko­lá­ban!... Hiszen te azt se tudod... hiszen te azt se tudod... (Elképedve
                  meredek rá, mintha egy szörnyű gyanú ébredt volna fel bennem.) Hiszen te talán azt
                  se tudod, hogy mi az az aránypár?!...</p>
               <p>- Dehogynem, apukám... Az aránypár... az aránypár... az aránypár az a két
                  viszony... amelyben a belső tagok hányadosa... illetve a külső tagok
                  szorzata...</p>
               <p>Összecsapom a kezem.</p>
               <p>- Mondom!... Tizennégy éves kamasz, és nem tudja, mi az az aránypár!</p>
               <p>Gabi szája megint lefelé görbül.</p>
               <p>- Hát mi?</p>
               <p>- Hogy mi? Na megállj, te csirkefogó!... Most azonnal előveszed a könyvet, és
                  harmincszor elmondod!!... mert különben...</p>
               <p>Gabi megszeppenve lapozgat, aztán hadarni kezdi:</p>
               <p>- Az aránypár azon mennyiség, melynek két beltagja úgy viszonylik két másik
                  mennyiséghez, valamint... igen, apukám, de melyik itt a két beltag, a bükkfa
                  térfogata és a napok száma, vagy a kályhák száma és a bükkfa térfogata?...</p>
               <p>- Már megint hadarsz?! Add ide azt a könyvet.</p>
               <p>És most rettentő komolyan kezdem:</p>
               <p>- Ide nézz, Gabi, ne légy már olyan ostoba. Hiszen ez olyan világos, mint a nap.
                  Na nézd, milyen egyszerű. Na. Ide figyelj! Ugye, azt mondja, hogy kilenc kályhában
                  ennyi nap alatt ennyi és ennyi bükkfa. Tehát ha ennyi és ennyi bükkfa kilenc nap
                  alatt, akkor világos, ugye, hogy tizenkét nap alatt viszont nem ennyi és ennyi,
                  hanem...</p>
               <p>- Igen, apukám, eddig én is értem, de az aránypár...</p>
               <p>Dühbe jövök.</p>
               <p>- Ne fecsegj bele, így nem érte... nem érted meg. Ide figyelj. Ha kilenc nap alatt
                  ennyi és ennyi - akkor tizenkét nap alatt, mondjuk, esetleg ennyi és ennyivel
                  több. De viszont, pardon, azért nem több mégse, mert nem kilenc kályhában, hanem
                  tizenkettőben, tehát ennyivel kevesebb, vagyis ennyivel több, mintha ugyanannyival
                  kevesebb volna, mint amennyivel több... Itt ugyanis az aránypár... az
                  aránypár...</p>
               <p>Egyszerre világosság gyúl az agyamban. Mint egy villámcsapás, úgy ér a Nagy
                  Megismerés, aminek hiánya húszegynéhány év óta lappang és borong bennem - úgy van,
                  most rájöttem!... Nincs kétség - akkor... ott... egészen nyilvánvaló - úgy van,
                  nyilvánvaló, az apám se értette ezt a példát!
               </p>
               <p>Lopva a Gabira nézek. Gabi közben észrevétlenül kinyitja a történelemkönyvet, és
                  most félszemmel azt a jelenetet nézi egy régi képen nagy kéjjel, ahogy Kinizsi Pál
                  két törököt dögönyöz.</p>
               <p>Nagyot ütök a kobakjára, csak úgy csattan.</p>
               <p>- Nesze!... majd bolond leszek itt kínlódni veled, mikor nem figyelsz!</p>
               <p>Gabi bőg, mint a két török együttvéve.</p>
               <p>Én pedig megkönnyebbülve ugrom fel, és a múlt ködén keresztül egy arc rajzolódik
                  elém - az apámé, amint nagyot üt a kobakomra, vígan és megkönnyebbülve, mintha azt
                  mondaná: “add tovább a fiadnak! énnekem már elég volt!”, és fütyörészve,
                  zsebredugott kezekkel, vígan indul el a sír felé, ahol egészen mindegy, hogy hány
                  nap alatt ég el kilenc köbméter bükkfa és hatvan-hetven év élet.</p>
               <p> </p>
            </div>
            <div type="chapter">
               <head>ELNÖKÖLTEM AZ OSZTÁLYVIZSGÁN</head>
               <p>Az osztályvizsga - negyedik elemiből - tegnap volt a Vály utcában. Gabi, akinek ez
                  kétszeresen nagy nap, hiszen nemcsak az osztályból, hanem egész elemi iskolai
                  minőségétől búcsúzik vele, jövőre már gimnazista - néhány jóakaratú, atyai
                  felvilágosítással próbálja megértetni velem, miről van szó.</p>
               <p>- Dehogyis, apukám - csóválja a fejét elnézően -, a bizonyítványt nem ma kapjuk,
                  hanem majd a záróünnepélyen.</p>
               <p>- S a szülőknek se mutatják meg?</p>
               <p>- Hogyisne! Senkinek a világon. A tanító úr megmondta a Dudásnak, hogy abba az
                  atyaúristen se nézhet bele, míg ki nem osztják.</p>
               <p>Sértve érzem magam.</p>
               <p>- Hát fogadjunk, hogy nekem megmutatják.</p>
               <p>Gabi oldalról néz rám, és a tekintetében udvariasan, de határozottan benne van a
                  szánakozó feddés: kicsit sokat képzelsz magadról, barátom. Ha a Dudás papájának
                  se, aki pedig mészáros...</p>
               <p>Na jó, majd meglátjuk. Abba igaza van a gyereknek, hogy az iskolának van valami
                  meg­szeppentő hatása rám is. A kis könyv, amit évközben kapni szoktak,
                  utasításaiban határozottan és kategorikusan beszél tanulóról és szülőről. Tanuló,
                  az tanuló, és a szülő, az szülő. A tanuló tartozik ezt és azt - mondja a kiskönyv,
                  ezzel szemben a szülő vagy gyám így és úgy, ekkor és akkor. A kiskönyv jóságosan,
                  de szigorúan megszabja a szülő teendőit és magatartását is az iskolával szemben.
                  Az a furcsa, félig jóleső, félig nyugtalanító érzésem van, ha olvasom, hogy én, a
                  szülő, tulajdonképpen szintén hozzátartozom az iskolához, fennhatósága alatt
                  állok, tartozom elvégezni szülői kötelességem, a többit bízzam rájuk. A tanuló az
                  iskolában tartóz­kodik és tanul - a szülő közben otthon tartózkodik és... izé...
                  (mellékesen szólva, miért hívnak engem szülőnek, sohase szültem életemben!)</p>
               <p>Akárhogy csűröm-csavarom, nem tudom legyőzni elfogultságom: és a nagyobbik baj,
                  hogy Gabi ezt tudja és természetesnek találja. Természetesnek találja, hogy az
                  iskolaszolgának azt mondom, kicsit drukkolva: “pardon, kérem szépen, erre van a
                  negyedik osztály?” és leveszem a kalapom. Gabi nem tudja, hogy a miniszterelnökség
                  parádés portását egy gőgös “hallja barátom”-mal szólítanám meg. Gabi tudja, hogy
                  szülő s tanuló közt, az iskola szempontjából, lényeges különbség nincsen, és
                  nagyon helyes, hogy én is lábujjhegyen és félszegen baktatok el az osztályok
                  előtt, melyeknek zárt ajtaján zümmögés szűrődik át. Még rám is szól:</p>
               <p>- Pszt, apukám, itt halkabban kell beszélni.</p>
               <p>A Negyedik Osztály hangulata ünnepi. Virágcsokrok az asztalon. A gyerekek
                  fehérben, csen­desen suttogva ülnek, még nem jött be a tanító úr. Néhány szülő a
                  fal mellé állított székeken, csendben és illedelmesen. A gyerekek végigmustrálnak,
                  megállapítják, hogy Gabihoz tartozom mint szülő, azaz gyám, akinek az ajtó mellett
                  a helye. Gabi előremegy, a padok felé, könnyedén és otthonosan - én félszegen az
                  ajtóban maradok, mint az inas, aki elkísérte gazdáját a klubba. Gabit körülveszik,
                  Gabi is felélénkül. Csodálkozva nézem, milyen elfogulatlanul cseveg
                  osztály­társaival; és irigylem, hogy azok milyen maguk közé tartozónak érzik.
                  Szeretnék én is úgy beszélni velük, elfogulatlanul és hatalmasan, mint Gabi, de
                  érzem, hogy zavarba jönnék, félszeg volnék: ők pedig megmerevednének, hűvös
                  udvariassággal felelnének. Hiába. Ez a negyedikes tanulók osztálya, én pedig a
                  negyedikes szülők osztályához tartozom. Nincs az a forradalmi cselekedet, ami ezt
                  az osztálykülönbséget megszüntethetné.</p>
               <p>Kezdem egészen árvának érezni magam. Odamegyek Gabihoz, aki két fiúval nevetgél.
                  Halkan megszólítom, felém fordul, elkomolyodik, ő is halkabban beszél.</p>
               <p>- Gabi kérlek - mondom, közönyös elfogulatlanságot erőltetve -, hol lehet ilyenkor
                  a tanító úr? Bemennék hozzá.</p>
               <p>- Nem lehet, apukám. A tanáriba nem mehet be a szülő. Majd mindjárt bejön.</p>
               <p>Köhög, félreállok. A gyerekek szigorúan néznek rám.</p>
               <p>De íme, jön a tanító, sietve. Nagy suhogás, mindenki feláll - én is, ijedten.</p>
               <p>- Üljenek le!</p>
               <p>Most ima következik. Utána a tanító úr köhög, körülnéz. Engem is észrevesz,
                  nyájasan és kedvesen biccent. Én is mosolyogva válaszolok - később rajtakapom
                  magam, hogy rögtön Gabira néztem utána, vajon észrevette-e, hogy milyen jóba
                  vagyunk a tanító úrral. Önbizalmam kezd visszatérni.</p>
               <p>Számolnak. - Nyolc meg négy... leírom az egyest, marad...</p>
               <p>- Folytasd, Gabi!</p>
               <p>Gabi fürgén ugrik a táblához. Izgatottan figyelem minden mozdulatát, hogy veszi
                  fel a krétát, hogy húzza össze szemöldökét a rettenetes nagy figyelemtől,
                  kinyújtott karjában a krétával, úgy áll, mint egy vívó, akinek most meg kell
                  mérkőznie a négyszögletes alakú nagy Feladattal.</p>
               <p>De rám nem néz egy pillanatra se.</p>
               <p>Közben váratlan esemény. Az igazgató úr csendben bejött az ajtón, egy kicsit nézi
                  az ügyet, megismer, és odajön hozzám.</p>
               <p>- Egy kérésünk volna. Nincs elnök a vizsgához... - és ha már úgyis itt vagyok...
                  tiszteljem meg az iskolát... és a többi... szóval, foglaljam el az elnöki
                  széket.</p>
               <p>Érzem, hogy elvörösödök. És itt közbe kell szúrnom valamit, ami egyrészt a Vály
                  utcai iskola kitűnő igazgatójának szól, mint lovagias köszönet és hála, a
                  megtiszteltetésért, másrészt kevés számú híveimnek, mint magyarázat és
                  mentegetőzés. Én nagyon jól tudom, hogy nem vagyok se tanügyi, se másféle
                  tekintély, és hogy semmi keresnivalóm az elnöki székben. De azért, ha kijelentem,
                  hogy amennyiben a köztársasági elnöki széknek elfoglalására szólítanának fel, azt
                  a kérést nem szerénységből utasítanám vissza: talán
                  megértik indokaimat, hogy miért voltam képtelen ezt a
                  kérést visszautasítani, bármennyire tiltakozott szemérmem és szerénységem. Arról
                  volt szó, meg kellett tudnom, látnom kellett, mit szól ehhez a dologhoz Gabi! - ha
                  egyszer csak meglát az elnöki székben, a Tanító, sőt Igazgató társaságában? Arról
                  van szó, hogy meg kell mutatnom, hogy az én osztályomban, mint az Életiskola
                  negyedikese, én is vagyok valaki, vagyok annyi, mint ő az ő
                     Osztályában! Bocsássanak meg!</p>
               <p>Óvatosan megyek fel a katedrára. Gabi még felel, nem vesz észre. Csak miután
                  visszament a helyére és felveti a szemét, csodálkozik el, ott látván az Asztal
                  előtt, hanyagul, előkelően.</p>
               <p>De gazda nélkül csináltam a számítást.</p>
               <p>Amíg a fiúk felelnek, minden jól megy. Helyeslően bólintok, fejemet csóválom. A
                  földrajz­vizsgán titokban megcsodálom azt a diplomáciai tapintatot, azt a pompás
                  ügyességet, ahogy szegény Magyarországnak szomorú földrajztörténelmi és
                  problematikus alkotmányjogi helyze­tét intézi a pedagógia. És már-már úgy érzem,
                  minden jól fog végződni, aláírom a jegyző­könyvet és módomban van bepillantani az
                  előttem heverő Naplóba és Osztályfüzetbe.</p>
               <p>Ekkor, öt perccel a vizsga vége előtt, odajön hozzám az igazgató és a fülembe
                  súgja, amiről megfeledkeztem: hogy legyek szíves néhány szót szólni befejezésül,
                  egy rövid kis beszédet, a tanulókhoz, amivel elbúcsúztatom őket, mint elnök.</p>
               <p>Puff!</p>
               <p>Ahogy előbb elvörösödtem, most elsápadok. Erre nem számítottam. Nem számítottam?
                  Mondjuk ki egyenesen: “nem készültem!” És most megint közbe kell szúrnom egy szót
                  azoknak, akik tartanak valamit ékesszólásomról. Ha Bethlen István őexcellenciája
                  szólít fel, hogy aszongya, neki egy kis dolga van éppen, legyek szíves a parlament
                  plénuma előtt rövid kis beszámolót a londoni út eredményéről - legfeljebb azon
                  tűnődöm, méltó-e a politikai meg­győződésemhez, de pillanatig se aggódom, vajon
                  mint szónok, méltó vagyok-e erre a feladatra. De értsétek meg: öt perc múlva
                  beszélnem kell - mit beszélni! Felelnem kell! és Gabi itt
                  van! a Gabi, akinek annyiszor magyaráztam, milyen szépen és bátran és okosan kell
                  felelni, ha az emberre kerül a sor.</p>
               <p>Több szellemi munka előtt ekkora erőfeszítést nem fejtettem ki magamban, mint
                  most, öt perc alatt. Mi a csudát beszéljek? Egész könyvtárra való elmélete a
                  gyermekpszichológiának átsuhan tudatomon. Pedagógiai elvek törmeléke zörög kapkodó
                  fejemben. Haza... kötelesség... hála... derék polgára a társadalomnak... intő
                  példa... izé... lobogó fáklya... Kossuth Lajos... Bőrharisnya... buzgalom és
                  kitartás, egy szebb jövő gyümölcse gyanánt... csúzli...</p>
               <p>Hideg veríték lepi el a homlokom. Csönd lesz, vége a vizsgának. Az igazgató
                  szánakozóan néz rám. Előredűlök.</p>
               <p>- Kedves gyerekek!</p>
               <p>Feszült figyelem. Gabi tágrameresztett szemekkel bámul.</p>
               <p>- Kedves gyerekek! Én is voltam negyedikes elemista... bár most már felnőtt, nagy
                  ember vagyok, láthatjátok a hosszú ősz szakállamon...</p>
               <p>Páran nevetnek. Ijedten állok meg. Persze, hisz nincs is szakállam, méregbe
                  jövök.</p>
               <p>- És akkor, mikor vége volt a vizsgának, az volt a vágyam, hogy az a bácsi, aki
                  ott beszél a katedrán, minél hamarabb fejezze be, hogy már mehessek. Tehát Isten
                  veletek!</p>
               <p> Gabi hazamenet büszkén dicsekszik, hogy a Dudás odajött hozzá, és azt mondta,
                  elismerően:</p>
               <p>- A te apád beszélt.</p>
               <p>Közölte Gabival, amennyiben nem vette volna észre.</p>
               <p>De utána a Dudás férfiasan kezetfogott vele, és én érzem, hogy kezdek imponálni
                  Gabinak.</p>
               <p> </p>
            </div>
            <div type="chapter">
               <head>SZERETEM AZ ÁLLATOT</head>
               <p>A kis házinyúl mindjárt nagyon megtetszett, mikor a konyhában letették: buta,
                  kedves kis feje, ijedt szemei és lágy, sima szőre. Azt a jellemző, gyöngéd,
                  pártoló szeretetet érzem, amit nagyon jól ismernek kezdő szerelmesek, akiknek
                  kicsi és macskaszerű nőkkel akadt dolguk. Nem akarok semmit tőled, te fehér, ijedt
                  kis nyúl, csak meg akarom simogatni a fehér bundádat, hátrafelé és óvatosan, hogy
                  jól essék neked, ölembe vennélek, és a kis fejedet simogatnám, hogy megnyugodj, és
                  jól érezd magad, biztonságban, és elhidd, hogy nincs okod félni, nem kell tartanod
                  semmitől, én vigyázok rád és megvédelek.</p>
               <p>Ezt érzem, egészen melegen és önzetlenül, felolvadva ebben a védő, önzetlen,
                  odaadó szeretetben, és a kis fehér nyúl után nyúlok, hogy megsimogassam. A kis
                  nyúl azonban, ijedt kis dög, riadtan lelapul, és kifut a tenyerem alól, be a
                  konyhaszekrény alá.</p>
               <p>Te csacsi kis nyúl, mondom neki fejcsóválva, lám milyen kedves, ostoba ijedt kis
                  nyúl vagy te, hát most azt hiszed, hogy bántani akarlak, megfogni, mohón
                  megragadni, agyonütni, megenni, mert erősebb vagyok nálad. De értsd meg, hogy szó
                  sincsen minderről, hát persze, hogy erősebb vagyok nálad és mindezt megtehetném,
                  de hiszen éppen arról van szó, hogy nem akarom megtenni, nem érted? Sőt gyöngéd és
                  kedves akarok lenni, meg akarlak simogatni, meg akarok feledkezni önmagamról, a
                  magam jogairól, vágyairól, élvezeteiről, te miattad, akit meg akarok simogatni,
                  hogy dobogó kis szíved megnyugodjon, és jól érezd magadat, egész finom, bájos,
                  törékeny, félénk kis lényedet.</p>
               <p>Ezt gondolom megindult lélekkel és egy piszkafával piszkálom a kis nyulat, hogy
                  kijöjjön a konyhaszekrény alól, és én megsimogathassam. A kis nyúl előbb húzódozik
                  a piszkafa elől, orrcimpái idegesen, rémülten táncolnak, aztán usgye, kiugrik,
                  átfut a konyhán, bebújik egy sarokba.</p>
               <p>Utána megyek, és óvatosan leguggolok melléje. Ejnye, mondom neki, hát milyen
                  ostoba vagy. Nini, hiszen még sokkal jobban reszketsz és félsz, mint az imént.
                  Persze, ez érthető a te elfogult és szűk kis értelmed szempontjából, mely azt
                  súgja neked, hogy abban a makacs­ságban, amivel utánad jövök, csak a vérengző
                  vadállatok mohósága rejlhetik, és amely nem tudja megérteni az erősebbnek
                  fejlettebb erkölcsi érzését és altruizmusát. No, most már aztán tényleg meg kell,
                  hogy fogjalak, meg kell, hogy simogassalak, azzal az érzéssel, amit most érzesz
                  irányomban s mely vérszopó tigrisnek láttat engem, ezzel az érzéssel igazán nem
                  hagyhatlak magadra. Be kell bizonyítsam neked, hogy mennyire tévedtél, hogy
                  mennyire nem azért akarlak megfogni, hogy átharapjam a torkodat, hanem csak
                  önzetlenül meg akarlak simogatni, kellemessé akarom tenni az életedet, és nem
                  számítok se hálára, se ellenszolgál­tatásra.</p>
               <p>Óvatosan kinyújtom a kezem, s már a nyakán vannak ujjaim, mikor egy kétségbeesett
                  ugrással kirántotta magát, fuldokolva nyifogott, és szétterpesztett lábakkal,
                  lihegve, halálos félelemben bebújik a kályha alá.</p>
               <p>Nyelek egyet, és érzem, hogy a vér a fejembe száll. No, igazán példátlan
                  butasággal van dolgom. Most mit tegyek? Abbahagyjam? De akkor azt fogja hinni,
                  hogy neki volt igaza, hogy tényleg meg akartam enni, vagy agyonverni, és most
                  kifáradva, egyelőre lemondtam szándékomról.</p>
               <p>A kályha elé fekszem, és benézek a kályha alá. Ott kucorog apróra összehúzódva, és
                  fekete szemeiben kimondhatatlan félelem csillog, amint tekintete az enyémmel
                  találkozik. Most már igazán megharagszom. Te szamár, mondom neki elkeseredve, hát
                  nem hiszel semmiben, ami szép és kedves? Hát nem hiszel az önzetlenségben, a
                  gyöngédségben, hát nem hiszel a szeretetben, mely nem számít hálára? Hát hogy
                  bizonyítsam be neked, szerencsétlen, hogy milyen alantasan, milyen megvetésre
                  méltóan gondolkozol? Persze a te buta és rossz kis fejedben csak aljas, durva és
                  erkölcstelen képzetek nyüzsögnek, harapásról, verésről, az erősebb kajánságáról,
                  amivel elpusztítja a gyöngéket... te, te undok kis féreg, hát nem akarod elhinni
                  nekem, hogy van harmónia, van bensőséges, könnyes megindulás, mely a gyöngeség,
                  szegénység, tehetetlenség láttán elfogja lelket? A teremtésit annak a nehéz
                  fejednek, csak azért is bebizonyítom neked, hogy van!</p>
               <p>Most már hirtelen és mérgesen kapok utána, erőlködöm, kivörösödöm, a nyelvem
                  kilóg, megbotlom, leesem, négykézláb futok utána, be az asztal alá, a dézsa mögé.
                  Beverem a fejem az ajtófélfába, kiszakad a kabátom, a fogamat csikorgatom, és
                  egyszer már meg is kapom a füleit, de ő lihegve, most már hangosan makogva kitépi
                  magát, megharap, és a kamrában elbújik a hasábfák mögé.</p>
               <p>Most ott van és nekem szét kellene szedni az egész halom fát, hogy megtaláljam. De
                  szét­szedem, szétszedem én, ha addig élek is, szétszedem, és megfogom és
                  megragadom a füleit és felkapom a levegőbe, és megforgatom, és a falhoz vágom, és
                  szétloccsantom a fejét, azt az ostoba, makacs, szamár fejét, amivel nem akarja
                  megérteni, hogy csak meg akarom simogatni.</p>
               <p> </p>
            </div>
            <div type="chapter">
               <head>A PAPÁM</head>
               <p>
                  Hathónapos fiú naplójából
               </p>
               <p>Elhatároztam, hogy feljegyzek magamnak néhány megfigyelést, amikre később, mint
                  naturalista írónak, szükségem lehet. Szűk környezetem csak kevés teret enged a
                  szemlélődésre, s így egyelőre néhány állandó jelenséggel foglalkozom: ezek között
                  az én szolgálatomra kirendelt személyzetnek egyik sajátos alakjával, aki hetek óta
                  igyekszik már érdeklődésemet felkelteni önmaga iránt, olyan makacs, jobb sorsra
                  érdemes buzgalommal, ami bizonyos jóindulatú és leereszkedő szánalmat vált ki
                  belőlem. Ez a személyzetem középtermetű, kuszált hajú és sárgás arcbőrű ember,
                  egyebet nem tudok róla, nem is érdekel, bár, mondom, sokszor igazán meghat az a
                  buzgalom, amivel észre akarja vétetni magát. Állandóan körülöttem kuncsorog, a
                  leg­kisebb jelre odaugrik hozzám, és naiv, lelkesedő arcán csak úgy világít a
                  forró vágy, hogy valamiben szolgálatomra lehessen, szegényke. Főleg az utóbbi
                  időben minden igyekezetével azon van, hogy megjegyezzem az arcát és a nevét.
                  Naponta százszor bemutatkozik nekem: “Papa, papa - én a papa vagyok”, mondta újra
                  és újra, kétségbeesetten és reménykedve, hogy talán egyszer mégis méltatom majd
                  arra, hogy megjegyezem magamnak.</p>
               <p>Annyit erőlködik, hogy most már körülbelül tudom is, sőt ki is tudnám mondani a
                  “papa” szót, de direkte nem teszem, az ember ne bizalmaskodjék a szolgáival, az
                  sose jó. Nem kell, hogy elbízza magát, úgyis eleget a terhemre van.</p>
               <p>Bár, ismétlem, ez a kutyahűség bizonyos szánakozó jóindulatot kelt bennem. Bokros
                  teendőim közt (most kezdenek kibújni a fogaim, nagyon el vagyok velük foglalva)
                  néha futólag gondolok rá: miféle ember lehet szegény?</p>
               <p>Múltkor, reggel, még ágyban fekve, miután néhány parancsoló kiáltással berendeltem
                  Mama nevű szolgálómmal a reggelit, és jóízűen elfogyasztottam: eluntam magam,
                  szórakozottan nézegettem körül, és megpillantottam őt, az asztal előtt ült, valami
                  fekete rudacskát tartott a kezében, és ezzel a rudacskával kapirgált egy előtte
                  heverő papírdarabkán. Hirtelen szánalom fogott el: milyen fejletlen, tudatlan
                  ember lehet! Lám, ott van a kezében egy tárgy, előtte az asztalon papír - és ez a
                  gyermekes csacsi ember, a helyett, hogy mind a kettőt bedugná a szájába, mint
                  ahogy értelmes emberhez illik, egyikkel kapirgálja a másikat, mintha viszketne
                  neki a papír. De ez még semmi. Egy másik, hajlottvégű csőnek a végét meg néha
                  szájához emelte, füstöt szítt belőle, aztán megint kifújta, a helyett, hogy az
                  egész csövet megpróbálta volna lenyelni; szegény, buta ember, hiszen ez még azt se
                  tudja, hogy a dolgokat, amik a kezünkbe kerülnek, kivétel nélkül be kell dugni a
                  szájunkba, ez az egyetlen mód, hogy kívül ne maradjanak.</p>
               <p>Mondom, nagyon megszántam és halkan felnevettem. Persze rögtön odanézett,
                  felugrott, és sugárzó arccal, sopánkodva futott hozzám, mint egy kiskutya.
                  Kegyesen rámosolyogtam, hogy buzgalmát megjutalmazzam, és megengedtem neki, hogy
                  időközben átnedvesedett toalettemet szárazzal cserélje ki. Ezután intettem neki,
                  hogy leülhet mellém, sőt azt is tűrtem, hogy felemeljen, és ölébe tegyen. Mindezt
                  azért, mert kíváncsi voltam rá, mit mível azzal a fekete rudacskával, minek az
                  neki, szegénykének. “Kö, kö” mondtam neki értelmesen, franciául (Que faites vous?
                  ezt akartam kérdezni).</p>
               <p>Erőlködve figyelt, hogy megértse, mit parancsolok, de rögtön láttam, hogy szűk kis
                  agya nem fogja fel szavam jelentését. Zavartan elvigyorodott és ismételte, amit
                  beszéltem. “Kö, kö” mondta, és ugrált, mint egy papagáj. Bosszantott ez az
                  együgyűség, és kicsit összehúztam a szemöldököm, mire aggódva és ijedten figyelni
                  kezdett. “Gagyigó!” mondtam neki, de ezt se értette, csak mondta utánam.
                  “Vevegyő!” próbálkoztam most már haragosan, de nem tudott értelmesen felelni.
                  Homályosan érezhette azonban, hogy akarok valamit, mert dadogni kezdett. “Bubu”,
                  mondta, “Bubuka”, és más ilyen értelmetlen, artikulátlan szavakat ejtett.
                  Lehetetlen ember, igazán nem megyek vele semmire. Megfogtam a fülét, és cibálni
                  kezdtem, erre visszarántotta, ahelyett, hogy értelmes ember módjára levette volna
                  a fejéről, hogy ideadja nekem játszani. Látva, hogy reménytelen az eset, meguntam
                  szegénykét, és hangosan kiabálni kezdtem, hogy jöjjön a másik személyzet, és vigye
                  innen ezt az embert. Jött is már, futva, jól összeszidta a “papá”-t, és átvett
                  tőle. Szegény “papa” elszontyolodva, lehorgasztott fejjel ódalgott vissza az
                  asztalhoz.</p>
               <p> </p>
               <p>.oOo.</p>
               <p> </p>
            </div>
       
      </body>
  </text>
</TEI>
